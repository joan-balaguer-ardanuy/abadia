Adrià Guinart té quinze anys quan fuig de casa per anar a la guerra. Però la guerra l’escup. Sense arribar a fer el soldat, el seu camí per pobles i selves, de la riba del mar a la vora d’un riu, és sembrat de gent estranya. Córrer món en el desordre de la guerra: tal és la condició d’Adrià Guinart, potser el personatge més tendre que va crear Rodoreda.

Mercè Rodoreda sap transformar en un doll esbojarrat de poesia l’errabundeig incoherent del jove voluntari i desertor Adrià Guinart, sempre movent-se entre la follia i el somieig a través d’una terra devastada per un gran combat (certs indicis, com ara el riu ample i tèrbol, els cims escapçats pels obusos, la mortaldat esgarrifosa, fan pensar en la batalla de l’Ebre). Es tracta d’una poesia estranya, molt estranya, que en una primera lectura precipitada pot desconcertar el lector; una segona lectura més atenta li farà veure que a moments, sobretot cap al final, és descendent ben legítima de l’Apocalipsi de sant Joan. I és que la guerra que Mercè Rodoreda ens evoca, més enllà de la que visqué amb tota la seva generació i que havia de deixar Catalunya dessagnada per molts anys, és la de sempre; és el segon genet del vident de Patmos, el del cavall vermell («blanc esquitxat de sang» diu Mercè Rodoreda), un dels quatre que assoten la humanitat pecadora des de l’albada del món. Poema en prosa d’una inspiració exaltada fins al paroxisme, Quanta, quanta guerra… es clou amb accents d’esperança, com un eco certament de l’Apocalipsi però també de l’Evangeli que es fes sentir, consolador, sobre els camps de batalla que tanta sang ha assaonat.





Mercè Rodoreda





Quanta, quanta guerra…


Premi Crítica Serra d’Or de novel·la 1982



ePUB v2.0

BreivaX 24.05.15





Títol original: Quanta, quanta guerra…

Mercè Rodoreda, 1980

Edició digital: BreivaX (v1.0)

Segona edició: Epubqüest (v2.0)

ePUBCat base r1.3





El sueño de la razón engendra monstruos.

FRANCISCO DE GOYA

What make me take this trip to Africa? There is no explanation.

SAUL BELLOW

A great ravel of flights from nothing to nothing.

D. H. LAWRENCE





PRÒLEG a Quanta, quanta guerra…


Quanta, quanta guerra… va néixer una tarda al vestíbul de l’antic Publi Cinema on havia entrat a mirar les fotos de la pel·lícula que estaven passant: El manuscrit trobat a Saragossa del director polonès Hans. Cada fotografia, cada paisatge, cada expressió en el rostre dels actors eren una pura meravella. Una de les pel·lícules més originals, més poètiques, més extraordinàriament fora del món que mai havia vist. Passeig de Gràcia amunt pensava si jo no podria fer una novel·la que arribés al grau de poesia i de misteri de El manuscrit trobat a Saragossa. Havia de crear un personatge i llançar-lo a córrer món. Un vagabund? No. Els vagabunds ja estan acostumats a anar pel món i el món no els sorprèn gaire. Potser un soldat? Hauria de ser un noi encara amb la llet als llavis, que, com als poetes, tot el que veiés el deixés sorprès. Agafar-lo en ple desordre de la guerra perquè pogués fer el que volgués i anar on tingués ganes d’anar. Procurar-li aventures amb gent estranya. Per què no una novel·la diguem-ne de guerra amb poca guerra? S’han escrit tantes novel·les sobre la guerra que una més no hauria afegit res a la col·lecció. I potser no hauria sabut fer-la. Repeteixo: per què no una novel·la amb poca guerra però amb un fons continuat de guerra? Antonin Artaud comença el seu Heliogàbal així: «Hi ha, al voltant del cadàver d’Heliogàbal, el Déu solar, sacerdot del Sol vestit de porpra, vingut del Sol a l’Imperi Romà, mort sense tomba, degollat per la seva policia a les latrines del seu palau, una intensa circulació de sang i d’excrements». Al voltant de la gent de la meva època hi ha una intensa circulació de sang i de morts. Per culpa d’aquesta gran circulació de tragèdia, en les meves novel·les, potser alguna vegada involuntàriament, poc o molt, la guerra hi surt.

Al cap de dos o tres anys d’aquella tarda al Publi Cinema, tot llegint la cartellera d’espectacles, vaig veure que al cinema Ars feien El manuscrit trobat a Saragossa. Necessitava tornar-la a veure. Me n’hi vaig anar l’endemà a primera hora de la tarda amb el cor palpitant. La taquilla encara estava tancada. A l’entrada hi havia un senyor, no sé si l’amo o el gerent de l’Ars. Vaig donar un cop d’ull a les fotos i vaig veure anunciada una pel·lícula francesa, insubstancial, que ja havia vist feia temps a París. Vaig sortir al carrer a mirar el gran cartell de damunt del portal. Res. Ni rastre del Manuscrit. Em vaig atrevir a preguntar al senyor de l’entrada: «Que no fan El manuscrit trobat a Saragossa?». «Avui hem canviat el programa. Ara, que no ha perdut gran cosa. Oi que la pel·lícula es diu El manuscrit trobat a Saragossa? Doncs Saragossa no hi surt».

Vaig començar a escriure Quanta, quanta guerra… al cap d’un any d’haver sortit al carrer Mirall trencat. S’havia de dir El soldat i les roses. Fa pocs mesos, endreçant papers, vaig trobar un petit esquema que no recordava. «El protagonista es dirà Manuel. Descriure minuciosament la seva cara, totes les expressions de la seva cara. Cada gest. La manera de caminar, la manera de moure els braços, la manera d’assenyalar amb un dit les petites coses que el corprenen. La manera de dormir, la manera de riure. Tot ell exacte com la seva mare i tot, en ell, exacte com la seva mare. A l’acabament fer-li descriure la cara de totes les dones que haurà anat trobant pel camí i que l’hauran atret. Les cares que només haurà vist un moment, les cares que l’hauran fascinat, les cares que l’hauran enamorat i que seran la de la seva mare. La d’ell. Un malson. Tindrà l’obsessió de les roses. Al mig de cada rosa la cara de l’última dona. I a la darrera pàgina, en el moment de morir —perquè el matava d’un esquitx de metralla—, li donaré el benestar absolut per haver pogut veure tantes muntanyes, tants i tants camins, tantes i tantes argelagues i tantes romegueres». I, naturalment, Manuel havia de ser un soldat voltat de tanta guerra com es vulgui.

Quanta, quanta guerra… l’he escrita tres vegades de dalt a baix. Això sol ja fa unes quatre-centes pàgines. Si comptem que abans de passar-la en net cada pàgina ha estat escrita, almenys, tres o quatre vegades, ens trobem amb un nombre bastant considerable de pàgines; per això passo tants anys per acabar una novel·la. Com que des de sempre he tingut el cervell bastant ennuvolat, les idees no se m’acudeixen de pressa; vénen, generalment, tot fent camí. I el camí mai no és dret, fa tortes i tortes i està ple de brolla; per fer-lo transitable i ben desbrossat no paro d’escriure i d’anar llençant paper i més paper a la santa paperera. És lluny aquell temps en què em pensava que, per escriure una novel·la, bastava saber català i saber escriure a màquina.

També m’hauria agradat fer una novel·la descrivint ben detalladament màquines de guerra com va fer Kafka amb la màquina infernal del seu conte «La columna penitenciària». Però m’hauria estat tan difícil que no l’hauria vista acabada ningú. Encallada per sempre.

Explicaré les fonts d’uns quants capítols. El somni que pertorba la vida del senyor de la casa vora el mar ve de lluny. A finals de l’hivern de l’any 1971, vaig haver d’anar a Viena a fer companyia a un malalt molt greu. A mitjanit del primer dia d’haver arribat, sortia de la Allgemeine Krankenhaus der Stad Wien-Universitäts Kliniken. No es veia ànima vivent. Anava pel carrer Garnison i no sé com va anar que tot d’una vaig trobar-me davant de la Votiv Kirchen que encara no sabia com es deia. Vaig tornar enrere cap al carrer Garnison i caminant caminant em vaig trobar a la plaça Roosevelt. Després va venir el carrer Lazaret. Sabia que havia d’anar avall i no parava d’anar amunt. La casa dels amics on m’estatjava era a l’altra banda de Viena, a la vora del Belvedere. S’havia aixecat el vent. Desorientada, em vaig trobar a dintre d’un gran parc entre edificis molt grans. Palaus separats els uns dels altres que un excés de vegetació i les grans arbredes centenàries a penes em deixaven veure. El vent cada vegada era més fort. Les branques gemegaven. Un moment vaig tenir la sensació que no sortiria mai més d’allà dintre, que no hi havia camí que menés en alguna banda. Estava al mig d’una ciutat morta. No passava un cotxe, no passava un tramvia ni una persona, no es veia ni una mica de cel. I quan l’angoixa m’ofegava em vaig adonar que tot allò ja ho coneixia. Venia d’un somni que havia tingut feia anys. Un somni que venia de qui sap quines profunditats de la meva consciència. En el somni hi havia una ciutat poc coneguda, un parc sense sortida, palaus desconeguts, i, dintre meu, les mateixes ganes de xisclar. El somni l’havia tingut a París, podia recordar-ho, la nit de la primera tarda que havia anat a passejar pel jardí del Luxemburg. Aquells palaus de Viena, la Rathaus, la Universitat, el Parlament i els Museus, no m’eren estranys. És coneguda aquesta sensació de trobar-te en alguna banda on ja havies estat anteriorment. Em vaig asseure en un graó del Museu d’Història Natural, morta de fred i de cansament, fins que es va fer de dia. El somni del senyor de la casa vora el mar té les arrels en aquella meva nit de Viena.

Potser he escrit el capítol de l’ermità perquè sempre m’ha interessat la psicologia dels sants, tot i que no m’he dedicat gaire a aprofundir-la. El sant, en el seu renunciament, tant com dirigir la seva passió, tota la força de la seva ànima, cap a Déu, busca desesperadament sense saber-ho la seva unitat, el seu equilibri total, les seves constel·lacions interiors. El reialme de Déu que de sempre porta a dintre.

La defensa de Caín pel pescador en el capítol «Després» ve del poema de Baudelaire «Caïn et Abel». I d’altres lectures que ara no recordo. I de la meva curiositat pel personatge.

El meu avi, Pere Gurguí i Fontanills, m’explicava vides de sants que treia de la Llegenda Daurada. També m’explicava contes: el del pastor amb ales. «En un país de la fi del món, en una vall desconeguda, hi havia un pastor que pasturava el seu ramat. A la nit, mentre dormia, a ell i a totes les seves ovelles els sortien ales. Ales petites. I ell i ovelles es posaven a volar per damunt de la vall fins a la matinada». El meu avi anava a missa cada diumenge. Fins que va començar a endur-se’m a mi. De vegades anàvem a la Bonanova, de vegades als Josepets. A la Bonanova hi anàvem pel carrer de Sant Gervasi. Als Josepets pel carrer de Pàdua o pel carrer de Septimània. De tornada comprava els dolços a la pastisseria que hi havia a la plaça dels Josepets. Jo, a missa, m’hi avorria sobiranament. Aixeca’t. Agenolla’t. Senya’t. Abaixa els ulls. Un dia em vaig atrevir a estirar el meu avi per la màniga, es va decantar cap a mi i vaig dir-li baixet: m’avorreixo. El m’avorreixo es va convertir en una mena de cançó. Fins que un dia en arribar a casa se’m va asseure a la falda i va sortir l’àngel de la missa. Era molt alt, amb el cap tocava el sostre, les puntes de les ales tocaven les parets. No se’l podia veure gaire bé perquè era tot just una ombra amb una mica de llum al voltant. De la cara només se li veien els ulls: daurats. «És un misteri com pinta el terra de l’església de color blau i de color carmesí. Com si els daus amb què la va enrajolant es fessin sols per la gràcia de Déu». Després d’haver-me fet creure en l’àngel de la missa, quan hi anàvem, ja no m’avorria tant. De petita vivia meravellada.

Durant molts anys, sempre que de Ginebra baixava a Barcelona, no deixava mai d’anar a saludar els amics Carles Riba i Clementina Arderiu. En una d’aquestes visites en Riba em va preguntar si em seria gaire difícil de procurar-li les obres completes de Teilhard de Chardin. La meva pròxima anada a Barcelona va ser per portar a Riba el que m’havia demanat. I jo també vaig regalar-me Teilhard de Chardin així que vaig tornar a Ginebra. A l’acabament d’aquest llibre hi ha la influència de la missa damunt del món de Teilhard de Chardin. D’un fragment: «El sol acaba d’il·luminar, allà baix, la franja extrema de l’orient. Una vegada més, sota l’estesa movent de la fosca, la superfície de la terra es desvetlla, tremola i recomença la seva paorosa tasca. Jo posaré damunt de la meva patena, o Déu meu!, la collita esperada del meu esforç. Abocaré dintre del meu calze la saba de tots els fruits que avui seran esgrunats. El meu calze i la meva patena són les pregoneses d’una ànima llargament oberta a totes les forces que dintre d’un instant s’elevaran de tots els punts del món devers l’Esperit. Aquesta multitud, la immensitat de la qual esgarrifa, aquest oceà humà del qual les lentes i monòtones oscil·lacions porten la torbació al cor dels creients…». Jo començo una frase al final de Quanta, quanta guerra… així: «Des de dalt d’aquesta muntanya amb cresta de núvols i amb fonaments de boira…» etc.

Adrià Guinart, el protagonista de Quanta, quanta guerra…, és l’antiheroi. M’ha sortir així. Potser perquè no crec gaire en els herois; és a dir, encara que sempre en un lloc o altre hi hagi algun acte d’heroisme, penso que l’heroi, o bé és un home pres de pànic que reacciona per salvar-se d’un perill, o bé és un pobre home que necessita realitzar-se, compensar la seva mediocritat. Els herois antics havien estat criatures no volgudes i abandonades per evitar que s’acomplissin els desastres que els déus els havien predits. Homes amb un destí tràgic empaitats i devorats pels remordiments; les fúries, amb les cabelleres entremesclades amb serps, amb una torxa en una mà i un punyal en l’altra. Sartre convertí els remordiments en mosques. L’home d’avui no és heroic. Li basta sentir-se poderós «perquè ignora que depèn en el seu conscient de la cooperació de l’inconscient, el qual pot arrabassar-li súbitament la frase que es disposava a pronunciar» (C. G. Jung).

Al meu Adrià l’impulsa a anar-se’n de casa la seva aspiració de llibertat. D’aquesta llibertat tan cantada —la sola paraula m’emociona— que només mena a un canvi de presó. Potser el desig de llibertat en l’home és, més aviat, una necessitat de justícia.

Hauria de parlar del sol però he d’enllestir aquest pròleg de pressa i no sé escriure amb presses. Hauria de parlar de la importància del sol de debò i del sol de la meva novel·la. Hauria de fullejar vells llibres que m’expliquessin alguna cosa sobre els pobles adoradors del sol. El Sol Déu, ja que tot l’Univers és Déu. Les custòdies daten del segle XVè. A partir del segle XVIè se’ls donà el nom de «Sols». Són un cercle d’or o de plata voltat de raigs amb el Sant Sagrament al mig de la rodona. Sense el sol no existiríem. El sol serveix per alguna cosa més que per daurar les platges i els balcons.

Bé, he fet aquest pròleg per tal de situar una mica el lector. He posat algunes cartes enlaire. No totes. En El manuscrit trobat a Saragossa, Saragossa no hi sortia. En Quanta, quanta guerra…, de batalla, allò que se’n diu una batalla, no n’hi ha cap.

Encara que no vingui a tomb voldria retre homenatge a tres grans figures que m’han ajudat en la meva feina. Són Jacint Verdaguer, Joaquim Ruyra i Josep Carner. Homes de gran categoria, de molta classe, que van picar pedra a la pedrera de l’idioma i van descobrir-hi vetes d’or. Per aquesta herència els vull significar tot el meu respecte i tot el meu agraïment.





PRIMERA PART





I


A mitjanit

Vaig néixer a mitjanit, a la tardor, amb una taca al front no pas més grossa que una llentia. Quan feia enfadar la meva mare, deia, mig girada d’esquena, sembles un Caín. En Josep tenia una cicatriu a la cuixa esquerra, a la part de dintre, en forma de peix, que feia riure. En Rossend, el fill del drapaire que ens deixava l’ase i el carretó per anar a dur clavells al mercat, tenia la punta del nas vermella i feia riure. En Ramon, el fill del carnisser, tenia les orelles punxegudes i feia riure. Jo, no feia riure gens. Si alguna vegada feien pinya contra mi i m’atacaven perquè no volia seguir-los en els seus jocs, els obligava a recular cridant que el dimoni era el meu oncle, que per poder-me conèixer de seguida, encara que estigués barrejat amb altres nois, m’havia marcat el front abans de néixer. Era ros com un fil d’or. A tres anys, com que la meva mare no m’havia fet tallar mai els cabells que em queien atirabuixonats a banda i banda del coll, tothom em prenia per una nena. El dia que la meva mare em va dur a veure el pare Sebastià per fer-me entrar al col·legi, el pare Sebastià, tot mirant-me amb pena, va dir: aquí no prenem nenes. La meva mare es va desfer en explicacions, que li dolia de tallar-me els cabells, tan preciosos, que encara era massa petit i que pelat tindria fred i mentre ella s’explicava, jo, que ja sabia escriure el meu nom, em vaig acostar a la pissarra, vaig agafar el guix i amb blanc damunt de negre vaig escriure en lletres grosses i tortes: Adrià Guinart. El pare Sebastià se’n va adonar de seguida i amb les mans juntes va dir: quin arcàngel!

Vaig entrar al col·legi amb els cabells arranats, desesperat de no tenir-los com abans, i més savi que els altres nens petits. El pare Sebastià em feia seure al seu costat mentre explicava la Història Sagrada, perquè, assegut en el banc, deia que el molestava la meva manera de mirar, massa de mussol. Teníem una carpeta grossa plena de grans estampes, tancada a l’armari de les llibretes, dels llapis i dels guixos. Mentre ell parlava, jo, sempre jo, amb el punter havia d’assenyalar tot el que anava anomenant: el mar Mort, el bastó de Moisès, les taules de la Llei, l’arbre del bé i del mal, Adam i Eva guarnits amb pàmpols de figuera. Assenyala Salomó. Em moria de vergonya quan havia d’assenyalar el que va perdre la força quan li van tallar els cabells. Assenyala l’àngel anunciador. Amb el lliri florit davant de Maria, ros i amb tirabuixons com jo abans d’entrar al col·legi, amb les plomes de les ales, una llista blava, una llista vermella, l’àngel s’aguantava a mig aire. Amb la làmina del diluvi tots els nens de la classe, fins els més distrets i endormiscats, es revifaven. Mentre seguia amb el punter la volta de colors de l’arc iris, em semblava que volava per entre el verd i el morat, el groc i el rosa… No havia dit el pare Sebastià que jo era un arcàngel? Els arcàngels volaven. Abel i Caín. No respirava. Abel pasturava. Caín llaurava i suava. Somiava Història Sagrada, somiava àngels, somiava sants, em somiava a mi vivint Història Sagrada, travessant deserts i fent rajar aigua de les fonts. El dia que tocava la làmina de la crucifixió, així que arribava al camp de clavells, corria d’una banda a l’altra, m’estirava amunt, tan amunt com podia, de puntetes, per sentir les estrelles que deien, pobret, pobret, no té ales…

La casa era vella, l’aigüera feia pudor, l’aixeta degotava. Els dies de vent entrava fred per les escletxes però al bon temps l’olor de les flors es ficava a tots els racons. Els diumenges que el meu pare no tenia ganes d’anar a veure els seus cosins, em duia a passejar. Ens passàvem hores asseguts en un marge i de vegades l’aire duia fils que arrencava al cor de les flors pobres i alguns se m’encastaven a la roba. La gent era tota igual: amb cames, amb cuixes, amb ulls, amb boques, amb dents. Agafat de la mà del meu pare que era alt i era bo jo anava dret com una bitlla. No sé per què les nenes em feien ràbia, si algun dia en podia agafar una li cargolaria el coll com a un ocell. Prenien l’amor de les mares.

Una veïna que treballava a la fàbrica de teixits, tenia una nena. Un dissabte a la tarda va demanar a la meva mare si la hi voldria guardar. Jo estava molt amoïnat: la meva mare m’havia dit que havia anat a comprar una germaneta, que mai més no estaria sol, que tindríem una nena a casa que riuria i ploraria. Quan vaig preguntar-li per què havia comprat una nena i no un nen em va dir que ja havia rebut l’avís que seria una nena. La tarda d’aquell dissabte la meva mare em va dir que havia d’anar a parlar amb algú de la venda dels clavells i em va dir que havia de vigilar la nena de la veïna, que, sobretot, no se li acostés el gat. Així que la meva mare va haver sortit vaig anar a mirar la nena que dormia i el gat que la meva mare havia tancat a la cuina. La nena es deia Mariona, era de color de rosa i duia arracadetes d’or. Estava posada damunt de dues cadires ajuntades. La vaig agafar i la vaig deixar a terra. El gemec que va fer em va tallar la respiració. La vaig començar a despullar com si despullés una nina: fora cosset, fora calcetes, fora draps, fora sabatetes de llana. No li vaig poder treure les arracadetes perquè no sabia com s’obrien. Quan la vaig tenir com un cuc la vaig posar damunt d’una tovallola i la vaig arrossegar estirant la tovallola fins al començament del camp. La claror del sol va acabar de despertar-la. Arrupit al seu costat li mirava les genives pelades, els cabells, tot just quatre i molt prims. Tenia els ulls de color de violeta amb esquitxos d’or. Boig de sentir-me gran al costat d’ella tan petita, vaig anar a arrencar totes les violetes. Només havien de ser violeta els seus ulls. Al mig del camp, entre dos rengles de clavellines, damunt el regueró de l’aigua, li vaig fer un llit de fulles de violeta verdes i rodones. I, amb por de trencar-la, la vaig deixar allí. Un moment, va deixar de respirar, i de seguida, amb un pam de boca oberta van començar els plors. Em van venir ganes d’endur-me-la al terrat i pel tros de barana trencada tirar-la daltabaix. Corrents vaig anar a buscar el gat. L’hi vaig deixar a tocar i estava quiet. Mira el gat…, mira… Li vaig fer passar una maneta per l’esquena del gat que tot d’una va voler fugir, li va saltar per sobre i li va esgarrinxar el pit. La meva mare havia explicat a no sé qui que si les criatures ploren massa estona seguida acaben trencant-se. Quieta, maca. Pensava que se’m trencaria com una tassa quan et cau de la mà. La nena estava coberta de sang. La meva mare va esllomar-me. Jo em volia morir. Vaig pujar a la teulada del cobert de les eines i em vaig tirar daltabaix. Vaig caure de quatre grapes. I tota aquella nit, que era de lluna, la vaig passar tirant-me de dalt del cobert a terra. Al cap de poc va néixer la meva primera germaneta. I a la nit, em vaig plantar. Després de fer un sot molt fondo al peu de l’avellaner, m’hi vaig ficar i em vaig cobrir de terra fins als genolls. Havia dut la regadora plena d’aigua i em vaig regar. Volia que em sortissin arrels: ser tot branques i fulles.

La meva mare era de Sarrià i tenia un camp de clavells a cavall de Sarrià i de Sant Gervasi; a la vora de la via del tren de Sabadell. Jo l’ajudava en la feina de fer esqueixos, regar i collir. Treballàvem de punta de dia a caiguda de nit. El meu pare va morir quan jo tenia onze anys. Era maquinista de tren. Duia bigoti i tenia els ulls grossos i tranquils. Quan jo era petit, per fer-me dormir se m’asseia a la falda i em cantava la cançó del roda que roda roda que roda. La primera vegada que li va sortir aquell home al mig de la via, diu que la lluna semblava de foc. Per damunt dels arbres, a la banda dreta, una boira espessa semblava adormida. I un home, al bell mig de les vies, caminava de cara al tren. Així que el meu pare se’n va adonar va engegar el xiulet. L’home, que de primer era petit, s’anava fent gran, caminava sense parar com si al davant no se li acostés un tren a tota marxa. Tan a la vora va arribar que el meu pare va tenir temps de veure com anava vestit: pantalons de color ros i camisa ratllada de groc i de negre. I va frenar. Es sentiren xiscles per dintre dels vagons. Va baixar gent, darrere del meu pare. A la via no hi havia ningú. Va haver d’explicar a la companyia el que li havia passat. No havia arribat a l’hora. I tot hauria quedat mort si al cap d’un any i en el mateix lloc de l’altra vegada però amb la nit fosca com una gola de llop amb borrallons de neu que es despenjaven del cel amb calma l’home que caminava pel mig de la via no hagués tornat a aparèixer vestit igual: pantalons de color ros i camisa groga i negra. El tren duia tota la velocitat, les rodes cantaven el roda que roda. Així que el meu pare el va veure va engegar el xiulet unes quantes vegades però l’home tossut s’anava acostant. Fins que el meu pare, amb el cor batent, va haver de frenar. Es sentiren crits de gent esglaiada per dintre dels vagons. El meu pare va baixar del tren. Al mig de la via no hi havia ningú. Amb uns quants passatgers van fer una batuda pels voltants. No res. El meu pare sentia que no se’l creien, que se’l miraven com si fos boig. Va haver d’informar altra vegada la companyia. Si arribessin a pensar que el maquinista veia visions… I una nit de lluna clara amb esteses de camps de plata a banda i banda del tren, lluny, tal com havia aparegut totes dues vegades, aparegué l’home dels pantalons rossos i de la camisa ratllada. El meu pare deia que havia tancat els ulls…, no va frenar. I va sentir amb tots els seus sentits el soroll de la trinxada d’ossos. La companyia no el va despatxar però el va canviar de línia. Servia un tren atrotinat, calmós com una tortuga, que només feia viatges curts. Enfonsat en el pou d’aquell misteri va morir aviat d’un atac al cor. La meva mare no el va plorar. Els clavells donaven molta feina i s’havia de viure. La casa anava perdent color com si tot, eines de la cuina, mobles i parets, estiguessin banyats en una llum malalta.

Un dia que vaig contestar malament a la meva mare l’endemà mateix em va parlar per primera vegada del meu germà i quan entrava brut a casa, i xop d’haver desviat els reguerons, deia sense mirar-me: al teu germà li he fet raspallar l’ase del drapaire. Demà de matinada el teu germà m’ajudarà a carregar els clavells. El teu germà… I jo no tenia cap germà.

Un vespre em va semblar que el veia mig amagat en el cobert de les camèlies. Era com jo. Vaig acostar-m’hi; entre les camèlies no hi havia ningú. Fugia de casa a les nits. Saltava per la finestra de la cuina al camp i per entre les llances separades del reixat al carrer. A casa m’hi ofegava. Els trens que passaven a la nit em feien companyia. No sortia del meu barri. Les cases tancades, les finestres mortes, els balcons amb ombres de flors penjant, una font en una plaça, l’aigua fresca de la nit, un pedrís en una entrada, eren la meva companyia. Els carrers sense persona vivent eren els meus palaus, la meva alegria, la meva por. Els carrers amb arbres vells a cada banda, de branques altes, totes a punt de tirar-se’m a sobre i endur-se’m enlaire, eren el meu malson. A punta de dia tornava a la presó de casa meva.

En Rossend, el fill del drapaire, de dos anys més gran que jo, que des que hi havia guerra no parava de parlar-me’n, em va explicar que se n’hi anava. Per què no véns amb mi?





II


La fugida

Entrava aire per la finestra. Així que al rellotge del menjador van tocar les tres, vaig llevar-me i es pot dir que sense rentar-me la cara, i només amb el que duia a sobre, me’n vaig anar. Després de fer una cinquantena de passos alguna cosa em va fer girar a mirar la casa. La lluna la tocava de ple. Dret al peu de l’entrada, amb mi a coll quan era petit, el meu pare em mirava. Era la primera nit que anava sol per carrers que no eren el meu barri. Corria. Adéu clavells, adéu! Amb en Rossend ens havíem de trobar als Jardinets; vindria amb una camioneta que no em va saber explicar com s’havia fet seva. Sóc amic d’un capità molt important i farem el que voldrem. Als Jardinets no hi havia ni Rossend ni cap camioneta. Passés el que passés jo no podia tornar a casa. M’havia ficat al cap d’anar a la guerra i aniria a la guerra. Potser en Rossend, que també fugia d’amagat, no havia pogut anar-se’n. Després de passejar una estona per sota dels fanals blaus, em vaig asseure en un banc, em vaig aixecar del banc, m’hi vaig tornar a asseure. Vaig travessar el carrer, em vaig mig amagar en un portal perquè pujava gent. Em vaig asseure en el pedrís. Davant tenia la font, plantes, arbres. La lluna els travessava les fulles i tacava el terra de claror. Em vaig alçar del pedrís, altra vegada cap al banc. Estona i més estona no vaig parar d’anar d’una banda a l’altra. Fins que una camioneta blanca amb els costats empastifats de lletres vermelles i negres es va aturar davant meu. En va saltar en Rossend i tres nois més en el moment que van engegar les sirenes. De seguida els raigs dels antiaeris es van posar a escombrar el cel. M’hauria agradat veure caure una bomba. L’avió passava baix; se sentia el motor gairebé damunt de les cases. Els antiaeris escopien foc. Arrecereu-vos. Tots clavats a la paret, els antiaeris són més perillosos que les bombes. Aquestes sirenes… En Rossend es tapava les orelles i tancava els ulls. Un dels nois, el que semblava més jove dels tres, va dir amb una veu d’home fet, si aquestes sirenes et molesten m’agradarà veure quina cara faràs al front, que no paren. Jo en vinc, del front, va dir un altre dels nois que duia un mocador vermell al coll i un punyal a la cintura, que bombardegin tant com vulguin; no els servirà de res. Nosaltres som els més forts. Amb el poble no s’hi pot jugar. Els de l’altra banda quan ens veuen arrenquen a córrer. Paraula. S’amaguen. Em poso dret a dalt de la trinxera amb la culata del fusell apuntalada a la cuixa… Perquè et retratin, va dir el de la veu gruixuda. Calla. En Rossend va preguntar-li i tiren a matar? Calla. I el noi que no havia dit res en tota l’estona va dir sense mirar-nos, si no has estat mai al front, tu. Que no? I aquesta ferida que tinc a la cuixa, què vol dir? Es va arromangar un camal dels pantalons i ens va ensenyar una cicatriu vermella a l’alçada del genoll. Aquesta ferida te la va fer una guitza de qui sap quina bèstia. Sempre m’has de desmentir. Perquè et conec i sé que les mentides les enfiles… El motor de l’avió es sentia lluny. Els antiaeris encara rastrejaven el cel. Tots a la camioneta! Ara començarem a viure, va dir en Rossend tot agafant el volant. El noi del mocador vermell es va asseure al seu costat. Els altres i jo vam pujar al darrere. En un racó hi havia mitja dotzena de fusells. Si m’havia fet gràcia anar a la guerra era, entre altres coses, per anar-hi amb en Rossend: el coneixia de petit, havíem jugat junts, érem amics, vivia vora de casa. Aquells altres no sabia d’on venien, ni on havien nascut ni qui eren els seus pares.

Em feien nosa… Si almenys en Rossend m’hagués fet seure al seu costat… M’arraconava. Els nois s’havien estirat a terra i també vaig estirar-m’hi jo. Feien pudor. Respiraven fort. El de la veu gruixuda de tant en tant feia un soroll estrany amb les dents. El sotrac de la camioneta m’adormia. Per què en Rossend havia de ser tan amic del noi del mocador vermell que es posava dret a la trinxera si els altres deien que era un mentider? La son m’enterbolia el cervell i vaig començar a veure el meu pare fent-me adéu amb la mà al peu d’una casa penjada a mig aire tota enrajolada de colors lluents i amb els fanals blaus i el raig de lluna per entre fulles i tot plegat va començar a giravoltar: pare, mà del meu pare, casa lluent, raigs de lluna, fanals blaus, llances de llum contra el cel… Vaig arribar al front adormit.





III


En un bosc

M’havia perdut i no sabia cap a quina banda tirar, fins que un camí de carro es pot dir que se’m va posar al davant i vaig seguir-lo. Feia bo, feia sol, feia una tardor com no n’havia vist cap altra en la meva curta vida. Assegut, amb l’esquena contra la soca d’un pi, vaig respirar ben endins unes quantes vegades. El terra estava cobert de pinassa però no podia mirar-la tranquil: la ferida del braç em feia mal i la bena s’havia tacat de sang. A l’entrada del camí de carro vaig trobar un tros de corda gairebé nou i bastant llarg. Me’n quedaria un bocí. La vaig tallar amb el ganivet que m’havia regalat el meu pare just abans de veure per primera vegada l’home que caminava contra el tren. Era un ganivet que podia servir per moltes coses: era ganivet, cullera, estirataps, tallapapers, punxó, estisores, tornavís… La meva mare va renyar-lo: és una eina perillosa, jo la hi guardaria per quan fos més gran.

Ran de peus una corrua de formigues arrossegava un escarabat de panxa enlaire; bellugava les potes sense poder arrapar-les enlloc. Em va caure una pinya a l’espatlla. Vaig alçar els ulls per veure d’on s’havia despenjat. Un vol d’ocells travessava el cel. L’escarabat, endut mig mort per les formigues, era gros, era negre, era lluent. Panxut. Em van venir ganes de posar-lo de potes a terra i esbarriar les formigues. Una canonada va desfer el vol d’ocells. Les formigues s’anaven enduent l’escarabat. Una segona canonada va petar més lluny com si l’aire se l’hagués enduta. Dret i a punt de fugir, vaig veure passar per darrere d’unes quantes soques un noi que corria esperitat i que no semblava de debò. Amb el braç endavant assenyalava cap a la banda d’on venien les canonades. Abans de perdre’s entre els pins va cridar Torna a casa! Estona i més estona vaig pensar en aquell noi i en el seu crit. Però tenia gana i la gana em va distreure. D’un cop de pedra vaig esclafar la pinya. Els pinyons tenien mal gust i eren escarransits. M’hauria menjat un bou amb banyes. Feia hores i hores que dintre meu només hi havia entrat aigua d’aquell riu que passava més avall i quatre penjolls de raïm verd. Tot em feia mal: la ferida, les pales de l’esquena de tant haver hagut de fer llenya a cops de destral per la cuina dels soldats, de tant haver hagut de descarregar sacs de llenties i de patates.

En Rossend i els seus amics de seguida van desaparèixer. En Juli-Juli, el lampista que estava a la cuina amb mi i no parava de rentar olles i plats, em va explicar que se’ls havien endut de nit, a no sabia quin poble, a fer trinxera. I va dir-me què has vingut a fer aquí, tan jove? Guilla, si pots.

Les formigues tenien el cau embussat per la carcassa de l’escarabat que amb prou feines si bellugava les potes i anaven boges buscant la manera de ficar-lo a dins. Vaig ensopegar amb un altre tros de corda. El primer que havia escurçat el duia a la butxaca. Tot el que tenia era el ganivet del meu pare i el bocí de corda. Un viarany que feia pendís tallava el camí de carro. Plantat entre camí i viarany vaig triar aquest darrer perquè era estret i les herbes que el vorejaven eren altes. Una darrera canonada va ressonar encara més lluny que la segona i va ser en aquest moment que vaig sentir una veu d’home que manava: salta, desgraciat! Salta!





IV


El penjat

De dintre d’un sac molt gros, penjat a un arbre i gronxant-se, sortia el cap d’un home amb una corda recta i tibant al darrere. La pell de la cara era blanca, la llengua negra, els llavis morats. A tocar de l’arbre, sota mateix dels peus del penjat, hi havia una pedra; m’hi vaig enfilar i vaig tallar la corda. El penjat va picar de cap a terra i em vaig espantar pensant que en comptes de salvar-lo l’havia matat. Era jove, de cabell negre i celles poblades. Quan em pensava que ja havia enviat l’ànima a Déu, va obrir un ull que va tancar de seguida. No tenia prou força per mirar. Al cap d’una estona es va mig asseure i treballosament el vaig ajudar a sortir del sac. Amb una veu més ronca que si vingués de l’altre món va dir amb ràbia: per què m’has tallat la corda?

Va passar qui sap el temps provant de respirar, dóna’m aigua…, m’ofego… Amb quatre salts vaig baixar al riu i amb un pot que havia trobat en el sarró vaig pujar aigua; li aguantava el cap amb una mà i amb l’altra la hi anava tirant gargamella avall. A cada passada tossia i quedava rendit amb el cap de costat. Tot d’una es va reviscolar, si m’he ficat a dintre d’aquest sac per penjar-me és perquè volia morir amb sudari; que els ocells carronyaires no em pelessin els ossos si ningú no em descobria a temps i m’enterrava. I el cap?, vaig preguntar-li. El cap, va dir, ja els el regalava. Pel que m’ha servit… Es va agafar el coll amb totes dues mans i va estrènyer. Potser així no em farà tant de mal. Tira’m més aigua a dintre. Fas cara de gana. En el sarró hi ha pa. Jo no em puc empassar ni la saliva. La llengua se m’estarrufa. Fes-me companyia. Em va fer estirar al seu costat i ens vam tapar amb el sac. Mig abaltit, voltat de totes les sentors del bosc, sentia com si vingués de lluny un enraonament sord. Ja no em recordava que dormia ajagut al costat d’una vida que havia salvat. Jo aniria pel món, ajudaria i salvaria vides. Damunt meu semblava que les estrelles s’anessin enduent la nit i això que faltava molt perquè vingués la matinada.

… aquest sac l’he fet amb quatre sacs que vaig robar al molí. Estirat de cara al cel el penjat parlava com en un somni. De tant en tant girava el cap i em mirava. Vaig passar el dia desfent-los les costures, després ajuntant-les d’una manera diferent amb un cordill que anava passant pels forats amb una agulla saquera. De quatre sacs n’havia de fer un. Dos forats sense cosir eren per poder-hi passar els braços, lligar-me el sac al coll i posar-me el collaret de corda amb el nus escorredor. El penjat es va posar a plorar amb molta pena, li vaig clavar un bon cop a l’esquena per trencar-li el plor i em vaig alçar. No em deixis, no em deixis… Quan ja havia decidit d’arrencar l’Ernestina de mans del botxí del seu marit em va deixar. I altra vegada amb ell! Un dia em va venir a trobar el seu marit i se’m va descansar. Agenollat em va confessar que sense l’Ernestina era un home perdut. Jura’m que no me la prendràs… Dóna’m aigua. Li vaig dir que amb l’Ernestina ja feia temps que havíem trencat. I aleshores el marit va dir, en deu tenir un altre. Ens vam abraçar, vam sortir al carrer…, quan la vaig conèixer duia un vestit vermell i una margarida als cabells…, anàvem de taverna en taverna; a cada taverna, un xop. I va venir la sorpresa. A la taverna del Papagai vaig conèixer la Faustina. Va tossir i amb la veu que, si ja era rogallosa, a mesura que enraonava se n’hi anava fent més, i va ser com si l’Ernestina no hagués existit mai. Va estar una estona sense badar boca i quan ja em pensava que havia acabat les forces dient que malvat el dia que em va deixar entrar a casa seva va seguir endavant. El dia que la Faustina em va deixar entrar a casa seva i em va deixar que li fes un petó darrere de l’orella, se’m va entortolligar com una serp. De seguida ho vaig explicar tot al marit de l’Ernestina i ell a ella. I a la Faustina li vaig confessar que havia estimat l’Ernestina i que amb el seu marit érem com germans…, i no sé encara què va passar, que al cap de poc temps anàvem tots quatre junts per les tavernes: l’Ernestina amiga de la Faustina, la Faustina amiga del marit de l’Ernestina, i tots tres enganxats amb mi. No passava una hora del dia que no em sentís vigilat, espiat, tots els meus passos seguits. Jo contra tres. Tres contra mi. L’Ernestina defensava la Paulina una nit que baixàvem tots quatre per un carrer que no recordo com es deia… Li vaig preguntar qui era la Paulina i em va dir després de rumiar una mica que s’havia equivocat, que no havia conegut mai cap Paulina que en comptes de dir Paulina havia d’haver dit Faustina…, i no vaig poder aguantar més aquella vida. Ningú no feia l’amor, només em feien retrets; detestava aquella enganxamenta i no podia viure sense aquella enganxamenta fins que va venir la guerra i me n’hi vaig anar per salvar-me l’ànima. I la guerra m’ha matat. Buit de tot, voltat de morts i de sang…, ja fa temps que vaig morir, per què he de voler respirar i tenir un cos que no estimo i que demana sense parar son, gana i tristesa?, vull dir que demana alegria, encara que només sigui una mica d’alegria i només troba tristesa… Per què, per què m’has despenjat? Es va tirar endavant per donar-me un cop de puny i va caure endarrere com si el cop de puny l’hi hagués donat jo. El vaig embolicar amb el sac i el vaig arrossegar fins al darrere de la roca, prop de l’arbre on s’havia penjat. De mica en mica el vaig anar cobrint de pedres. No podia fer sot per ficar-lo a dintre de la terra perquè no tenia càvec, ni pic, ni aixada.





V


El carro

El pa que havia quedat en el sarró i grapats de móres que havia anat collint pels voltants van ser la meva menja d’aquell dia. No em sabia moure de la vora d’aquell home mort. Ja negra nit vaig estirar-me pensant en la Faustina i en l’Ernestina. A l’últim em vaig enfonsar en un son neguitós fins que em va despertar, junt amb la claror, una gran piuladissa d’ocells. N’hi havia un que tenia el ventre de color de taronja, d’altres el tenien verd. A l’última branca de l’arbre del penjat un pardal va començar a cridar. Semblava que s’hagués tornat boig. Del riu va pujar una cançó i la veu que cantava era una veu de noia. Enfilat a la pedra del penjat vaig mirar avall: veia una llenca d’aigua blava. Aquella veu de noia m’havia deslligat dels records de la nit. Tot d’una venia forta com si la noia la cantés de cara a la muntanya, tot d’una es feia fosca com si la noia s’hagués girat d’esquena. El pardal cridava sense parar. I no sé per què em vaig enrecordar de les meves germanes mortes. Potser perquè la claror, potser perquè el color del cel era el mateix que dormia damunt el camp de clavells, potser perquè…, la gran es deia Laieta, la mitjana Lea…, la veu que pujava del riu havia callat, la petita es deia Letícia com una besàvia del meu pare que havia estat molt rica: tenia dos cotxes, sis cavalls, camps de blat, una casa amb dotze habitacions i dotze xemeneies. La Laieta tenia un geni de mil dimonis: va morir d’una enrabiada. Volia que li diguessin només Laieta. On és, Laieta? Què fa, Laieta? Encara és al jardí, Laieta? I la meva mare i tots dèiem On és, la Laieta? Què fa, la Laieta? Encara és al jardí, la Laieta? Aleshores la meva mare per avesar-la a no tenir capritxos es va posar a dir-li: La Lala. I tothom reia. La Lala. La Lala. A les meves germanes en el barri els deien les tres Eles. La Lala. No ho va poder aguantar i un dia va arrencar en plors i esgarips, amb les venes dels polsos inflades, amb un pam de boca oberta i pica que pica el cap contra les parets. Se li va rebentar una vena del coll i va caure plana a terra com si l’haguessin planxada. Totes tres tenien els cabells molt llargs, els ulls embadocats, en forma d’ametlla. Les altres dues van morir de malaltia. Les vam enterrar, cadascuna a la seva hora, vestides amb el vestit de la primera comunió, llarg fins als peus, voltades d’un vel com un núvol, amb corona de roses, amb els rosaris entortolligats en el braç… Quan estaven a dintre de la caixa a l’habitació del sofà vermell, si no hi havia ningú que els fes companyia, anava a mirar-les. Van al cel, deia la meva mare. Totes hauran anat al cel, i afegia amb els ulls mig en blanc, quan hi anirem nosaltres, ens vindran a rebre. Els tocava les mans ben posades damunt del pit, més fredes que el mes de gener. Els posava bé la corona de roses. Mirava aquells ulls tancats que m’havien mirat tant, més brillants que l’aigua. Jo me les hauria quedades per sempre; tan quietes, tan blanques, tan sense fer mal a ningú.

S’acostava un soroll de rodes de carro acompanyat per veus d’home. Mig ajupit per entre matolls vaig anar fins al revolt. S’acabaven d’aturar dos carros. Del que tenia més a la vora van saltar tres homes espitregats, escabellats, barbuts, amb cinturons carregats de bales, amb mocadors vermells lligats al coll. Al carro que havia quedat més lluny, a la part del darrere, sortien cames nues acabades en uns peus de color de cera, alguns tacats de sang. Un dels homes, el més vell, va dir que tenia una gana que l’alçava. Els altres tres i un quart que va saltar del carro dels morts, tots carregats amb motxilles, es van asseure a terra. Clavaven queixalades a uns pans llargs, una mena de barres que no havia vist mai, i a uns grans trossos de formatge. Bevien vi amb bóta. Un de gros, vermell de cara i amb la punta del nas partida pel mig, era el que tallava el pa i el formatge i l’anava repartint. El més jove va rondinar que el formatge no li agradava, que més s’hauria estimat unes quantes costelles a la brasa. Ningú no n’hi va fer cas. Deien que si la guerra encara seria llarga, que potser duraria cent anys. Mentre hi hagi carn de canó tindrem guerra. Un home que s’assemblava una mica al meu pare, però sense bigoti, deia que, al contrari, la guerra s’estava acabant, que només era cosa de mesos…, que ja havia mort prou gent, que el país ja estava bastant aclarit de gentussa. I de gentassa. Van riure. El del nas partit va dir, encara que la guerra s’acabi no tornaré mai més a casa. Estic avorrit de viure fent sempre el mateix. Tip de treballar cada dia a les mateixes hores escombra que escombra places i carrers. Jo, va dir el que volia menjar costelles a la brasa, em faré pastor. Pastor? Et passaràs el que et queda de vida menjant formatge. Mataré ovelles! De tant veure’ls mastegar, la boca se’m feia aigua i mentre m’empassava la saliva coll avall em van clavar una empenta que em va fer caure al mig dels homes que menjaven. Mireu quin conill que he enxampat! Era un home amb el cabell blanc, amb una onda que li tapava el front. Duia una escopeta penjada a l’espatlla, pantalons de vellut i botes cordades als costats amb tres sivelles. Em miraven com si fos una bèstia estranya. Te la passaves bé, eh, fent d’espieta? Un d’aquells homes em va pessigar el braç, tu, va dir, has tocat el dos. Et conec. Tots faríem com tu si poguéssim i que s’anessin esllomant els altres. Vaig arrencar a córrer. Em van atrapar i a rossegons em van dur allà on havia caigut. El del nas partit va dir jo t’he vist…, on tens amagats els pantalons que aquesta nit has robat a en Juli-Juli? Em va clavar un mastegot amb una mà que semblava de ferro. Digues, on tens els pantalons robats? Vaig jurar que no havia robat els pantalons a ningú. Ells que si i jo que no, fins que no vaig poder més i vaig cridar mentider. Mentider més que mentider. Em van caure dos mastegots més que em van sotragar el cervell. Aquesta nit has entrat a la barraca i quan dormia… Encara vaig tenir esma de dir-los que havia passat la nit vetllant un home que s’havia penjat. Es van clavar a riure tots alhora. Un home que es va penjar? Diu que ha passat la nit amb un penjat! Quan vaig fer el gest de fugir altra vegada perquè ja sabia que si no et volen reconèixer la raó més val que pleguis, el que repartia el pa i el formatge em va clavar la gran pallissa mentre jo anava cridant covard, covard! Em va deixar bo pels gossos.





VI


La noia del riu

Per terra havien quedat closques de formatge, tres o quatre rosegons de pa. M’ho vaig menjar tot de pressa. Vaig collir més móres. I de mica en mica vaig anar baixant cap al riu. L’aigua a l’altra banda no era blava: era verda amb núvols que lliscaven pel damunt. Hauria volgut ser riu per sentir-me fort i m’hi vaig ficar. Nedava com un peix; ja no em sentia de la pallissa. El meu pare tenia uns cosins que vivien a la Barceloneta, al carrer Atlàntida. Amb els seus fills i una noia, la Mònica, anàvem a buscar petxines. Amb ells vaig aprendre de nedar i de remar. Abans de ficar-me a l’aigua m’havia arrencat la bena del braç; la carn, al voltant de la ferida, que m’havia fet un dia que vaig caure damunt una pila d’ampolles trencades, era morada. A l’altra banda del riu hi havia una estesa de joncs i de canyes i entre els joncs i les canyes la vaig veure; més maca que la vida, dreta, nua, amb una forca a la mà. Tenia els cabells del mateix ros clar que tenien els meus quan era petit; la cintura estreta, cada cuixa un respecte, com deia la meva mare dels clavells, cada clavell un respecte, tota ella un préssec madur. M’hi vaig anar acostant, em va veure i quan hi vaig arribar a la vora, rient, em va burxar amb la forca. Tenia unes dents que semblaven pedretes de riu de les més blanques. Sortia el sol. Totes les canyes, totes les fulles, es gronxaven. Va llençar la forca i es va tirar a l’aigua. Em vaig posar a nedar riu amunt amb ella al darrere.

Estirats al sol ens vam atipar de móres. Em mirava. Tenia els ulls violeta esquitxats d’or com els d’aquella nena veïna del gat que la seva mare ens va fer guardar. Va explicar-me que el seu pare era moliner del molí de més amunt i jo no parava de mirar-li els ulls. El seu pare feia la guerra i només el veia els diumenges. La seva mare es deia Marta. Ella, Eva. Li hauria agradat ser un noi en comptes d’una noia. Caçava ocells amb mandró. Els peixos, si els pescava massa petits, els tornava al riu i li agradava fer-ho perquè era com si els donés la vida. Els conills i les perdius els caçava amb gos i amb escopeta. Si hagués estat un noi se n’hauria anat a la guerra, que se’n moria de ganes, però el seu pare l’hauria volguda amb ell i no li hauria deixat fer el que hauria volgut. Sense que vingués a tomb em va preguntar si m’agradaven les bombolles de sabó. El que tenien de més bonic era que després de tanta paciència per veure-les sortir de la canya i de tant tornassol, mentre volaven es fonien com si les punxessin. Enraonava ajaguda, amb les mans darrere del cap i mirant el cel. Jo tenia ganes de tocar-la, d’estirar-la damunt un llit de fulles verdes arrancades a plantes de violeta. Si la guerra, que dura tant, encara dura més, em tallaré els cabells, em vestiré de noi i me n’hi aniré. Va callar perquè a l’altra banda del riu, més enllà i més avall d’on jo l’havia vista amb la forca, passava un home a cavall d’un ruc, amb un fusell penjat a l’esquena. És el meu pare, això vol dir que avui és diumenge. Vam trigar a aixecar el cap i quan el vam aixecar el moliner qui sap on parava. Un aire dels més fins jugava amb nosaltres i ens vam adormir quan sortia la lluna.

Es va despertar primer que jo i quan vaig obrir els ulls ja no era al meu costat. Nedava i jo vaig fer com ella. No em vaig poder aguantar i vaig agafar-li un peu. El peu em va lliscar dels dits com una anguila. Sortim! Riu avall baixaven tres ombres. Són soldats morts. Per estalviar-se la feina d’enterrar-los els llencen daltabaix del cingle del Merlot. Els empenyo amb la forca perquè no s’encallin i no es podreixin entre els joncs i les canyes que són el meu palau.





VII


La molinera

A la vora del molí ens vam aturar a l’entrada d’un pont damunt d’una recolzada del riu. L’Eva em va demanar que l’esperés; miraria de poder tornar aviat a buscar-me, que, si no tornava de seguida, no anés al molí. Passa de llarg. Em dolia que em deixés. Té, vaig dir-li, no tinc res més i t’ho dono. Em vaig treure de la butxaca el ganivet que m’havia regalat el meu pare i l’hi vaig posar a la mà.

Els arbres eren vells; sota de tanta branca amb el riu negre a sota, ni respirava. L’una darrere de l’altra dues fulles em van fregar la galta com si fossin els dits d’un mort. Una lluna esmicolada es deixava endur pel riu. Em va semblar veure ombres aigua avall. Algú necessitava que l’ajudessin. Algú sense veu. La corda em feia companyia. Vaig estrènyer fort aquells quatre fils de cànem que jo sentia que em protegien. Les ombres que passaven eren soldats morts que s’anaven acostant a les canyes. Farien caure les fulles, cridarien el vent, s’arraparien on poguessin perquè l’aigua no se’ls endugués lluny d’on havien mort. L’Eva trigava. Ja no vindria. Caminant, caminant, vaig ensopegar amb un pou i em vaig amagar al darrere. Havia arribat a tocar del molí. Sentia grinyolar unes frontisses com si el vent que s’aixecava obrís i tanqués finestres. Tot d’una el portal del molí es va esbatanar i junt amb un raig de claror va sortir-ne un cavall blanc amb una ombra mig ajaguda al damunt. Les ferradures alçaven espurnes. Al cap de poca estona un home mig corbat pel pes d’un sac que no vaig saber d’on havia sortit va entrar en un cobert en el moment que una descàrrega petava lluny i feia vermell un cantell de núvol. S’acostava un camió. Es va aturar davant de la portalada i en van saltar dos homes. El que havia entrat en el cobert va anar a trobar-los i van començar a descarregar caixes.

Aviat es van sentir crits dins el molí. A tocar del portal, escoltava. Una veu prima deia que a l’estable no hi havia el seu cavall, el cavall que havia donat perquè el guardessin. Una veu més forta deia que no sabia que el cavall no fos a l’estable. Que anessin cridant. Damunt del seient del camió hi havia una bossa. Amb la mà encara a dins i quan no sabia si havia agafat una poma o una pera, un cop al clatell em va estabornir.

Feia esforços per obrir els ulls. Una remor de roda que voltava m’atordia. Tot ho veia emboirat. Fins que es van fer unes taques clares i vaig veure parets, la mola…, uns ulls a tocar de la cara que semblaven de vidre. Ja el tenim despert!, va cridar una dona i, rient, em va tirar una galleda d’aigua per sobre. Aquella dona se’m va acostar més, em pegava i tot pegant-me em feia petons. Estàs ben atrapat. Em va preguntar com em deia tot picant-me el costat amb la punta del peu. Una altra vegada em tornaràs els petons, xanguet de claveguera… A la portalada s’hi va plantar un cavall blanc. Va venir fins on era i, aturat, va començar a donar cops de pota amunt i avall.

Oi que ho saps que sóc la molinera? Del dia de la pallissa, del dia del penjat, tenia el cos ple de blaus. Sóc la molinera. Va començar a untar-me amb un oli pudent d’herbes després d’haver-me destapat. Pobret, tan tendre i tan apallissat… Així que em va deixar sol vaig provar d’alçar-me i no m’aguantava. Havia perdut el sentit del temps. La mola voltava, la molinera venia a mirar-me i a dir-me disbarats. No em donava menjar. De dia, al costat m’hi deixava una ampolla d’aigua. De nit, al costat, no hi tenia res. És un espia, sentia que deien. Un home que semblava un gegant em va agafar d’un braçat i em va dur a una habitació gran i buida i em va tirar a terra com si hi tirés un sac de patates. Sentia el camió a la nit, baralles, pudor de fum, d’oli, soroll de vasos. De dia la molinera em tirava grapats de farina per sobre: jugava. L’home que semblava un gegant em va tornar a baix, al costat de la mola. Cap al tard va començar el ball de les rata-pinyades. Entraven i sortien, s’apilotaven al sostre, als racons, s’hi penjaven talment drapots socarrimats.

Avui és dissabte, va dir la molinera mirant-me com si em volgués travessar. I em va començar a fer petons mig estirada al meu costat. Jo estrenyia els llavis, tancava els ulls. L’hauria matada. Se’n va cansar i va dir amb ràbia que quan no fos tan burro m’ensenyaria la manera més sàvia de fer l’amor. L’has fet alguna vegada? Vaig trobar prou força per clavar-li una guitza al ventre que la va doblegar. Em va amenaçar amb el puny enlaire. Quan vindrà el meu home, que ja deu travessar el pont, prepara’t. Així que el va sentir acostar-se va començar a cridar que jo era un viu, és un viu que fa veure que no s’aguanta i quan em té a la vora… El moliner vermell com un bitxo amb els ulls fora del cap se’m va tirar a sobre i em va apallissar mentre ella, dreta i dura, l’anava atiant. Mata’l! Mata’l! Quan l’home va estar cansat i tip de pegar-me, em va posar a dalt d’un carretó, em va empènyer fins arran del riu i em va abocar a la vora dels joncs tot dient uns renecs tan gruixuts que, de tant que ho eren, més m’hauria estimat no sentir-los.

Una bestiola se’m va acostar. Em vaig entregirar gemegant. La bestiola no es va moure. Vaig estirar el braç per tocar-la i vaig trobar una mà glaçada; estava al costat d’un soldat mort. Fent un esforç, vencent el mal dels meus pobres ossos vaig fer tot el que vaig poder per rodolar una mica avall. Les canyes van aturar-me. Plovisquejava. I em vaig abaltir sense acabar d’entendre que tot el bé d’aquest món m’hagués abandonat.





VIII


Sembles una calavera

Es va sentir una explosió cap a la banda del molí i de seguida es va alçar una gran fumera i flamarades. Soldats i més soldats feien un pont damunt del riu amb taulons i barques. La cridòria dels soldats i el soroll dels motors eixordaven. Devien haver treballat tota la nit. Aviat van començar a passar camions i canons per damunt del pont, i, embogit, encabritant-se i renillant, el cavall blanc estava al mig. Dos avions de plata feien cercles per damunt del pont. Una explosió va aixecar sortidors d’aigua. El pont va saltar i quatre camions van caure al riu. Què fas aquí? Sembles una calavera. Espitregat, amb sang a la cara, amb les mans que li tremolaven, en Juli-Juli em mirava. Et vas salvar d’una i bona, tocant el dos. Em va demanar que li expliqués què havia fet. Se’l veia boig per enraonar; enraonar del que fos. Se’m va asseure al costat. No miris. Sota el que queda del pont, l’aigua és vermella. Estem voltats de soldats morts. Enraona tant com vulguis, però no miris. Digues alguna cosa…, corre. No miris cap al pont. Va riure tot eixugant-se amb el braç la sang de la cara. Va riure més fort, va tancar els ulls, els va tornar a obrir. La mirada no se li aturava enlloc. Ho saps que hi ha una cantinera…, va amb un carro tirat per dos cavalls que només tenen la pell i l’os. Calla, vaig dir tot posant-li una mà davant de la boca. Se sentien volar avions. A poc a poc la remor dels avions va anar morint. Es diu Faustina i ven cacauets, cinturons amb sivelles que són caps de mort, tabac barrejat amb herbes i begudes esbravades. A tocar del pont va arribar una ambulància. Per entre les canyes vaig veure el cavall que estava quiet. L’aigua s’enduia soldats morts i soldats ferits, trossos de barca, fustes cremades. I en Juli-Juli predicava que la guerra s’estava acabant i que aviat podríem tornar a casa fent voleiar banderes entre noies que ens tirarien flors. Tot això està fent els últims badalls. Hem de procurar salvar la pell. La pell per damunt de tot! Va callar un moment i va preguntar-me, no has volat mai? Jo, de nit, volo. Això fa que no estigui mai desesperat. Així que m’ajec no penso que al damunt hi tinc un sostre de guix i canyes sinó el deliri de les estrelles: camins d’estrelles, camps i més camps d’estrelles; i al cap d’una estona de pensar només en el cel, fujo d’allà on sóc i volo. Veig les muntanyes, els pobles, el mar…, tot des de dalt. Jo mirava el cavall que se’ns acostava…, em vaig quedar sense respiració. Algú m’apuntava als ronyons. Teníem dos soldats al darrere. Tot s’enfonsa i vosaltres garla que garla. Animals! Garla que garla. Sense encomanar-me ni a Déu ni al diable i a risc de fer-me matar vaig treure forces de no sé on i vaig córrer cap al cavall, li vaig saltar al damunt i com si se li hagués engegat una molla se’m va endur galopant furiós. Vaig sentir dos trets. Una bala va alçar un nuvolet de pols a dos metres del cavall. Vam travessar un bosc, un poble abandonat, una masia fumejant. Fins que tot d’una el cavall es va aturar en sec i vaig anar a parar de cap a dintre d’una trinxera plena d’aigua, al damunt d’en Bartomeu, el cuiner d’aquells soldats que havia deixat, que estava descarregant una metralladora contra els de l’altra banda i cridant enxufa mantega!!!





IX


Els polls

Aquella mateixa tarda van donar ordre de retirada. Va venir a dir-m’ho en Juli-Juli que encara no sé com havia vingut a parar on el cavall m’havia llençat. Érem un centenar d’homes, tots joves, tots cansats, tots avorrits. La columna no es va aturar fins a les envistes d’una masia abandonada, voltada d’acàcies, amb un pujol al darrere. Vam baixar dels camions i de seguida van preparar el camp. Semblava que en el món no hi hagués hagut mai guerra de tanta pau que es respirava. Vaig aprendre a carregar i a descarregar el fusell. A tirar. Quants anys tens? Quinze. Sembla que en tinguis més. Apa, a veure si aprens a tenir bona punteria. No volia tenir-ne. Apuntava més avall o més amunt, o més cap a la dreta o més cap a l’esquerra, de l’home de cartó que havíem d’encertar. No volia que m’ensenyessin a matar ningú. Els sotracs de la culata em van mig desllorigar l’espatlla.

Vaig agafar el vici d’anar-me’n a fer passar les cabòries a dalt del pujol. Aviat m’hi va seguir un noi de Gràcia. Es deia Agustí. Havia nascut al Torrent de les Flors. A casa seva vivien de vendre llet i tot feia pudor de vaques, deia, perquè tenien l’estable a la rebotiga. Totes les vaques, a casa! Quan el van cridar a fer la guerra diu que no podia dormir sense aquella pudor de vaca que l’havia vist néixer. La seva mare el despertava cada dia a les quatre per anar a repartir la llet. Només tenia vuit anys. Amb els ulls mig clucs i el cor adormit anava d’un carrer a l’altre carregat de pots i de mesures, de vegades havia de pujar tres pisos d’escala fosca per vendre un trist petricó de llet que valia cinc cèntims. Però a les set en punt ho deixava tot: pots, mesures i tota l’enderga i cap a missa s’ha dit. L’olor de l’encens el trasbalsava; la quietud, les paraules del capellà que m’agradaven tant perquè no les entenia. S’embadalia amb les casulles…, blanques, rosa, grogues, morades…, totes brodades d’or. I els lliris dels altars i les corones dels sants, sants amb un genoll rosat que els sortia per l’esquinç de la túnica. Una veïna es va queixar a la seva mare que el seu marit havia d’anar molts dies a treballar dejú perquè jo no els havia portat la llet; ho sabia de bona tinta, era per culpa de la missa. Cada dia va a missa. La meva mare que vetllava molt pel negoci em va clavar un raig de bufes i m’havia deixat dues nits sense sopar. Però jo baixava a la nit a munyir una vaca i m’ennuegava de tan de pressa que m’empassava la llet per poder tornar al llit. Primer de tot, l’obligació!, cridava la meva mare. Primer de tot, la devoció!, deia mossèn Camilo al col·legi amb les mans juntes i després obrint els braços. Jo no sabia què fer però anava a missa encara que arribés a la meitat i no pogués veure el començament del treball de l’àngel quan feia el terra de l’església amb daus blaus i carmesins. Ni quan bufava perquè es formés la bombolla que cobria l’església i els pètals que la feien forta des de l’altar major fins als últims bancs. Què són, els pètals? Em va mirar: de les fulles de la planta se’n diuen fulles. De les fulles de la flor se’n diuen pètals. I va enganxar de seguida que per culpa de repartir la llet no podia veure quan àngels i més àngels bufaven per ajudar l’àngel principal mentre raigs de llum anaven de l’altar fins als fidels i dels fidels fins a l’altar. Em feia venir ganes de plorar sentir-me tan lligat a casa meva perquè no podia estar amb Déu que havia fet les esglésies i quan penso que en van cremar tantes em vénen ganes de matar els que van cremar-les encara que matar estigui prohibit. I a tu, vaig preguntar-li, qui et va explicar tot això de l’àngel que bufa i tot això de la bombolla que s’infla? Va callar una estona i va dir baixet, és un secret, i va afegir tot gratant-se a sota del braç amb desfici, ja hi som: els polls. Al cap de dos dies també em gratava jo. Una esgarrifança que començava dolça com la mel i que s’anava convertint en un deliri. Al cap de quatre dies no hi havia cap soldat que no tingués els cabells i cada plec de la roba minats de polls. De petits, de grossos, d’ous a punt d’esclatar, blancs com cervells de gallina. En Bartomeu deia que, a contrallum, els veia volar. En Juli-Juli deia que hi pensàvem massa. Mateu-los, però no en parleu. Baixàvem a banyar-nos en un gran dipòsit d’aigua que la recollia d’una font que rajava sense parar. No podíem acabar amb aquella plaga. Volen! Us dic que volen! En Juli-Juli els esclafava entre dues ungles amb una gran parsimònia. Quan n’atrapava un de molt gros ens l’ensenyava. És un poll de rei! Els reis eren els polls. Vivien enganxats amb nosaltres, fent el mort quan estaven tips. En vaig veure volar un de la camisa d’en Ximeno a l’espatlla d’en Viadiu. Se’ns menjaven. Sempre a punt de fer servir la boca per xuclar sang. No tenen boca, tenen trompa!

Un dia, encara fosc, que havíem baixat a banyar-nos cinc o sis, em vaig quedar darrere del dipòsit de l’aigua i els vaig deixar. La guerra estava aturada com si amb la seva pau m’empenyés a anar on fos que pogués desfer-me dels polls i dels soldats.

No estava bé enlloc. Ni pels camps, ni sota dels arbres, ni a dintre de cases abandonades, fins que, una tarda, vaig veure un home esparracat quan ja el tenia a tres passes; amb els cabells blancs, la barba també. La sivella del cinturó figurava un cap de calavera. Se’m va asseure al costat sense badar boca, va treure dos préssecs d’un cabàs vell i brut, són de secà, i me’n va donar un. Ens vam mirar als ulls i em va semblar que ens coneixíem de sempre, que ja l’havia conegut, no sabia on ni quan, al mig d’una tarda com aquella, asseguts en un marge. Tot mossegant la carn ensucrada i dura del préssec i sense mirar-me, em va dir: les coses importants són les que no ho semblen. Més que portar corona, més que tenir el poder de fer ajupir el món als teus peus, més que poder tocar el cel amb les mans, hi ha això: una fruita madura per queixalar a la claror d’una tarda que s’acaba…, mira la posta! Va llençar el pinyol del préssec tan lluny com va poder, es va eixugar els llavis amb el revés de la mà i va deixar-me sol amb la boca plena de gust de préssec.





X


La nena del vestit de dos colors

Una nena petita vestida de verd i de vermell, amb mitges de color de xocolata, carregada amb un cistell ple a vessar de bledes, se’m va aturar al davant mentre jo em passava una mà per la cara que s’anava cobrint de pèl moixí. En Juli-Juli m’havia regalat una camisa i uns pantalons perquè els que jo duia quan ens havíem tornat a veure feien pena de tan vells i fets malbé. No li vaig parlar mai d’aquella mentida dels pantalons robats i ell tampoc no me’n va dir mai res. No sé per què, mentre aquella nena em mirava, vaig estar content de no anar estripat. Estava quieta, plantada davant meu com un pi, mirant-me amb ulls de persona gran i tafanera. Va deixar el cistell a terra i abans d’asseure’s al meu costat em va tocar la màniga de la camisa. Que maca… Jo encara tenia el pinyol de préssec a la boca i no sabia què fer-ne. Què menges? No li vaig contestar. Vaig agafar el pinyol amb dos dits, quan el que tenia eren ganes d’escopir-lo lluny, i el vaig llençar. Entre un poble que es veia una mica apartat i nosaltres, hi havia un mas. Ets d’aquella casa? Amb un dit va fer que no. Vaig aixecar-me a poc a poc com si m’aixequés d’amagat, em vaig posar a caminar i de seguida em vaig adonar que la nena em seguia. Caminava darrere meu amb el cistell de les bledes que li mig arrossegava per terra. El sol venia d’esquena i l’ombra de la nena, al costat de la meva, era petita; com la que feia la meva germana Laieta quan jo duia braçats de clavells davant de la casa per anar-los lligant de dotze en dotze. Ets d’aquest poble? Sí. T’has perdut? Va deixar el cistell a terra, en va treure una fulla de bleda mig groga i me la va deixar als peus. Que lletja, va dir. Dret al seu davant vaig preguntar-li d’on havia tret aquelles bledes, ja que no es veia cap hort per allí al voltant, i per què anava camps a través tan sola i tan petita. No em va contestar. Em va tornar a tocar la màniga de la camisa, és de color d’oliva, va dir fent un sorollet d’admiració amb els llavis. Se’m va posar a la banda esquerra i tot agafant-me la mà em va dir, pare. Caminàvem ara un pas ara un altre. T’acompanyaré fins a casa teva, m’ensenyaràs on és. Ens acostàvem al mas; una vella asseguda a l’entrada triava llenties. Ens va donar una mala mirada i acotà el cap de seguida per tornar a la seva feina. Lligat a una anella amb una cadena llarga, tota ella rovell, un gos esquifit, amb la cua escapçada, es va posar a lladrar després d’haver estat una estona mirant-nos. Lladrava donant estrebades a la cadena a risc d’escanyar-se. Calla, calla. Vam deixar el mas enrere i quan encara no havíem fet una trentena de passos en va sortir un noiet corrent cap al poble com si l’empaitessin tots els dimonis. El poble era molt vell. El carrer que vam enfilar, molt estret, estava empedrat amb palets de riera fent dibuixos. Les cases tenien les finestres petites i a totes les portes hi havia miretes barrades amb ferros. Les plantes, en els testos dels balcons, penjaven enfora verdes i florides de vermell. Tot feia pudor de fems i olor de garrofes. Abocada a una finestra, una noia amb els cabells mullats i una tovallola al voltant del coll ens mirava i va escopir, en el moment que una pagesa vestida de negre sortia de casa seva amb dos pollastres agafats per les potes que tenien les crestes més vermelles i més arrissades que la flor del magraner. En veure’ns es va tornar a ficar a dintre i va tancar la porta d’una revolada. El noiet del mas se’ns acostava cridant amb cara de ràbia, ja són aquí!, ja són aquí!, de seguida es va sentir la cridòria. Lladre de criatures! Aquesta no te l’emportaràs com vas fer amb l’altra! És parent del batlle enterrat. Pengem-lo. Carrer avall venien vells i homes armats amb bastons i forques. És parent del batlle! A penjar-lo. A penjar-lo. Sense pensar-m’hi dues vegades em vaig desfer de la mà de la nena que cada vegada m’estrenyia més fort, i cames ajudeu-me. Vaig sortir del poble, vaig travessar una riera, un camp pla com el palmell de la mà. Em va aturar un barranc que vaig anar seguint fins que el poble al meu darrere ja semblava un poble de pessebre. En el moment de girar-me per fer-li adéu amb la mà, vaig entropessar amb unes cames i vaig caure tan pla com era.





XI


Els escapularis

L’home que estava adormit a la vora d’un foc que s’apagava no s’havia bellugat. La cara, a la claror de les brases i de l’acabament d’aquell dia, es veia suada, voltada de cabells mig grocs mig no se sabia de quin color. A la part alta de les galtes se li dibuixaven estries de vermell i el nas estava cobert de berrugues. Li queia un fil de saliva per un costat de la boca. Les canyelles de les cames eren negres com el carbó. Dormia de costat al damunt d’un coixí d’herbes. Mentre el mirava va obrir els ulls i els va tornar a tancar de seguida. Respirava sorollós, amb els bronquis embussats per teranyines. Se sentia olor de cafè. N’hi havia a dintre d’un pot i me’n vaig abocar un raig en una llauna buida que corria per allí a la vora. Com si aquell parell de glops de cafè haguessin estat suc de cascalls em vaig endormiscar de seguida. Pel meu esperit va començar a passar gent. Una processó sense fi enderiada a caminar amunt i avall. A l’últim la processó entrava a casa meva sense mirar on posava els peus i aixafava totes les clavellines. Pensava: no saben el que fan. Quan vaig despertar-me, al damunt de no sé quins cims, al damunt de no sé quines muntanyes de debò o de boira, la lluna tota de color de petxina brillava alta i glaçada. I aleshores va caure una pluja d’estrelles. No n’havia vista mai cap. Ploren perquè hi ha guerra, va dir el vell que s’havia assegut i semblava que em conegués de sempre. Les estrelles queien esbiaixades; el vent de les altures els devia privar de caure recte. Moltes es fonien a mig aire, d’altres arribaven fins a terra. N’hi havia de rosades i de blavisses. Estan cansades de veure tanta mort. Jo, vaig dir-li, sempre havia sentit a dir que una pluja d’estrelles anunciava guerra; no hauria pensat mai que en poguessin caure quan la guerra ja fa temps que dura. N’hi ha de moltes menes: les que anuncien la guerra i aquestes, que potser volen dir que ja la tenim a sobre i que qui sap quan s’acabarà…, les guerres, fill meu, tothom sap quan comencen però ningú no sap quan s’acaben. Això, vaig dir-li, ho saben els nens petits. Què vols dir? Que el que sap tothom no val la pena de tornar-ho a dir. M’he pogut adonar que la gent parla perquè sí, i sempre diu el mateix. I tu, què voldries? Que només diguessin les coses que val la pena de dir i prou. La vida, si no ho saps, recorda-ho, és una repetició. Per què no vols que els homes quan parlen es repeteixin? Perquè em cansa. Tampoc no t’hauries d’agradar tu que no ets altra cosa que una repetició. Ja fa anys que no m’agrado. Em faig nosa. Tot em fa nosa començant pels cabells i acabant pels peus…, i per aquesta taca del front. M’agradaria més ser una planta de les que broten i broten sense saber que viuen. Elles saben que viuen i saben cap a quina banda han de tirar per tenir més llum i més sol. Les que necessiten ombra, cap a l’ombra. I les llavors sempre van a plantar-se on s’han de plantar. Mai una planta de muntanya no es plantarà en un jardí. I si els homes la porten al jardí s’hi mor de tristesa… Vols més cafè? Com sabeu que ja havia begut cafè? Dormo sempre amb un ull obert: com les llebres. I per poder dormir bé, necessito tenir la por de les llebres. I vam beure cafè, jo en la meva llauna i ell en un cassó ple de bonys. Li vaig preguntar com s’ho feia per tenir-ne perquè a casa es pot dir que des del començament de la guerra no n’havíem pogut tenir més. D’una maleta atrotinada va treure una paperina. Em va mirar amb una gran picardia en els ulls. Gràcies als escapularis. Molts adroguers i molts soldats fills d’adroguer encara són creients. Ells em donen cafè i jo els regalo escapularis. Els meus escapularis són els més bonics del món. Els fa una vella que viu al mig d’un bosc a tocar del riu, més mala bèstia que la tinya. I mira, aquests són de la Verge dels Àngels. Veus? Mira-te’ls bé. El vestit de la Verge és maco, tot ell preciós; però la vella no sé com se les apanya que totes les Verges tenen la cara de mala bèstia que té ella. Te’n regalaré uns i no moriràs de bala. No te’ls treguis mai més de sobre i alguna nit potser els guardaràs una estona a dintre de la mà i perquè creuràs en la sort que et portaran, tindràs sort. Recorda’t del que et dic… Teníem el carro de les estrelles al damunt i ens vam adormir. A la matinada l’home dels escapularis no es veia i jo en duia uns de penjats al coll amb la Mare de Déu dels Àngels amb un lliri a la mà florit amb set poncelles. Aviat es va aixecar el dia encara més de color de petxina que la lluna de la nit, davant els meus ulls que no es cansaven de mirar aquells desplegaments de tendresa.





XII


Eva

El galliner era al fons de l’hort. A pas de llop, per entre carxoferes, m’hi vaig acostar. Una gallina escatainava boja. Me li menjaria l’ou. Esverada damunt del covador, amb les potes enfonsades en la palla, em mirava. Aquell ou tenia gust d’avellanetes. Tres gallines més, ajocades en els seus covadors, havien tirat el cap endavant quietes com mortes: les barballeres els penjaven, les crestes els penjaven, eren gallines velles, havien post molt, havien passejat molts pollets. A la banda de la casa es va sentir un cop de porta seguit d’un grinyol de corriola. Aquell ou m’havia fet venir gana. Vaig sortir de l’hort. No es veia ni un poble a la vora. Al meu voltant tot eren camps. Em va venir un llampec de tristesa que em vaig espolsar de pressa. Ja trobaria tot el que necessitava i vaig seguir endavant amb els ulls mig clucs perquè un sol més de color de rovell d’ou que el rovell d’ou que m’havia begut m’enlluernava. Va ser tot badant amb el sol que vaig caure i em vaig fer sang al genoll. La sang era vermella, més vermella que un clavell vermell, més que la cresta desmaiada d’aquelles gallines daurades.

Per fer-me passar la gana vaig provar de dormir a la vora de la carretera entre matolls de ginesteres. Per fer-me passar la gana i amb l’esperança que passés algú com el vell del préssec… Quan estava somiant que era petit i encara no sabia caminar i que veia un tren aturat, molt llarg i voltat de boira…, em van agafar la mà. Era una mà amiga. Una mà al mig d’un riu amb la vora guarnida de joncs i de canyes. Aquella mà era l’Eva tota sencera; havia vist una persona estirada, potser ferida, i havia anat a ajudar-la. Duia una granota de miliciana, botes, un jersei descolorit i gorra. Els ulls violeta em miraven com si miressin el món, tot el que de bo té el món, i aquest pensament em va fer pujar una onada de vergonya a les galtes. Em va dir que, mirant-me, se li havia quedat el cor tranquil. Havia vist morir tanta gent que alguna vegada si pensava en mi em veia mort i patia… Mort en l’atac al molí dels seus pares que no eren els seus pares. Els seus pares de debò, ella els havia triats, eren el cel i la terra, ell carregat d’estrelles, ella carregada de flors. Tenia ganes de preguntar-li si aquella nit era ella la que muntava el cavall blanc que havia sortit del molí i per què a la vora del riu m’havia dit que si fos un noi aniria a la guerra i per què se n’hi havia anat encara que fos una noia i per què no m’havia dit que se n’hi volia anar quan vam arribar al pont i em va dir que l’esperés i com sabia que el molí havia cremat…, i no vaig fer cap pregunta perquè se’m va asseure al costat i decantant-se una mica es va treure de la butxaca el ganivet que li havia regalat i me’l va ensenyar, està esguerrat, va dir. Volia obrir una capsa fent alçaprem amb el tornavís, i mira, el tornavís trencat. Estava contenta d’haver-me tornat a veure, i va afegir baixet que no li agradaven les persones que l’estimaven. Estimant-la era com si la lliguessin, com si no la deixessin bellugar. Necessitava sentir-se i poder anar on volgués i ajudar qui ella volgués; sense que l’ajudar es convertís en una obligació. Tu m’agrades…, perquè no lligues i perquè tens aquesta cara. Només t’he vist unes quantes hores a la meva vida però sempre m’he recordat de tu i et recordo moltes vegades tant si et veig com si no et veig. Ens vam conèixer dintre de l’aigua… Va callar una estona; jo no donava l’abast a pensar en tot el que m’anava dient. De vegades aquesta manera de ser meva em fa fugir…, només hi ha els morts que no em facin por. No demanen res; per això em fan tanta pena i me’ls estimo tant, i més quan de vegades penso que sóc una morta viva…, que ja m’hauria mort fa vides i vides d’altra gent… Sels ha d’enterrar ben endins de la terra perquè puguin reposar per sempre ben a la vora de les arrels. I fer-se arbres.

Em va deixar anar la mà i va semblar-me que m’havia quedat sol. Va mirar una estona a terra i sense aixecar els ulls em va explicar que havia dut tres soldats molt mal ferits a un hospital de la rereguarda perquè poguessin morir tranquils. Eren joves com tu i amb tantes ganes de viure com puguis tenir tu. Veus el camió de la creu roja darrere dels matolls? Porta la creu als costats i a la teulada. Veus el vermell de la creu? Quan era petita, el meu pare, no sé què li havia fet, va matar un gat; ho vaig veure i el cor se’m partia. De matinada el vaig enterrar a l’entrada del pont on t’havia dit que m’esperessis, te’n recordes?, el dia que ens vam conèixer. Al damunt hi vaig fer una creu amb flors vermelles. Quan alguna tarda el sol de la posta voltat de núvols llançava a la terra el seu vano de raigs de llum jo em veia caminant amunt per les barnilles del vano amb el gat al costat que de tant en tant em mirava…, i…, què és això?

S’havia adonat del cordill que jo duia al coll i el va estirar. Portes escapularis? Va riure. Es va tirar la gorra enrere i li va caure a terra. Duia els cabells tallats més curts que no pas jo que era un noi. És la Mare de Déu dels Àngels, li vaig dir. La va mirar una estona. Que lletja…, em faria angúnia de dur penjada al coll aquesta Mare de Déu tan lletja. Li vaig dir: me la va donar un home molt savi i em va explicar que mentre portés aquests escapularis cap bala no em podria matar. Va tornar a riure i abans d’alçar-se es va decantar cap a mi i em va fer un petó al senyal del front. Vols venir? Vaig fer que no amb el cap. Aviat vaig sentir el motor del camió. A la claror de la llum que fugia vaig mirar la Mare de Déu brodada. Tot i que el vestit, els lliris i les fulles dels lliris eren de colors bonics, la Verge, amb la cara d’aquella vella del bosc tan lletja, em feia passar les ganes de mirar-los. Me’ls vaig treure del coll i me’ls vaig posar a la butxaca; però abans, damunt de la lletjor de la vella hi vaig posar la cara de l’Eva. Vols venir? No. Havia dit no per agradar-li. Si l’herba, allà on l’Eva havia segut, no hagués quedat ajaguda, hauria cregut que l’Eva i el petó de l’Eva havien estat un somni d’aquells que no te’n voldries despertar mai més.





XIII


La masia

Una nena més grandeta que la nena de les bledes sortia d’un forn carregada amb un pa rodó de crosta molt torrada. Es va posar a saltar i el pa li va caure a terra i va venir a parar gairebé ran dels meus peus. Sense pensar-m’hi un segon el vaig agafar i vaig arrencar a córrer sense girar-me a escoltar els crits de la nena. Aquell pa no va veure mai més la claror del sol. A la primera font em vaig fer un tip d’aigua. Aviat em vaig inflar. Assegut a terra amb les mans aguantant-me el ventre que em feia mal vaig veure passar uns quants camions carregats de soldats seguits de tres carros arrossegats per mules. Tenia la guerra a tocar. El cor em deia d’acostar-me a la carretera però el cap em deia de fugir-ne. No tenia ganes d’anar enlloc i bé havia d’anar en alguna banda. Potser tot fent voltes d’un poble a un altre la guerra s’acabaria i quan s’hauria acabat… A l’ampit d’una finestra hi havia unes espardenyes deixades a eixugar. Les meves ja no tenien talons. Arrupit em vaig acostar a la finestra. Darrere d’unes bardisses em vaig posar les espardenyes i em venien fetes a mida. Caminava tranquil. Aviat vaig arribar a les envistes d’una masia amb tres pallers al costat de l’era. A una banda tot eren camps, a l’altra, rengles i rengles d’oliveres. Del balcó del mig de la masia penjaven clavellines. Vaig sentir crits i em vaig estirar a terra. Poca-vergonya! Més que poca-vergonya! Un home gros i baix clavava garrotades a un gos, que, ajupit, grinyolava. Quan l’home va estar ben tip d’apallissar el gos el va deixar sense ni mirar-lo i rondinant. El gos baldat, amb la cua baixa i el morro tocant-li a terra, se’m va acostar mig arrossegant-se i em va llepar la mà. Era molt gros, de pel negre, però de pèl ros sota del ventre. Es va estirar al meu costat i en el moment d’estirar-se va fer un sospir molt trist. Si aquesta nit es mor, vaig pensar, l’enterraré.

S’havia fet fosc. De la masia sortia olor de sopa bona. M’hi vaig acostar atret per aquella olor de sopa i em vaig quedar dret al mig del portal, enaiguat i encantat. La masovera es va adonar de mi de seguida. Va obrir la boca però de la boca no li va sortir cap crit. El masover va girar el cap: tenia la cara de color de terra, la barba fosca, els cabells tallats molt curts semblaven un raspall. I, mirant-me com si fossin dues òlibes, dues nenes bessones, amb la cullera plena a mig camí de la boca s’aguantaven les ganes de riure com si fos molt divertit que jo anés brut i tingués el ventre més pla que un picador de tan buit que el portava. El masover, amb veu de tro, va manar-me que entrés: em va fer explicar d’on venia, com em deia, li vaig dir que m’havia perdut, separat dels soldats per una fumera d’explosions. Va dir a la seva dona que em donés un plat de sopes. El plat era fondo, envernissat, amb el cantell guarnit de flors pintades; me les mirava tot menjant, assegut a la pedra de la llar perquè ningú no m’havia dit que m’assegués a taula. D’aquella sopa grassa i calenta me n’hauria menjat set olles. El pa que em van donar, dues llesques més grosses que els meus peus, me’l vaig anar ficant a dintre de la sopa. Em vaig adonar que el masover tenia una cama de fusta, cosa que, mentre pegava al gos, m’havia passat per alt. Em va preguntar què pensava fer. Li vaig dir, tornar amb els soldats. Sempre hi seràs a temps. Aquí hi ha feina per donar i per vendre. I jo, per mandra de tornar a caminar d’una banda a l’altra, m’hi vaig quedar. Em van fer rentar els plats i em van ensenyar on dormiria: en un recambró petit, amb un catre i un tamboret. S’hi entrava per una porteta, al costat mateix de la llar, que tancava malament i a més a més tenia una escletxa al mig que clavant-hi un ull es podia veure el catre. El vaig ben acostar a la paret de la llar. Ells dormien al pis. Em van deixar sol i encara treballava a la cuina. Quan vaig rentar l’olla de les sopes hi vaig amagar els ossos i desprès els vaig abocar en una galleda sota d’un tou de peles de patata i fulles de col.

La nit era dolça, d’un negre blau, més clar al voltant de la lluna. Carregat amb la galleda buscava el gos. Em va costar de trobar-lo. Respirava cansat, arraconat contra d’un marge. Sense ni tocar-lo li vaig deixar els ossos a la vora i li vaig veure brillar els ulls.

Al cap de quinze dies d’estar a la masia m’havia refet tant que quan em mirava a la bassa de les oques no em coneixia. Menjava muntanyes de patates, muntanyes d’arròs, plats i més plats de sopes de porc i de verdura. Un dia, la masovera, que es deia Fermina, blanca de pell i amb els ulls humits i adormits com els del gos apallissat, em va explicar que els seus dos fills, en Miquel i en Llorenç, havien mort a la guerra, tant que li havien costat de pujar. Per què havien de morir? I per qui havien mort? Els va veure marxar, i els veia sempre: dues ombres retallades contra la glòria del sol. D’aleshores ençà cada vespre s’estava una estona al portal mirant la muntanya, espera que espera, enyora que enyora. Entre llàgrima i llàgrima em va confessar que m’assemblava com una gota a una altra gota d’aigua, totes dues de la mateixa font, a en Miquel, el petit, que era una mena d’àngel.

Em tocava treballar molt. No donava l’abast: arrencar patates, cavar la terra de l’hort i regar-lo… Ho fas molt bé. I vaig explicar la història del camp de clavells. Havia de dur els coves de la roba a tocar dels estenedors, netejar l’estable, els galliners, el colomar, les gàbies dels conills, donar el pinso al cavall que era vell i tenia una nafra a l’anca esquerra sempre coberta de mosques. Havia de rentar els plats, matar les gallines i els pollastres, fer llenya i ben apilar-la per quan vinguessin els freds grossos. L’única cosa que la masovera no em manava de fer era recollir els ous perquè, m’ho va dir ben clar, tenia por que me’ls begués com se’ls bevia en Miquelet que en xuclava tants com podia d’una tirada i si volien menjar truita havien d’anar-ne a comprar a la masia de més avall i cada truita els costava quaranta ous. El masover passava la vida al poble sempre encastat en un banc de la taverna juga que jugaràs a cartes… El gos s’anava acostant a la masia; si veia el masover, que ni el mirava, ensenyava les dents i se li eriçaven els pèls del llom. Jo sempre li duia menjar en aquell marge de la primera vegada i ell ja m’hi esperava. Quan havia menjat s’asseia ben acostat a mi i tots dos miràvem la lluna. El tenia sempre al meu darrere. No em deixava mai sol. Era la meva gran companyia i ens estimàvem.

Em sentia espiat per les bessones. La que havia nascut primer es deia Teresina. La que havia nascut última es deia Camineta; es veu que al moment de néixer havia fet anar les cames com si volgués caminar. La Teresina em va explicar que el seu pare havia baldat el gos perquè havia robat un tros de pernil i no hi havia res que l’enfurismés tant com els lladres. Però el tall de pernil l’havien agafat elles i quan el seu pare s’havia adonat que el tros de pernil faltava havien carregat el mort al gos. I, així, no les havia baldades a elles. Es van posar a riure com si s’haguessin acabat de tornar boges.

Em van despertar uns cops sords a la paret de la llar. Em vaig enfilar els pantalons i vaig obrir la porta. Eren les bessones que, com sempre quan em miraven, es trencaven de riure. La Camineta, que duia arracadetes d’or, em va dir baixet que anés amb elles, que les havia d’ajudar. Duia un fanalet. Vam anar al segon pis agafats a la barana i pujant els graons de puntetes. Em van fer entrar en una sala gran, perfumada d’olor d’espígol. Per una escala de paleta apuntalada en un forat del sostre vam anar a les golfes. L’olor, allà, no es podia destriar de què era. Al sostre hi havia petjats forcs d’alls i manats de cebes. Vaig ensopegar amb una muntanya de patates esquivant uns sacs de blat que encara no havien abocat a les grans caixes que voltaven la sala. Una pell de conill, seca i mal penjada, em va fregar la galta. Tot era ardent. Les bessones es van aturar davant d’un gran armari alt fins al sostre. Enretira’l. La Camineta, amb el fanalet enlaire, m’assenyalava aquella baluerna. Enretira’l sense fer soroll. Vaig provar de fer-lo córrer empenyent amb tota la meva força i no es va ni bellugar. Li vaig clavar un cop de peu. Sense fer soroll, t’he dit. La Teresina em mirava amb els ulls plens de foc. Vaig apuntalar l’esquena a un costat de l’armari i amb els peus apuntalats a terra vaig empènyer amb tota la meva ànima. No hi havia res a fer. Vaig buscar per tots els racons (amb la Camineta al meu darrere que em feia claror amb el fanalet) alguna eina que pogués ajudar-me a fer alçaprem. Una post llarga em va servir. La vaig ficar darrere de l’armari i el vaig poder fer córrer una mica endavant. La Teresina va dir que si el podíem fer córrer dos pams ja podríem entrar al rebost perquè al darrere hi havia una porta que s’obria cap endintre. I tot d’una em va semblar que l’armari relliscava i que se’m tirava a sobre. Si fas soroll estem perduts. El pare es despertarà, dorm aquí sota mateix, i no arribarem amb vida a la matinada. El que es va obrir, plam!, va ser una de les portes de l’armari. A dintre estava atapeït de sacs d’arròs. Buidem-lo. Semblava que anéssim a preu fet traient sacs i deixant-los a terra. Aleshores va costar poc de fer córrer l’armari. La sala que la Teresina n’havia dit el rebost era gran com tota la masia i estava abarrotada de menjar. De les bigues penjaven pernils, llonganisses i fuets, botifarres negres i blanques, sobrassades; es veien grans gerres plenes d’oli, la Camineta m’ho anava ensenyant, oi que no t’ho pensaves?, grans gerres plenes de llard, boles de sagí a raïms com si fossin caps de criatura. Gerres d’oca, de gall dindi, de conill, de gallina, tot confitat. La Teresina, enfilada al capdamunt d’una escala, amb unes estisores que no sé d’on va treure, va clavar estisorada al cordill d’un pernil. De seguida el va encetar i va començar a repartir-ne trossos: era sec, era salat, era bo. Tot i que no patíem gana semblava que estiguéssim afamats. En un racó, damunt d’uns sacs hi havia esteses de pomes, de palo-santos, de figues… Vam sortir carregats amb el que quedava de pernil i vam tornar a empènyer l’armari i a deixar-lo tal com l’havíem trobat.

L’endemà a la nit no vaig poder portar menjar al gos. Es sentien passos amunt i avall de l’escala; els graons de fusta gemegaven, es sentien veus apagades però rabioses, tot respirava un malestar estrany que no em deixava tancar els ulls. Quan em vaig despertar d’un son mal dormit, en comptes de veure com cada dia una mica de claror per l’escletxa de la porta la vaig veure oberta de bat a bat i fent-hi ombra al mig el masover encarcarat com un pal amb una vara de freixe a la mà. Mirava un pernil que jo tenia damunt del coixí. El masover em va treure del llit arrossegant-me i un cop em va tenir a l’era em va començar a bastonejar amb la mateixa fúria amb què li havia vist bastonejar al gos. Lladre! Lladre!, cridava enrogallat a cada vergassada. Les bessones, abocades al balcó de les clavellines, les vaig veure un moment que vaig alçar el cap, es donaven cops de colze i reien. I tot d’una els cops van parar. El gos, com una fúria desfermada, s’havia tirat damunt del masover i li clavava els ullals al coll.

El bosc era espès d’arbres de fulla petita i atapeït de roques llises cobertes de molsa groga les unes damunt de les altres fent muntanya. Estirat a la vora de les pedres no tenia ni esma de pensar. Un escorpí s’acostava amb el fibló enlaire: caminava a poc a poc però recte cap a mi. Un ocellot gros i negre se li va tirar al damunt el temps de dir amén i se’l va endur.





XIV


Una nit en un castell

M’amagava de dia i caminava de nit però un matí vaig arribar mort de gana davant d’un camp de pastanagues. Donava gust de trepitjar tanta fulla verda. Eren unes pastanagues no ben acabades de fer, tendres com l’aigua i més dolces que la mel. «Si fas el conill et tiraré una perdigonada que no te n’aixecaràs!». A la llinda del bosc un home vermell de cara m’encarava l’escopeta. «Conill! Conill!». Vaig sortir del camp com si m’empaitessin amb el gos del caçador al darrere: camps a través, vinyes a través fins que vaig arribar al peu d’un pujol que tenia un castell al capdamunt. El mar, al meu davant, era una festa major d’onades.

No gaire lluny de la platja una roca en forma de balena estava coberta de crancs. Estava massa cansat per anar a buscar-ne. A dalt del pujol em vaig asseure d’esquena a la muralla atapeïda de caus de sargantanes. Tot d’una vaig sentir unes veus que cantaven una cançó d’escopetes i de bales. Per entre espígols van sortir dos caps de noi; un era pelat, l’altre cobert de cabells negres. A tots dos nois els faltava un braç; el de la dreta no tenia braç esquerre i al de l’esquerra li faltava el braç dret. Sense deixar de cantar es van asseure d’esquena a mi i bastant més avall d’on jo era. Portaven motxilles plenes a rebentar. No podia veure què menjaven. Bevien a raig d’ampolla. El dels cabells negres va dir tot eixugant-se els llavis, va plorar, molt, la Isabel? Calla. Devia plorar molt. Calla. Em pensava que no podries deixar-la… No em vull casar, sense braç. Li vaig tornar la postal de la magrana. El dels cabells negres va dir, quan s’haurà acabat la guerra buscarem un coix que toqui la guitarra i ens posarem a cantar-la per tots els pobles. Direm que ens havíem rigut de les bales i de les bombes. Jo, va dir l’altre, ploraré el meu braç tota la vida. Viuré corcat de ràbia, tot jo un sac d’enveja. No pensis en el braç. Cantarem i esverarem els cors i escalfarem els caps. En havent menjat em van passar pel davant sense veure’m.

Les pedres de la muralla eren calentes de sol. Al peu de la portalada em vaig aturar. El pati era gran, amb esbarzers pels racons. Al costat d’un pou hi havia una bandera esquinçada amb el pal trencat i un garbuix de llençols tacats de sang. Els vidres de colors de tres finestres altes semblaven encesos. Es va aixecar el vent i m’arribava el panteix de les onades. L’entrada del castell era una boca d’ombra amb una escalinata al fons. En el replà hi havia tres portes; vaig triar la del mig. La sala semblava que l’haguessin feta perquè hi visquessin gegants, amb una llar per gegants. Desprès venia una altra sala amb una taula al mig en forma de taulell i ben bé trenta soldats de ferro armats de llances, drets entre els finestrals i a cada banda de les portes. Una altra sala que semblava un passadís tenia dotze finestres de cara al mar i la paret del davant coberta de trossos de mirall. Tot mirant aquella paret que em trencava com si tot jo fos un joc d’esquerdes, vaig sentir per primera vegada l’olor: de rosa groga d’un roser de casa que s’enfilava fins a la barana del terrat. Una escala de pocs graons duia recta a una porteta. La vaig obrir. L’habitació era fosca, una capsa sense finestra ni balcó. La porta es va tancar sola. Clavat a la paret ni respirava: s’acostaven uns passos d’algú que caminava ajudant-se d’un bastó, crac, crac, crac… La paret on em recolzava es va mig obrir i l’habitació que vaig veure estava mig a les fosques; només hi havia la claror d’una llar. Un home assegut en una butaca em mirava. Entra. Tenia els ulls enfonsats, la barba llarga, les mans sarmentoses. Damunt d’una tauleta al seu davant hi havia una pistola. Va començar a parlar després de dir-me que segués. Aquest castell l’ha visitat molta gent. Hi havia homes que em volien matar, d’altres volien salvar-me. Entre els uns i els altres m’ho han robat tot. S’han acabat els tapissos, els mobles rics i centenaris…, el que he plorat més ha estat el sol…, va assenyalar un gran clau clavat al mig de la campana de la llar, estava penjat aquí, tot d’or, més gros que el meu ventre. Tenia cara, amb boca, ulls i nas. No m’escoltes? Si estiressis el braç…, podries matar-me. La pistola està carregada. Podria matar-te jo. Aturar una vida que comença deu ser una gran cosa, però no ho faré perquè fas aquesta cara de bèstia sorpresa i les bèsties sorpreses són una mena de bèsties que sempre m’han fet respecte per la gran necessitat que el món en té. Mira. Et diré unes quantes coses que necessito dir-te: els homes savis no han de plorar ni pels vius ni pels morts… Totes les joventuts són tristes, totes a dintre de les mans d’altres vides… Em va agafar una mà. És feta per tocar la fusta, la pedra, la pell tendra del primer amor. El sol abans de sortir ja sap que és el sol i sap que la rosada l’espera des de molt abans que surti. Abans de néixer ja esperava…, em va deixar anar la mà. La paret del fons de la llar brillava, els ulls del vell assegut també. En cada home hi ha arrels profundes que el lliguen a la gran simfonia del món… Vaig sortir de la sala de puntetes. Caminava arrambat a les parets i només trobava portes tancades, finestres sense claror, escales. De sobte un raig de lluna va il·luminar un racó amb ombres estirades a terra. Sentia gemegar. No sabia on era. Tots els pestells de les portes que volia obrir estaven rovellats…, fins que un pestell va girar…, una mà forta em va agafar un turmell i vaig poder ofegar el crit que m’anava a sortir de la boca.





XV


El pres

Estic empresonat aquí per sempre. Sóc l’amo d’aquest castell que s’ha fet seu un parent de lluny, un parent d’una branca pobra que els meus pares van recollir, quan encara era una criatura. Tot el que jo tenia ho tenia ell. Però l’enveja que covava a dintre del seu pit contra mi podria omplir set pous. Amb somriures i docilitat havia guanyat la meva confiança. L’amic més estimat era ell. Així que va començar la guerra m’ho va robar tot. Primer el sol d’or, després els dos calzes de diamants, de robins i de maragdes, els canelobres guarnits de pedres de lluna. La capella del castell va quedar buida d’objectes de valor. Sense sants, sense altars, sense àngels aguantant corones, sense retaules. Ajudat per gent pagada va fer desaparèixer l’orfebreria, els tapissos amb escenes de guerra, amb escenes de caceres, amb escenes de mars avalotades, amb escenes d’amor. Em va donar als homes armats perquè no el matessin a ell…, els va dir que ell era el pobre, que el ric era jo. Em va fer trencar els genolls. Vaig passar no sé quant de temps a la fossa dels afusellats. Arrossegant-me vaig poder tornar al castell com una serp, ventre a terra. Quan em va veure, l’odi que hi havia a dintre dels seus ulls esgarrifava. I mirant-me, alt i amenaçador, em va dir que per castigar-me no em deixaria morir mai. Em va dur fins aquesta sala fosca. De vegades em porta menjar. De vegades no se’n recorda. No el veig mai. Sap triar el moment de la mort en el son. No em planyis. No provis de salvar-me. Potser tinc el càstig que em mereixo per la meva lascívia, per haver-me sentit més poderós que Déu. S’ha fet amo del meu saber, s’ha fet amo de mi. Visc d’ell i per ell. Sóc ell. Sóc la seva maldat, la seva crueltat. La meva presó no són aquestes parets: és la meva carn i els meus ossos. No et deixis abatre mai…, va callar un moment i va seguir amb la veu canviada. Mira i admira l’ordre perfecte de les estrelles, el pas del temps amb el seguici de les estacions: les portes de l’estiu, les portes de l’hivern. Mira les onades, escolta la grandesa dels vents que bufen quatre àngels des de les quatre puntes dels cels palpitants. El llamp que tot ho ratlla de foc, el tro que s’arrossega… Jo estimava les galtes fresques, les gropes turgents, la mel dels pits, les cuixes de color d’aurora, els peus de neu i de nacre… Els llibres que donen saviesa, les postes incendiades des dels meus finestrals, la claror perlada de l’astre de la nit. La meva vida havia estat un diamant. Què són els meus ossos trencats sinó una manera de lligar-me al reialme dels records, a tot el que havia tingut i no ha fugit perquè viu en el recer més negre del meu cor? On són, digues, les nimfes antigues voltades de lliris i d’aigua que corre per les obagues dels meus boscos teixint garlandes de dulcamara, adormides per les grutes d’ombra ressonants de crits d’amor perdut? Tinc la carn cansada, la pell resseca com vidre. Dormo per terra voltat d’aranyes tranquil·les, de pols que mastego i que sóc i seré jo quan en el país dels purs, lluny del crit blau de les sirenes, seré rebut per la llum que encega. Demana, demana sempre que l’home pugui contemplar aquest gran bé de Déu que ens ha estat donat perquè no el desfem ni el precipitem als abismes de l’esglai on tot es glaça…

Mig boig per les paraules d’aquell home boig que no sabia ni quina cara tenia, vaig caminar a recules perquè girar-me d’esquena m’hauria fet por. I sentint encara el so de la seva veu estranyament dolça vaig rodolar avall per un pendís llefiscós. En arribar al fons vaig provar d’alçar-me. Amb els braços tocava de paret a paret. Anava per una claveguera fins que em va arribar una alenada d’aire fresc i vaig perdre els sentits.





XVI


Tres noies i una taronja

Oh, mireu, a la sortida de la claveguera del castell hi ha un noi. És un noi mort? Si fos mort tindria la cara més blanca. Aquelles veus m’arribaven de lluny, m’anaven desvetllant. Eren veus de noies. De noies que em voltaven fins que una ombra se’m va decantar al damunt i una cosa molt fina, potser un bri d’herba, potser una ploma, em va lliscar per la galta. No ho vaig poder aguantar. No li facis amoretes. Veia sis peus, sis cames, sis genolls. Tres noies em miraven enriolades. Té un ull obert i fa l’adormit. Veus com li brilla? Em vaig asseure i van fugir rient i cridant. Un vol de gavines els va passar per sobre. Els crits de les noies, que s’havien ficat de peus a l’aigua, el vol de les gavines en aquell matí tan clar, m’endinsaven en un món diferent. Una taronja va pujar enlaire. Les noies jugaven a tirar-se-la. Rodona, pujava amunt contra el blau i queia rabent entre dues mans que l’esperaven a l’acabament d’uns braços. Darrere d’una roca que no me la deixava acabar de veure, s’acostava una altra noia que semblava una figureta de pessebre. Era tota de color de camèlia, ho vaig veure desprès, amb uns ulls grossos i negres, amb els cabells escampats esquena avall. De seguida la van voltar. Una de molt rossa li va preguntar, encara plores? No hi pensis més. Si se’n vol anar a cantar pel món, que se n’hi vagi i que bon profit li faci. El promès l’ha deixada?, va preguntar una de les noies que duia una brusa groga. Sí, la Isabel tenia por que l’hi matessin a la guerra però només se li han quedat un braç. I ell, només amb un braç, no es vol casar. La noia figureta va posar-se a explicar a la de la brusa groga el que les altres ja sabien. El pare del seu promès era ferrer i ell, el fill, era fort i valent; ajudava el seu pare a tòrcer el ferro. Mall i enclusa tot eren espurnes… Jo m’havia anat acostant i la noia figureta em va mirar i no sé què devia veure en els meus ulls que em mirava enaiguada. La noia rossa va dir, la Isabel l’estimava molt. Ens coneixíem de petits i jugàvem davant del castell a fer barques amb diaris. Després baixàvem a la platja i les fèiem navegar estirats bocaterrosa damunt la roca dels crancs. La noia figureta em va tornar a mirar i altra vegada els seus ulls i els meus semblava que no tinguessin ganes de mirar res més. I ja ho sabeu tot: no es vol casar només amb un braç i tant i tant que l’he esperat i tant i tant que l’he somniat. La meva mare està contenta; què faries amb un marit esguerrat? Ja te’n sortirà un altre de més bo i de més ric amb les mans i amb els braços que calen… Aleshores la noia figureta va arrencar a córrer fins a les onades cridant que es volia morir. Se la van endur platja enllà i la noia de la brusa groga se’m va acostar i em va tirar la taronja.





XVII


L’home de l’entrepà

Un home se’m va estirar al costat: era panxut, lluent com si li haguessin untat la pell amb cansalada. Va encreuar les mans damunt del ventre. Només li veia un ull sota d’una cella de pèls més gruixuts que l’espart. L’ull em va mirar i es va tancar de pressa per obrir-se altra vegada a poc a poc. Per fugir d’aquell ull vaig fer veure que mirava el cel. Les gavines encara volaven. Dues reposaven damunt la roca dels crancs. L’home havia deixat un farcellet fet amb un mocador d’herbes entre ell i jo. Va remugar: vols desfer el farcellet i donar-me l’entrepà? Era un entrepà molt gros amb el pernil que li vessava per tots costats. No es pot dir que tingui gana però la gana ve menjant. Li vaig donar l’entrepà i de seguida va fer el gest de no voler-lo. No, no…, fica-me’l a la boca. La va obrir. Tenia les dents corcades, la llengua curta i molsuda coberta de pelets blancs, la campaneta vermella com foc. Li vaig acostar l’entrepà a la boca i tancant-la amb parsimònia va clavar la primera queixalada. Del pa sucat amb tomàquet, del pernil, sortia una olor que m’embogia. Vaig deixar caure l’entrepà, em vaig ajupir de nassos a terra i vaig clavar-hi les dents. Em va seguir un bon tros de pernil. Què fas que no et veig? No gosava mastegar, no gosava parlar amb la boca plena. Eixuga’m els llavis. Ja no queda pernil? El pa que sobra fica-me’l a la boca a pessics petits. I fica’m el mocador a la butxaca. Va callar i semblava mig adormit però es va posar a enraonar. La seva veu, la gana, l’anar i venir del mar, m’ensopia. M’explicava coses de la seva vida, tot d’una mirant enlaire tot d’una tancant els ulls. Les paraules de vegades li sortien partides. Ja vaig néi… xer can… sat… Ho explicaré seguit. La meva mare no em va poder criar perquè jo no xuclava i si xuclava xuclava tan poc a poc que es passava hores amb mi a la falda. La feina de la casa s’endarreria. Roba sempre bruta, llits sense fer, plats sense rentar… Fins que va decidir de criar-me a raig d’ampolla. Dues veïnes s’encarregaven d’aquesta feina. L’una m’obria la boca, l’altra hi ficava el broc de l’ampolla i queia la llet. Jo plorava, m’ofegava, m’escanyava. La meva mare explicava, encara no sé com no es va morir. No vaig caminar fins als cinc anys si d’allò se’n podia dir caminar. M’asseia a cada dues passes, m’adormia pertot arreu. Quatre passes i becaina. Al servei no em van voler perquè a cada moment em quedava com una soca. Van dir que la son que jo tenia em venia d’una malaltia del cervell. La meva dona es diu Narcisa, al cap de tres mesos de matrimoni es va ficar al llit amb el passant del notari, el senyor Regomir. I així vaig tirant. No em trec mai els pantalons. Per què, si l’endemà haig de tornar a posar-me’ls? Va callar una estona. Un núvol de color de sutge corria a tapar el sol. Les gavines semblaven més blanques. L’home ple de mandra, dormia. Una abella li rondava el forat de la boca. Vaig alçar-me tot donant una darrera mirada al castell per veure si era de debò que vora d’aquella platja hi havia un castell; i quan, al cap d’una estona de caminar, vaig girar-me a mirar-lo, ja l’havia perdut de vista i tot el mar era de color de plom.





XVIII


La noia de la platja

Lluny, veia tremolar llumets. Hi hauria galliners mal guardats, gallines ponedores, arbres amb fruita. A la meva esquerra damunt de l’aigua, una taca molt clara, molt petita, pujava i baixava: era una papallona. Una mà lleugera em va agafar el braç. I una veu de noia va preguntar, per què em miraves? La cara era blanca, una cascada de cabells la hi mig tapava. La papallona es va acostar per acabar encastant-se als cabells de la noia. Per què em miraves? Era mig fosc però jo veia les ales de la papallona que s’havia clavat com morta damunt dels cabells. Vaig agafar-la i se’m va quedar al palmell. Tenia ganes de dir-li burra, més que burra… D’un cop de mà vaig tirar-la enlaire. Per què em miraves? No sabia què dir i la noia de la platja esperava que digués alguna cosa. La papallona no es veia. Per què em miraves tu? Em vaig asseure i se’m va asseure al costat. Es va posar una mà davant de la cara i em mirava per entre els dits. I va dir, no es mira com tu em miraves aquest matí si allò que mires no t’agrada més que tot. M’has fet teva. T’he seguit i et seguiré…, no tinc on agafar-me. Només et tinc a tu. Em va agafar angúnia. Angúnia de perdre’m a dintre d’aquella veu, d’acabar empassat tot sencer per una veu de noia al mig d’aquella estesa de mar i de vespre. La bromera de les onades cada vegada era més alta. Em va dir que el mar li feia por, que tota la vida l’havia passada plena de por: por de la nit, de la lluna que només de veure-la li feia venir ganes de xisclar. Els núvols l’esgarrifaven, els llamps la feien amagar-se sota del llit. Més endavant li va venir por de la gent; dels homes alts, de les dones grosses, de les criatures cridaneres, dels vells que caminen a les palpentes perquè se’ls han mort els ulls, dels gossos lladradors, dels ocells que es llencen contra l’aire. Por. Por de tot. Por de moure’s, de somiar, de riure. Por que poguessin veure com era feta per dins. Por d’un crit, d’un reny, d’uns passos sota de la finestra, d’un moble que plora en la quietud de la nit. Por dels morts que s’acosten per arrencar-te els llençols d’una revolada. Veus? Por d’aquestes onades. Però amb tu al costat no tinc por de res. L’escoltava sense voler escoltar-la. Jo volia anar sol pel món. Hauria hagut d’aixecar-me i fugir corrents. I em vaig defensar com vaig poder. Entre el mar i el cel del fons del fons passava l’Eva a dalt d’un cavall blanc. L’Eva, que no volia res, que no demanava res. Seré el que tu vulguis, faré tot el que tu vulguis. Tindrem una casa petita amb un test amb julivert a la finestra de la cuina. Un hort ple de naps i pastanagues, de cols i d’escaroles. Una gàbia amb conills, un galliner amb sis gallines, sis oques pel voltant més vigiladores que un gos. Et faré el dinar, el sopar. Menjaràs pollastres rostits, conills a la brasa, sopes de rap i crancs i galls i musclos…, confitures de pruna negra i rossa, d’albercoc, de maduixa, de cirera. Tindràs llençols amb olor de poma, tovalloles amb olor de pluja, flassades com flocs de boira. Què penses? Em va passar un dit per la galta. Vaig girar el cap amb ràbia. Es va apartar una mica i aleshores me li vaig girar de cara. Jo estimo una noia que no vol res, que no vol res, que només vol ser d’ella i d’ella. Estima els rius que arrien estrelles, les penja i les despenja, hi enraona, sap de què són fetes. Estima les roques, el foc. No té por de res. Ni dels morts que fa lliscar aigua avall a cops de forca. No necessita ningú. La noia sense promès em va passar un dit per la galta. Què penses? Es diu Eva i és la noia més maca del món. Calla, calla! Va sola a dalt d’un cavall. Valenta. I baixet vaig afegir: i si t’he mirat, què? Es va aixecar, va caminar uns quants passos cap al mar, es va quedar una estona dreta i va tornar enrere. Es va ajupir, la cascada de cabells em va caure al damunt i gairebé ran d’orella vaig sentir la seva veu. Recorda. Em dic Isabel. I se’n va anar cap a les onades i es va ficar aigua endins, endins, i no la vaig veure mai més.





XIX


El que hauria hagut de dir

L’hauria haguda de sacsejar ben sacsejada tot cridant-li burra més que burra, per què tantes ganes de morir si tens tota la vida per endavant? Tots tenim una vida que qui sap com serà, però com més tros n’hi ha per endavant, més esperança. Una vida gira a cada cantonada de l’any i l’any pot ser que sigui de llet o de mel, i s’acaba, i el que comença ja és diferent; ho sé de petit, després de la pena l’alegria. Dir-li que s’han de tenir ganes de saber com era el món quan tot just començava, quan ningú no sabia que tenia ossos ni per què servien ni per què serveix el cuc ni l’àguila que vola ni la fulla que es despenja de la branca sense plorar, que és el que faria una persona si caigués així, perquè la fulla sap, ho porta a la sang de fulla, que a la primavera tornarà a ser fulla; per les arrels de l’arbre s’haurà encabit el seu fantasma soca amunt fins a respirar altra vegada tots els vents de la rosa, rosa sota del sol la rosa tornarà a ser rosa, si no ho sabré jo més que ningú, creu-me, rosa quan la rosada, no, quan la claror de la rosada, no, quan encara la rosada nascuda de la nit humida, no, quan encara la rosada en els brins d’herba… Voler saber el per què de la mort que és feta expressament per treure gent del món, n’hi ha massa. Fora, fora, fora gent. No ploris, no et vulguis morir. Jo no sóc fet pel que tu vols. Sóc fet per anar d’una banda a l’altra. No busquis la mort, prou que vindrà. Una garrotada! Això és el que hauria hagut de fer amb tu en comptes d’escoltar el teu nyeu nyeu. Tu, que tenies tot el temps per fer-la esperar, amb l’alegria de viure, amb el gust de la poma i de la pera, la magrana reial corona de reina quan li cau la fulla arrissada i li surt la corona que tanca la capsa verda dura rodona plena de brillants vermells com la sang quan et talles i te’n surt una gota de foc com un gra de magrana amb el pinyol de fusta del color dels teus llavis, no el pinyol, sinó les fulles de la flor perseguides pel vent per deixar que rumbegi la corona tendra, això, que rumbegi la corona tendra tu que has volgut morir per l’aigua amb una papallona groga clavada als cabells. I quan t’has ficat onades enllà hauria hagut d’agafar-te i arrossegar-te fins a la sorra i apallissar-te fins a deixar-te baldada i quan t’hauries refet del baldament ja no hauries tingut ganes de morir perquè és veritat que una bona pallissa esborra molta pena. Em sents? Estic boig de ràbia perquè m’obligues a pensar en tu i m’obligues a sentir-me carregat de culpa per una mort que tu sola has triat. Jo estava tranquil i m’has abocat el mal de la bogeria. Isabel.

Ajagut bocaterrosa davant meu, amb els braços plegats i la cara damunt dels braços, aquell jo que era jo i no era jo remugava: torna a casa. Amb la mare estem fent la gran plantada d’esqueixos de clavellina de clavell blanc per rams de primera comunió i per enterraments de criatures. I amb la veu prima, escarnint-me, va cridar, em dic Isabel…





XX


La dona del canari

Hauria plorat si no hagués sentit el dring d’una campaneta que s’anava acostant. I si no hagués vist, entre les soques dels pins del cantó d’on venia el so de la campaneta, una claror que es movia. Fins que no la vaig tenir al davant no vaig veure que el fanal el duia una dona vella. Se’m va plantar al davant, tota de negre, amb un mocador negre al cap. Anava carregada amb el fanal, que va deixar a terra, i amb un paraigua. Mig amagat al seu darrere hi havia un noiet que duia una gàbia. A dintre hi havia la campaneta. Estàs ferit?, va preguntar la vella. No. Tenia la mateixa cara de la meva padrina Antònia, nas llarg amb muntanya, ulls quiets i petits, boca com un tall de ganivet. No hi havia pensat feia anys perquè feia anys que s’havia mort. La vaig tornar a veure asseguda al banc de l’entrada tot mirant com feia llonguets amb fang i de tant en tant deia a la meva mare, pobra, sense marit. La vaig veure com feia la bugada, com em ficava al llit feta una mel de paraules dolces i m’explicava que les bestioles de ploma eren àngels disfressats de becada o de perdiu però que s’havien de matar com els coloms per poder-los menjar…, i menjant, menjant, tornar-nos àngels amb les ales, hala, hala, i feia moure una mà amunt i avall. Amb les noies del poble, va dir, anem, quan podem, a cuidar ferits al castell. El noiet va deixar la gàbia a terra, ben a tocar del fanal, és un canari, va dir. Era verd, saltava de canyeta a canyeta i a cada salt la campaneta dringava. La campaneta li dóna alegria i l’ajuda a cantar. M’estranya que no tinguis cap ferida perquè tots els nois o homes que trobo mig perduts com ara tu, tots tenen una ferida o altra. Els més acabats els porten al castell. La vella tenia una veu tan ronca que em neguitejava. Si estiguessis ferit et faria venir a buscar i et durien al castell. Vaig estar a punt de dir cridant que no, que no estava ferit. Al castell, saps, hi ha un pobre home que s’acaba; havia tingut set canaris. Dels set només n’hi havia un que cantés. Si pogués sentir el seu, va demanar quan li vaig dir que en tenia un de verd. Li vaig prometre que avui l’hi duria i l’hi porto; potser ja no el podrà sentir cantar. Mort. Gairebé tots moren a la matinada. Si jo pogués sentir el seu, senyora Isabel, perquè jo em dic Isabel, em pensaria que el meu no va morir soterrat en aquell bombardeig tan fort mentre jo descarregava al moll. Va callar i em va acostar el fanal. Tu m’enganyes. Estàs malalt. Tens la cara més blanca que la nata i els ulls vermells d’haver plorat. No he plorat mai, vaig dir-li, ni quan era petit. Algú dintre meu m’agafava les llàgrimes i no me les deixava sortir. Si no em necessites, me’n vaig escapada al castell. Primer de tot aniré a veure el senyor baró que té el cervell girat d’ençà que el seu germà va morir amb els genolls trencats a cops de culata. Viu tancat a la sala de les banderes. Va agafar el fanal i el paraigua que havia deixat clavat a terra. El noiet va carregar amb la gàbia que li mig arrossegava per terra. Així que em van deixar es va posar a ploure. I enmig de l’avalot de les onades la campaneta anava dringant.





XXI


Una casa vora el mar

Ja veia els llumets d’un poble quan vaig adonar-me d’una casa solitària que tenia un balcó del primer pis il·luminat. Fet un xop, més per aixoplugar-me que per altra cosa vaig entrar al jardí fent camada per damunt d’un muret que el tancava. Arrecerat sota del balcó, com que l’aigua queia a torrentades i el vent la tirava contra, buscant, buscant, vaig trobar una porta ajustada. L’olor no em podia enganyar: havia entrat en una cuina. A les palpentes vaig trobar una bossa penjada; en vaig treure un tros de pa. Si podia trobar la sal i el setrill… La boca se’m feia aigua mentre a fora els llamps, els trons i els crits del mar tenien engegada la gran tempesta. Uns passos que venien del jardí van convertir-se en un ombra retallada en el marc de la porta que em va empènyer per poder encendre el llum. M’hauria volgut fondre. Un home amb una gavardina regalant aigua, es veia d’una hora lluny que era l’amo, em mirava amb calma. Sense dir res va obrir un armariet i en va treure un plat ple a vessar de talls de pernil, si tens gana, menja. Veig que ja has trobat el pa. Se’m va tallar la gana en sec. Era un home ni vell ni jove, com si no tingués edat. El front no se li acabava mai, les galtes semblaven fetes de pell morta. Les dents ben arrenglerades eren verdes. La mirada li venia de molt endintre; semblava que tornés d’un altre món i que el de debò li fes nosa. Clavat a la corbata hi duia un trèvol d’or. Li vaig explicar la història de sempre, que si els soldats, que si la guerra, que si m’havia perdut…, i tan perdut com vas. Va dir-me que em podia quedar a dormir. A dalt hi ha una habitació sobrera. Em va ajudar a encendre la llar. La pluja batia a la teulada, els trons s’arrossegaven lluny, la tempesta fugia. Em vaig estirar a terra amb el cobrellit per matalàs. Volia estar a la vora del foc. La roba se m’eixugava en el respatller de la cadira. Sentia picar una gota d’aigua damunt de zenc. El crepitar de la llenya m’adormia; tot jo era una pau que no es pot explicar…, a tocar del muret per on havia saltat, un noi que se m’assemblava feia bombolles de sabó amb una canya que de tant en tant sucava en una llauna; les bombolles volaven damunt d’una noia ofegada que les onades acostaven i s’enduien. Una figura feta de boira agafava les que no esclataven i les tirava enlaire com si fossin taronges i deia no sé què d’un hort amb naps i pastanagues. Moltes de les bombolles es tornaven caps de persona que suraven i miraven el cel. La respiració del mar les enfonsava i les alçava. La mort, amb les dents verdes, estava asseguda en el ventre d’un núvol. Set dones arrupides, amb els peus d’or, bufaven set trompetes llargues que abocaven bombolles al mar mentre la dalla de la mort esperava l’ordre del braç per posar-se a segar els caps que suraven…, vaig despertar-me moll de suor. Una veu ronca, de dona, des de l’altra banda de la porta cridava que ja podia baixar a esmorzar.

La senyora Isabel, la dona del canari, m’esperava dreta a un costat de la taula. Em va conèixer de seguida. Vaig esmorzar tot sol i després, com que no sabia què fer vaig sortir a fora i em vaig posar a arrencar esbarzers i herbes. A l’hora de dinar el senyor de la casa vora el mar va picar els vidres i em va fer signe que entrés. Les tovalles eren de quadrets blancs i blaus. La pisa, blanca. Les copes de vidre gruixut. Com et dius? I l’home de la casa vora el mar tot desplegant el tovalló em va demanar que em quedés una setmana.

A la nit sopàvem a la cuina. La senyora Isabel deixava menjar preparat que, de vegades, ni calia escalfar. Amb l’última queixalada a la boca sortíem a fer un tomb. S’ha deixat el llum del balcó encès. Sempre, va contestar, em fa venir ganes de tornar a casa. Ens assèiem damunt d’una roca i miràvem el mar. Quan tocaven les dotze en el campanar del poble, campanades que em feia estrany sentir perquè després que va començar la guerra no n’havia sentides més, tornàvem a casa. Amb prou feines parlàvem. Un vespre en asseure’ns a sopar, l’home de la casa vora el mar va dir tot fent voltar una mà per damunt del seu cap: som energia organitzada. Tot l’univers és energia. No vaig saber què dir i vaig mirar cap a una altra banda.

La casa era gran. Me la va ensenyar però no en parlaré perquè prou que en parlava ell en uns papers que tenia escrits. Però sí que parlaré del rebedor, poc ample i bastant llarg. A la paret de la banda dreta, entrant-hi pel menjador, hi havia un penja-robes amb un tamboret a cada banda. Al davant del penjador, un mirall que gairebé anava de terra al sostre, tenia el marc de fusta negra brunyida acabat per una garlanda de roses amb una de més grossa al bell mig del capdamunt. Per entre les roses badades s’hi veien poncelles i, al voltant, ben repartides, fulles i fulles que algú havia pintat de verd i que el temps havia anat despintant.





XXII


Un llum vermell

Asseguts com sempre de cara al mar, vam veure al fons, cap a la banda del poble, un llum vermell que s’encenia i s’apagava. A la platja, una mica a part d’on érem, es movien unes quantes ombres; enraonaven però no es podia entendre què deien. De seguida ens vam adonar que arriaven una barca cap al mar. I no gaire lluny de la platja vam començar a fer senyals vermells al llum vermell que els feia des de lluny. Qua encara no feia deu minuts que la barca s’havia ficat mar endins es va sentir el motor d’un avió. Tant el llum de la platja com el llum vermell allunyat van deixar de fer se senyals. Del vaixell van sortir glops de foc enlaire, ratlles de foc que buscaven l’avió. Tot va acabar amb un parell d’explosions seguides de flamarades que llepaven el cel. La barca no va tornar i la remor de l’avió es va fondre. Al mig del mar hi havia foc. Les campanes anunciaven la mitjanit. Anem? Anem.

En arribar a la casa el senyor em va fer entrar al rebedor, es va aturar davant del mirall i de tant en tant em preguntava si veia res a dintre. Aquella nit em va costar d’adormir-me. El vaig sentir que pujava i baixava l’escala unes quantes vegades. Què devia veure, ell, en el mirall de la lluna entelada tan vella com la de l’armari mirall de la meva mare que quan era petit em quedava sense nas de tant que m’hi encastava?

Una nit vaig fer esforços per no adormir-me, per poder saber qui passava amb tantes anades i vingudes amunt i avall. Vaig acostar l’ull al forat del pany. Ell tenia encès el llum del seu dormitori perquè es veia una mica de claror en el terra de la sala. Va passar a poc a poc tossint, tot d’una es va acostar a la meva porta i d’un bot em vaig ficar al llit. Em van venir ganes d’anar-me’n d’aquella casa, però no sé què hi havia en la mirada d’aquell home, sovint carregada de malestar, sovint com si demanés misericòrdia, que em vaig aguantar. Em feia pena. Estava una mica cansat de la basarda de cada nit davant del mar esperant que toquessin les dotze. I aquella mena de basarda de les estones, ja n’hi havia passades moltes, davant el misteri d’aquell mirall. I jo que sempre havia dut els escapularis a la butxaca, bruts i rebregats, me’ls vaig petjar al coll. La vella Isabel també en duia. Els vestits poc escotats no els deixaven veure, però per un costat li sortia el cordonet, negre, com el cordonet dels meus.

Fins que un matí, a l’hora que la senyora Isabel venia a treballar, va trucar fort a la meva porta. El senyor estava estirat a terra al mig del rebedor amb els ulls oberts, tot ell encarcarat. Encara vivia. Ens va costar molt de dur-lo a dalt i de ficar-lo al llit. La vella Isabel li va preguntar si volia que avisés el metge que vivia en un poble de més lluny. Ens va mirar, ara l’un, ara l’altre, amb uns ulls plens de súplica. No vull cap metge, Adrià. Era la primera vegada que m’anomenava pel meu nom; sempre em cridava dient només vine, puja, ajuda’m o seu o segueix-me i em va semblar, potser perquè va dir-ho amb veu de persona malalta, que el meu nom sonava diferent i em feia més gran i em feia sentir més fort. Aquell home es refiava de mi. Va passar molts dies enllitat. Jo li pujava el menjar i els tassons amb les tisanes. Li canviava la roba, el rentava, l’afaitava, li feia companyia a les nits assegut a tocar del balcó. No em deixis… M’hi vaig acostar. No em deixis.

Una nit que s’havia adormit i respirava tranquil, vaig anar al rebedor. Sota de la bombeta que feia la claror groga em vaig mirar al mirall, com sempre vell i entelat. A dintre m’hi veia jo, part del penja-robes, un tamboret… Em mirava els peus, les cames, les mans a l’acabament dels braços, el pit, el coll, les galtes, els ulls. Tota la meva persona. Què devia veure a dintre del mirall el senyor de la casa vora el mar? Alguna nit, si reposava bé, jo sortia a la sala dels llibres i després de mirar el mar des del balcó n’agafava algun. Hi entenia poca cosa i aviat em cansava de llegir.

Una nit vaig gosar sortir abans no toquessin les dotze. Queia una plugeta i l’olor de mar emborratxava. La sorra s’enfonsava sota dels meus peus, una mena de boira cobria l’aigua i feia el cel baix. Caminant, caminant, vaig arribar fins al poble mort i desert. A la vora d’un barranc hi havia llum en una finestra i en acostar-m’hi vaig ensopegar amb una pila de pedres i maons. Enfilat al damunt vaig veure el dintre d’una habitació amb un llit cobert amb una flassada vermella, una Verge amb corona de roses penjada al capçal del llit…, una noia es despullava i abans d’acabar es va passar la camisa de dormir pel cap i es va treure els enagos pels peus. No podia acabar de veure bé perquè les cortines de la finestra, encara que fossin transparents, me la mig esborraven. M’hauria agradat conèixer-la, parlar-li, saber què pensava. Dormir al seu costat.

En arribar a la casa vora el mar i en anar a pujar l’escala vaig veure llum al rebedor. Davant del mirall, abrigat amb una bata, hi havia el senyor, assegut en un tamboret. No em va veure.

Va morir l’endemà a la caiguda de la tarda. Havia passat la nit tranquil. Quan es va despertar no se li veien els ulls tan espantats com altres vegades però la pell de la cara no li tenia ni mica de color. Va treure un sobre de sota del coixí i em va demanar que me’l quedés. Me’n vaig, va dir-me, aviat no seré aquí…, a dintre d’aquest sobre hi ha el meu testament. La meva darrera voluntat. Obre’l així que no hi sigui. No va menjar res. La senyora Isabel, en veure que li tornava la safata tal com l’havia pujada, va dir que era com si fos mort. El vaig vetllar tota la nit. Semblava que vetllés un sant. De mica en mica la pell se li va anar arrugant d’una manera que feia angúnia. Els ulls enfonsats a dintre de les conques miraven el sostre. Tot ell, que encara no havia arribat a la gran vellesa, es va convertir en poques hores en un sac d’ossos que se li anaven enxiquint. Com si a dintre del llit hi hagués una criatura. En el palmell de la mà dreta que se li va entregirar hi tenia una ferida sagnant, llarga i estreta.

El vaig haver d’enterrar jo. El senyor rector havia pogut fugir del poble al començament de la revolució ajudat per una bona ànima. L’enterramorts havia anat a viure amb una germana tan vella com ell. L’església estava buida de sants. Qui tocava les hores era un vell pagès que de petit havia fet d’escolanet. Les criatures jugaven pels carrers amb els canelobres que de sempre havien estat a l’altar major regalats pels amos de la vella Isabel que, com tants, havien mort de cara a la paret.

Vaig cavar un sot en un racó del cementiri; abans vaig haver d’arrencar un tou de xeringuilles i, a cinc pams de terra, van començar a sortir ossos. En vaig agafar un com si agafés una branca. Negre i corcat, no sabia endevinar si era d’un braç o d’una cama. Un noiet que em mirava me’l va demanar me’l dónes? El va agafar i se’n va anar saltant i cridant, és d’un mort! És l’os d’un mort! L’home que ens duia la llenya i que la senyora Isabel havia anat a avisar em va ajudar a dur l’amo de la casa vora el mar al cementiri i a ficar-lo a dintre de la terra. Al damunt hi vam posar unes quantes pedres d’aquelles que hi havia al peu de la finestra de la noia que es ficava tard al llit.

Aquella nit, quan la senyora Isabel se’n va anar vaig obrir el sobre. A dintre hi havia un paper gruixut i escrit amb lletra clara deia: «Deixo els meus béns, mobles i immobles, a Adrià Guinart, que m’ha fet companyia fins a l’hora de la mort. A canvi li demano un últim favor: que estripi i cremi tots els meus papers. Pere Ardèvol». Assegut darrere de la taula de la sala dels llibres vaig posar-me a mirar papers. N’hi havia molts, tots ben ordenats a dintre de carpetes descolorides. Cartes a un banc de Barcelona, cartes al batlle del poble que parlaven d’uns terrenys que el senyor Ardèvol es volia vendre. Cartes d’un amic, Esteve Aran, datades a Arenys de Mar, en què li parlava del misteri dels somnis, dels records d’una altra vida. En l’última d’aquelles cartes li deia que qualsevol dia pujaria a veure’l. A dintre d’una carpeta lligada més fort que les altres hi havia un plec de fulls que només parlaven de miralls. Al començament d’aquells fulls el senyor Ardèvol deia que cada home és el mirall de l’univers. De Déu. Fins que vaig trobar un plec de papers escrits amb una lletra difícil, on explicava la seva vinguda en aquella casa i la història del mirall del rebedor. Se’m va fer de dia tot llegint-ho.





SEGONA PART





XXIII


L’herència

Deia que a vint-i-dos anys havia heretat del seu oncle. De molt petit havia quedat orfe; no recordava res dels seus pares i la mort de tots dos alhora, almenys per a ell, havia quedat misteriosa. Ningú no li havia explicat mai com ni quan havien mort els qui l’havien posat al món.

Una vegada, en el pis del seu oncle, a dintre d’un moble tot de calaixos, va trobar el retrat d’una dona molt bonica, amb els ulls i els cabells clars. Era l’estiu i la descoberta d’aquell retrat li va quedar barrejada per sempre amb olor de flors marcides i de tardes que no s’acabaven mai. Ja més gran, en moments de depressió, reveia aquell retrat que ell volia que fos el de la seva mare per tenir on apuntalar-se. Poder sentir al front la carícia tèbia d’aquelles mans que l’hauria buidat de tot el que de dolent portava a dintre. Al seu oncle, amb prou feines l’havia tractat. Es deia Hipòlit. Era un home cordial que es passava la vida fent visites, sempre carregat amb capses de xocolatins o amb paquets de pastissos per a les senyores i amb una bogeria per jugar a cartes amb els marits. Però ell no rebia ningú a casa seva. Vivia sol en un pis del carrer d’Aragó: mobles vells, de categoria, catifes autèntiques, portes de fusta gruixuda i finestres amb vidres de colors. La fortuna del seu oncle consistia en una casa en un poble de la costa, moltes hectàrees de terrenys i en una quantitat més que respectable de valors, que no vaig saber què volia dir però que vaig suposar que eren papers que valien molt. Havia passat tots els anys de criatura a casa de la seva dida, una dona de poble que valia més or del que pesava. Li havia ficat al cap que criar blat és la cosa més important del món o que una col ben crescuda té més mèrit que un senyor amb sabates de xarol i americana enrivetada. Així que va haver crescut prou, el seu oncle el va tancar en un pensionat. Tot el que havia estat cel i esteses de camps, fonts d’aigua clara i crits d’ocells es va convertir en parets despintades, vidres entelats i finestres altes. Anava d’un col·legi a un altre perquè de tots el treien per mala conducta. A l’hora de triar carrera, després de pensar-s’ho molt, es va decidir per la d’arquitecte. Aleshores el seu oncle el va dur a viure en una pensió de família a la part alta de la ciutat. Cada mes rebia una quantitat ni massa important ni massa migrada per fer front a les seves necessitats. El dia del sant de l’oncle i per Nadal anava a passar la festa al pis del carrer d’Aragó. Deia que l’oncle era un home reposat, amb uns ulls una mica nerviosos, celles caigudes, la barra prominent i el coll curt. Era persona de poques paraules, pulcre i molt educat. Fins que un any per Nadal no va rebre la invitació acostumada. No va gosar presentar-se al pis, esperant una explicació a la novetat d’aquell fet. Poques setmanes després va rebre carta d’un notari: li deia que el seu oncle havia mort d’una angina de pit i li deixava tot el que tenia. El senyor Ardèvol deia que havia abandonat els estudis com qui es treu un dogal del coll. La gent l’avorria i els pocs amics que havia tingut havien acabat cansant-se d’ell. Li deien: sempre sembla que no siguis allà on ets. Només n’hi havia quedat un: Esteve Aran. Deia que aquell amic es preocupava molt d’estudiar el misteri de l’existència, era gelós del que sabia i no en parlava gairebé mai. Entre tots dos l’amistat era tan forta que es pot dir que s’endevinaven els pensaments. Els mobles del carrer d’Aragó van anar a parar als encants o en botigues d’antiquaris: tot es va escampar. Se’n va anar a viure a la casa del poble. Així que l’havia visitada se n’havia enamorat. La façana donava a una carretera poc transitada. Al darrere hi havia un jardí sense flors tancat per un muret, amb una porta al mig, sempre oberta, que donava a un camp i el camp era a tocar d’una platja de sorra fina i d’aigua transparent. La casa tenia baixos i pis. A una banda hi havia un hort abandonat, a l’altra un cobert en ruïnes.

En els baixos, a la banda de la carretera, a cada costat del rebedor, hi havia dues habitacions: una saleta i un despatx. A l’acabament del rebedor una vidriera donava al menjador, que tenia la cuina a la banda dreta i un recambró a l’esquerra, atapeït de llenya. Al pis s’hi pujava des del menjador per una escala de cargol i es sortia a una sala molt gran amb les parets cobertes de llibres. De la gran sala es passava al dormitori que s’havia quedat per a ell. A la banda de la carretera hi havia dos dormitoris més; un que servia per quan l’anava a visitar el seu amic Aran i l’altre l’havia destinat a guardar-hi embolics.

Els mobles eren negres. Les catifes, pelades a trossos, eren totes vermelles. Els llums eren la cosa més miseriosa del món: un fil elèctric que penjava del sostre acabat amb una bombeta de claror groga i feble. L’endemà mateix d’haver arribat, explicava, quan encara dormia havien trucat. Es va vestir amb una esgarrapada i amb els ulls ensonyats va córrer a obrir. Al davant hi tenia una dona vella que li va recordar la seva dida. Em dic Isabel. Va afegir que el seu oncle, sempre que passava temporades a la casa, la llogava perquè netegés i li fes el menjar. Que si ell volia el serviria amb molt de gust. Sabia que era el nebot del senyor Arnau, que ho havia heretat tot, és a dir, que era l’amo. Se la va quedar. Hi anava a les nou del matí, treballava bé, feia bé el menjar i en havent dinat rentava els plats i se n’anava.

Es veu que les primeres setmanes el temps li havia passat de pressa. De mica en mica s’anava acostumant a fer de propietari desvagat. Aquella casa, després d’haver viscut tant de temps en pensionats i dispeses, li semblava un palau. Va demanar al fuster que li fes més llibreries per endreçar els llibres que havia dut de Barcelona, uns llibres molt antics, amb noms estranys; un llibre sobre la manera de tractar amb el diable i un llibre de confessions del més sant de tots els sants. Va començar a viure a la casa a mitjans de tardor. Assegut davant la taula del primer pis veia el mar amb els grans arrissaments i amb els grans aixecaments de les onades.

En girar full vaig trobar uns quants escrits curts on explicava la feina que havia tingut a recordar un somni. Moltes coses fugien i d’altres venien per esfumar-se i tot plegat arrencava de les arrels més fondes de l’ànima. Voler reviure un somni és impossible. Deia que mai no havia somiat que el sol l’enlluernava, ni mai havia somiat colors, ni mai havia sentit sorolls, ni mai havia sentit cridar ni enraonar…, però en el somni d’aquella nit els colors havien estat vius. Recordava una tempesta: feia esforços per fugir-ne. El vent capgirava les fulles, no les veia però les sentia patir a dalt de les branques. De cada fulla queien gotes com si plorés tota l’arbreda encegada pels llamps i sacsejada per vents amb fúria. Deia que abans d’explicar el somni que havia tingut aquella nit i que li havia deixat un record angoixós, havia de parlar dels ganivets i de la por que li feien quan era criatura.

La vista d’un ganivet li feia tancar els ulls, l’esgarrifava. Deia que un noi, Fermí Baixeres, el primer de la classe, havia desvetllat l’atenció de molts dels seus companys per les coses estranyes que deia i feia. Un matí, a l’hora de l’esbarjo, a la vora de la gruta on hi havia no recordava quin sant voltat d’hortènsies, va dir, al mig d’un grup de nois que l’admiraven, que es faria un tall a la mà fins arribar a l’os per demostrar-los la poca importància que donava al dolor físic. Tenia els cabells d’un ros tirant a gris i uns ulls que de tan clars semblaven buits. La colla de nois que no el podia veure, hi havia de tot, l’anomenava la simfonia en gris. Era prim, ample d’espatlles, amb uns braços tan llargs que no lligaven amb el seu cos. Una vegada, tot rient, va dir que es veia d’una hora lluny que venia del ximpanzé. El ganivet era de cuina, de mànec gruixut, amb la fulla estreta i punxent. Concentrat, amb la punta de la llengua entre les dents, es va marcar una ratlla que li arrencava del puny per anar a morir al naixement del dit petit. Passava i passava la punta del ganivet per la ratlla, a poc a poc i seguit, fins que se li va inundar de sang. Dels nois que el miràvem no n’hi havia cap que respirés. I potser hauria aconseguit el que s’havia proposat o sigui anar enfondint fins arribar a l’os, si jo no hagués caigut a terra com un sac.

En el somni d’aquella nit no hi havia cap ganivet, però si un punyal amb la fulla ondulada, foradada amb cinc forats. L’endemà va tenir altra vegada el somni; no hi havia cap punyal però sí una espasa. El primer somni havia començat amb vent entre les fulles sota un cel de núvols negres travessats per llamps que no paraven de ratllar el cel. No sabia explicar una tempesta i encara menys una tempesta nascuda en el buit, que l’omplia de sensacions perdudes que ho anaven esborrant tot com si ho llencéssim amb calma a dintre d’un pou i ho anéssim barrejant amb el temps i els colors. Caminava a pluja batent per un poble desconegut, arribava a una placeta amb cases a tres dels seus costats, no pas més altes d’un pis, totes amb teulada. Al costat que feia quatre, damunt d’un muret acabat amb un reixat de ferro, un gat assegut, gris, i amb els ulls com els de Fermí Baixeres, el mirava com si l’estudiés. No sabia com havia entrat a la plaça…, la pluja havia acabat allà. Tot era reposant, les finestres de les cases guarnides amb testos florits semblaven plenes de gent que no veia però que sentia atenta a cada un dels seus moviments com el gat assegut. I tot d’una es va adonar que anava vestit d’una manera antiga, amb una roba folgada que el cobria de les espatlles fins als peus. Al mig d’aquella plaça mig fosca, amb els ulls del gat que brillaven, la quietud espessa li enterbolia els sentits. S’havia equivocat? La roba folgada, que li havia semblat negra, era blanca i al mig del pit, com al mig del pit d’un seguici que l’acompanyava, hi duia una creu brodada. S’anava acostant a l’entrada d’un glop d’ombra. De dintre en va anant sortint una figura, també vestida de blanc, també amb la creu al mig del pit, també com ell i com tots amb els braços coberts per malles d’acer. Quan hi va ser a tocar, aquella figura va estirar el braç i a la mà hi tenia una espasa de color de lluna, amb el puny de ferro. La punta de l’espasa li va fregar el front; després se li va posar plana damunt d’una espatlla, després damunt de l’altra. I tot es va fondre com si ho haguessin estirat des de lluny. Al seu voltant només hi havia les cases, la paret amb la reixa al damunt i el gat que el mirava. Va ser llavors que darrere seu va sentir una presència. Es volia girar i no podia fins que va sentir com li enfonsaven un punyal a l’esquena; als seus peus, abans de caure, hi havia un bassal de sang.

Aquells somnis l’havien impressionat tant que va sentir la necessitat de fugir. Va anar a Arenys a veure el seu amic Aran. Li va dir que necessitava fer un viatge llarg, que li anava la salut mental. Emprendre un viatge tot sol l’anguniejava. Deia que el seu amic havia somrigut i li havia servit una gran copa de conyac. Li va dir que justament ell, que sempre s’havia interessat per les catedrals gòtiques, tenia la intenció, feia temps, de visitar Chartres. I va afegir que la necessitat del seu amic de fer un viatge el decidiria a emprendre el d’ell.

Va arribar al poblet on havia resolt de fer nit. Tot el que veia, els carrers per on passaven, les cascs una a una d’aquells carrers, els portals, els balcons, tot, tot, era com si ja ho hagués vist. No va dir res al seu amic però aquest devia adonar-se que li passava alguna cosa perquè un parell de vegades li va preguntar si es trobava bé. Li va contestar que el viatge amb cotxe l’havia cansat però que amb una bona dormida estava segur que quedaria com nou. Va fer un sopar lleuger i al cap de poca estona d’haver-se ficat al llit es va adormir. Els llençols feien una bona olor de bugada a l’antiga, li va semblar que d’espígol: el coixí era de ploma, l’edredó, voluminós, també. Es va despertar amb un sobresalt que encara era negra nit. I per més que va proposar-s’ho, no va poder tornar a agafar el son. Tenia ganes de llevar-se, però, què faria, llevat? I tot dient-se que no es llevaria va saltar del llit i es va vestir. Els carrers eren deserts. No es veia ni una trista ànima. D’un mercat sortia pudor de verdures passades, de carn estantissa. A dalt d’un campanar tocaven les quatre. Recordava, gravat en la torre d’un palau, el nom d’Enric IV. Empès per una voluntat que li venia de molt endintre va entrar en una placeta, la del somni. A tres costats s’hi aixecaven cases d’un sol pis, amb teulada, amb finestres florides. A dalt d’una paret baixa acabada amb un reixat un gat de pelatge gris el mirava. Se li va plantar al davant i el gat no va fer cap moviment ni va deixar de mirar-lo. Tenia els ulls fixos en els d’ell i va ser ell que va haver de girar el cap per fugir d’aquells ulls. Una tempesta de pensaments l’havia clavat al mig de la plaça. Va sentir com si una fulla acerada se li clavés a l’esquena. Es va passar la mà pel front xop de suor… Una claror molt dolça, a llevant, anunciava el dia. Quan va sortir de la placeta el cap li rodava. El gat encara era a dalt del muret. En entrar a l’hotel el cel ja era rosa.





XXIV


El mirall del rebedor

No recordava quan havia començat a sortir a la nit; primer no passava de la platja, més endavant s’arribava fins al poble a l’hora en què el poble dormia. Tres carrers desembocaven a la plaça de l’església. El del mig continuava fins als afores. Passades les dotze d’una de tantes nits es va aturar davant d’una finestra amb llum a dintre. Enfilat damunt d’una pila de pedres va veure una noia que es despullava. No la veia prou bé perquè a la finestra hi havia cortinetes i encara que fossin transparents li emboiraven la noia. Que no la pogués acabar de veure li agradava. Devia tenir cara de noia pagesa, ampla, potser era xata, sana, amb els ulls encantats, però ell imaginava una barreja de blanc i de rosa, amb uns ulls que devien deixar veure l’ànima, uns llavis tremolosos…, una noia que naixia a contrallum perquè pogués mirar-la sense acabar de veure-la i per això pensar-hi fins a l’obsessió.

En tornar del viatge amb el seu amic Aran, més angoixat que mai, va estar un parell de setmanes sense sortir. Fins que, de mica en mica, va tornar a agafar el seu costum. Tot havia començat una nit amb el mar en fúria. Tenia tanta pressa per arribar a casa abans no comencés a caure aigua que es va posar a córrer i va arribar al peu de la porta de la cuina amb el cor palpitant. En el moment d’entrar-hi un llamp va ratllar el cel. Amb el cor encara cansat va anar al rebedor a penjar la gavardina i li va semblar que alguna cosa volia aturar-lo. No ho podia explicar prou bé però li havia semblat que les cames no l’obeïen i que el cor, tan alterat feia poc, se li parava l’espai d’uns segons. No era ben bé això; més aviat li havia semblat que una força misteriosa el buidava del seu jo. Res més. Quan es va trobar a la sala dels llibres es va beure mitja ampolla de conyac i encara que fos nit avançada va llegir una estona. Havia agafat un llibre a l’atzar. I va trobar un començament de pàgina que deia més o menys que l’home és amo dels seus actes, amo de voler o de no voler, gràcies a la força del pensament, la virtut de la raó. La imaginació és perillosa quan es tracta de pensar en l’acte i en les condicions de l’esdevenir… Jo no ho acabava d’entendre…, deia, i ho vaig llegir moltes vegades per enrecordar-me’n, més ben dit, no deia sinó que feia la pregunta De quina manera el mateix pot esdevenir un altre?

La nit de l’endemà dels fets que acabava d’explicar va haver d’abrigar-se. El fred, a fora, era viu. Va sortir per la porta de la cuina i la va deixar ajustada. Els camps estaven coberts de gebre. S’havia assegut en una pedra de cara al mar. Deia que mai no havia estat un meditatiu, sí, un contemplatiu. Enamorat del misteri de la vida, no havia sentit mai la necessitat, com l’havia sentida el seu amic Aran, de provar de descobrir-lo. Deia que el considerava un misteri intocable. I que un misteri ha de lluitar, i aquesta és la seva gran raó d’existir, perquè la seva gran bellesa no li sigui robada. El mar semblava un llac. Les onades, petites, morien planes damunt de la sorra sospira que sospiraràs. Tot d’una va pensar en la noia de la finestra però com una cosa llunyana perduda en el temps. Per què se n’havia desinteressat quan tantes i tantes nits havia estat el gran estímul per arribar-se fins al poble? I es va posar a pensar en la mort. Deia que la gent hauria de morir i quedar a l’acte com aquelles formes que s’han conservat per manca d’aire i que un buf de no res converteix en pols. Morir amb tots els desigs desperts i al mig del carrer tot passejant per un poble abaltit. En els vidres del seu balcó la lluna hi posava clarors. Ditades de llum que jugaven a estirar-se i a eixamplar-se; fantasmes de ratlles, de blocs lluents, d’espais entenebrits. Es va haver d’aturar al rebedor i mentre penjava l’abric una necessitat imperiosa el va obligar a girar-se. Davant hi tenia el mirall. L’explicava. Bisellat. Tacat. Amb un marc de caoba rematat per una garlanda de flors i de fulles. Confessava que mai no havia sentit la necessitat d’encantar-se davant d’un mirall. Fora del temps d’afaitar-se o bé quan anava a casa del sastre a emprovar. Però aquella nit s’hi va mirar i s’hi va quedar encantat una estona; no amb la seva imatge sinó amb alguna cosa que hi havia a dintre. La seva cara, deia, no era harmoniosa; el front massa alt, les galtes massa begudes, els ulls massa petits. En el mirall, una mica cap a la dreta, van aparèixer uns ulls d’una fixesa inquietant com aquells del gat de la placeta. Més grossos que els d’ell, menys separats, amb el blanc més generós. Uns ulls que preguntaven. Sentia, i és el que més va anguniejar-lo, que eren els seus ulls sense que ho fossin. Aquells ulls volien explicar coses que no podia comprendre. Fent un esforç, perquè la fascinació era forta, va deixar de mirar el mirall i, en tornar-hi, a dintre del mirall no hi havia res. Només, com sempre, part del penja-robes, la bombeta de claror groga i ell. En arribar a la sala va encendre la llar: necessitava la companyia del foc. Estava disposat a llegir fins que caigués de son per no pensar. No va poder llegir ni una ratlla. Una curiositat molt comprensible el va obligar a tornar al rebedor. El mirall era allà com sempre, amb les taques i amb les flors. Va donar un cop a la bombeta per veure si amb el moviment de pèndol provocaria algun reflex en el mirall. Volia tornar a veure els ulls.

Tot sopant pensava d’una manera vaga en l’última pàgina de la seva lectura. «Rebre en si la forma de l’altre sense la seva matèria». Assegut de cara al mar, l’angúnia el devorava. Es va aixecar aviat, va entrar a la casa després d’haver-la mirada una estona des del peu del muret. De seguida es va acostar al mirall, ben plantat de cara al vidre. Després d’uns quants minuts d’espera que li havien semblat interminables, va començar a veure els ulls. Venien a poc a poc interrogants i tristos però no a un costat com la primera vegada sinó ben centrats en els d’ell, aquells ulls que haurien hagut de ser els seus i que eren els d’un altre: una taca, de primer lletosa, de mica en mica més clara es va anar cobrint d’una forma que aviat va veure que era un tros de braç cobert per malles d’acer amb una mà a l’acabament, de dits llargs com els seus, amb el palmell enfora i al mig del palmell una ferida. I al costat de la mà es van formar unes lletres: estigma. Es va girar d’esquena al mirall. En voler tornar a girar-se, no va poder. Fins que va tocar la una en el campanar del poble. Aleshores va mirar el mirall i en el mirall hi havia les coses tranquil·litzadores de sempre: part del penjador, la bombeta i ell. Estigma. D’on havia sortit aquella paraula que mai no havia dit? A la seva adolescència hi havia hagut la ferida feta amb un ganivet a la mà d’en Baixeres… Va mirar el sentit d’aquella paraula. Estigma: marca o senyal especialment fet amb un ferro roent com a pena d’infàmia o, també, com a senyal d’esclavitud. Deia que un sant, Agustí, el va ajudar a no pensar en el mirall. «Jo estava enfonsat lluny dels vostres ulls. Als vostres ulls no hi havia res de més repugnant que jo».

Va mirar el jardí pel balcó de la cuina. La lluna era daurada. Entre els llibres n’havia triat un que es va posar a llegir tot fent-se el cafè. No recordava quin personatge del llibre deia que les persones que es deixen poblar l’ànima per alguna mena de feresa veuen coses que no existeixen. Deia que s’havia ennuegat de tant riure. S’havia deixat espantar pel mirall tacat amb uns ulls de la mateixa manera que s’hauria pogut espantar de veure un núvol en forma de lleó o de girafa menjant el blau del cel. Amb el llibre sota del braç i amb la cafetera plena a vessar es va plantar davant del mirall i el va desafiar. El seu veritable jo i res més que el seu veritable jo era el que hi havia en el mirall i encara mal emmirallat: a la banda dreta la banda esquerra i a la banda esquerra la banda dreta. Havia dit adéu als ulls per sempre, a tot el que pogués veure a dintre del mirall. Com si acabés de sortir d’una presó després d’haver-hi estat tancat una colla d’anys, va anar a dalt. Va canviar de llibre i va agafar un estudi sobre sant Tomàs. L’ànima humana comença…, no recordo ben bé tot el que deia…, per la porta…, l’embrió… El pare no fa l’ànima…, llegint aquells papers amb una lletra que de vegades més que llegir havia d’endevinar, vaig trigar a saber que l’embrió és el començament de la persona. El pare fa el cos d’ossos i de sang. Una ànima amb ganes de tornar a viure en el món espera el primer plor de la criatura per ficar-se-li a dins…, no s’acabava de saber si entrava en el moment del primer plor o si entrava quan la criatura encara estava voltada d’aigua… Va deixar el llibre i es va acostar al balcó… La lluna era daurada. Dintre d’ell tornaven coses velles: la ferida a la mà d’en Baixeres…, el somni en què queia apunyalat per un punyal amb la fulla foradada amb cinc forats perquè la ferida quedés ben oberta. Ja feia estona que havien tocat les dotze. L’hora en què el sol amagat abalteix el pas de la sang i converteix l’home adormit en una criatura oferta a la mort. I tot d’una, com si una molla l’hagués empès a aixecar-se de la cadira, va anar al rebedor. Es va asseure en un dels tamborets que va arrossegar fins davant del mirall. Quiet. A dintre del mirall que mirava amb el cor calmat i sense gens de basarda, van començar a néixer els ulls que el miraven i que ell mirava. I aquella nit es va formar la cara. Una cara de persona que ha sofert molt. Els llavis eren carnosos, els llavis d’algú que ha espremut tots els plaers de la vida… Malgrat la boca, el rostre respirava aquell gran ascetisme a què només s’arriba després d’haver viscut intensament. A la part baixa del mirall brillava una cosa que no es podia acabar de saber què era. L’escrit acabava aquí.

Vaig anar al cementiri i m’hi vaig quedar una estona. En tornar a casa per la carretera, vaig veure una bicicleta contra la porta d’entrada i, al costat, un home. De seguida em va dir el seu nom: Esteve Aran. Havia vingut d’Arenys amb cotxe però a la meitat del camí una patrulla de control l’hi havia pres i per compensar-lo li havien donat aquella bicicleta. El vaig fer entrar i li vaig explicar tot el que havia passat. Li vaig parlar del meu afecte pel seu amic i com que encara no havia estripat els papers els hi vaig deixar llegir. L’endemà vaig ensenyar-li el paper testament i vaig dir-li que jo no volia res, que ja tenia casa, que ho volia donar tot a la senyora Isabel que era pobra i era vella. Em va escoltar, em va fer escriure la meva voluntat i em va assegurar que ell personalment s’encarregaria que tot es portés a bon terme. Poc després d’haver-se’n anat jo també vaig anar-me’n no sense haver donat la clau de la casa a la senyora Isabel, que plorava. Es va treure una capseta de la butxaca del davantal: mira el que hi ha a dintre. Clavada a un trosset de suro dormia una papallona groga amb les ales esteses. Així que em vaig refer de la sorpresa li vaig preguntar qui l’hi havia donada. Una de les noies que de vegades m’ajuda al castell a les nits. Et coneix. Com es diu, com és? Et coneix, ja t’ho he dit, té els cabells molt llargs, molt llargs…, és una bona nena i es diu Isabel, com jo.





XXV


Hi vaig tornar

Al cap de poca estona de caminar, vaig desfer camí. Vaig aturar-me davant de la casa: el llum del balcó estava encès com abans. La porta de la cuina estava ajustada, com abans. Dret al mig de la cuina vaig cridar un parell de vegades senyora Isabel!, senyora Isabel!, no va contestar ningú. No entenia per què havia tornat. Vaig resseguir la casa de dalt a baix. A dintre de la llar de la sala dels llibres encara hi havia la cendra de tots els papers que havíem cremat amb el senyor Aran. Vaig agafar la capseta, que no m’havia recordat més que duia a la butxaca. Vaig agafar la papallona. Amb un dit li vaig resseguir les ales que es van tornar pols. Em van venir ganes d’esperar que es fes de dia per anar fins a la roca dels crancs, buscar la Isabel i escanyar-la. Per què m’havia fet creure que es volia matar? Valia la pena de tornar-la a veure? Què era, a la vida, el que de debò valia la pena? Tot el que havia viscut en aquella casa m’havia lligat, tot respirava l’home que m’havia acollit encara que m’hagués atrapat robant-li un tros de pa. Mai més no viuria en una casa com aquella amb el mar a tocar, amb aquell vell tancat a dintre amb la seva por. A dintre del mirall s’hi veia la bombeta. Li vaig donar un cop perquè es gronxés. Plantada davant del mirall hi havia la meva persona: amb la camisa fosca, amb uns quants fils a dalt del coll d’un botó que havia caigut, amb els pantalons que curtejaven… La bombeta es gronxava. Vaig deixar de respirar, semblava que, a dintre del mirall, alguna cosa maldava per sortir-ne… Vaig pujar els graons de quatre en quatre i vaig apuntalar el respatller d’una cadira sota el pom de la porta. Per la carretera passaven camions amb homes a dalt que cantaven una cançó de guerra. Estirat damunt de les rajoles, davant de la llar com en aquella primera nit d’estar a la casa, vaig aconseguir d’adormir-me. A punta de dia em vaig despertar. Vaig baixar l’escala a poc a poc i, sense pensar-m’hi dues vegades, a cops de tamboret vaig trencar el mirall.





XXVI


El poble de les tres acàcies

Qualsevol s’hauria aturat a mirar aquella vall llòbrega partida per un riu. No gaire lluny d’una masia unes quantes vaques que guardava un noi pasturaven tranquil·les. Aviat vaques i noi es van posar a caminar i quan es van haver ficat a l’estable em vaig acostar al riu perquè estava mort de set. Més enllà de la masia, una mica encimbellat, hi havia el poble, amb una columna de fum al mig. La columna de fum sortia d’una casa, la més maca de la plaça. Els balcons del primer pis escopien flames. Tothom cridava. Del portal sortien dones carregades amb cadires, amb butaques, amb un capçal de llit pintat blau i or, amb calaixos, amb tres tauletes de nit, amb un balancí negre… Uns quants vells i unes quantes criatures miraven aquelles dones, atrafegades a buidar la casa. Una veu va dir que si les flames dels baixos comencessin a sortir pel portal, cremarien les tres acàcies de la plaça. Que cremi tot! Casa i acàcies! No són nostres. A la vora de la font hi havia un home bocaterrosa amb tres forats vermells a l’esquena. És l’amo de la casa que està cremant, em va dir un vell amb boina, amb la cara arrugada petita com un puny; tanta feina a fer tresor, i mira-te’l. Jo el tiraria entrada endins a veure si servia de teia i així no es perdria res.

El vell se’m va endur a casa seva; vivia sol en una mena de cau amb les parets acabades d’emblanquinar, amb una llar negra com la por. Em va donar menjar i em va explicar la història de l’amo de la casa que cremava. Havia arribat al poble de jove, buscava feina del que fos i l’hisendat més ric el va llogar perquè era fort com un cavall i treballar no l’espantava. Al cap d’un parell d’anys es va casar amb la pubilla, la Rosa, que tenia els genolls pelats de tant estar agenollada resa que resa. Sempre havia dit que volia ser monja. L’home que havia arribat al poble, sense voler-ho, li va desfer les intencions, perquè la Rosa va enamorar-se’n. El pare no volia aquell casament però la noia no va parar fins aconseguir-ho. De seguida va córrer que l’home mort de gana l’havia conquistada amb males arts, a ella, que havia refusat tants pretendents. Aviat el matrimoni es va glaçar. El pare va morir. I l’home mort de gana es va fer l’amo de tot. Van tenir una nena, l’Eulàlia, odiada pel seu pare que no volia tenir fills. La Rosa va seguir el seu pare al cementiri, malalta de no se sabia ben be què. L’home mort de gana tractava l’Eulàlia pitjor que no hauria tractat un gos: només vivia per amuntegar diners. Ningú no podia tastar un mos de pa si ell no obria l’armari on el tenia tancat. El llescava prim i esperava que fos una mica sec. És un poll ressuscitat. No agradava a ningú però tots havien d’afluixar perquè el necessitaven. No deixava que traguessin aigua del pou massa sovint: la corda s’aprimava. Emmanllevava cavalls perquè als d’ell no se’ls gastessin les ferradures. S’havia deixat perdre les dents: els dentistes el robaven. La filla tenia els ulls tristos i un cos tan feble que amb prou feina s’aguantava. Totes les llars tenien les xemeneies tapades perquè no es gastés llenya: assegurava que escalfava més privar l’entrada de l’aire que fer malbé boscos abatent-los els arbres. Es tallava les ungles amb les tisores de la cuina perquè no en tenia d’altres. I al barber, quan li escurçava els cabells, el pagava amb quatre misèries de fruita i amb promeses de fruita quan els arbres no tenien ni una fulla. Tothom el mirava amb odi però qui necessitava diners havia d’acudir a ell tot i saber que s’ho feia pagar. L’Eulàlia, i el poble va cridar miracle!, miracle!, es va casar amb l’hereu d’un veí que va descobrir-la un dia mig perduda en un bosc, plorant a llàgrima viva i dient que se n’anava de casa. De tan blanca, mentre s’acostava a l’altar, semblava morta. El seu pare no va acompanyar-la. La va maleir perquè sense filla va haver de llogar algú que li portés la casa; va trobar una pobra dona carregada d’anys i de penes.

De tant en tant anava a Barcelona i s’enduia una maleta petita que quan se n’anava semblava lleugera i quan tornava era feixuga. Deien si anava a comprar or. La casa del gasiu era una ruïna però tothom la veia coberta de doblers. I quan tot es va revolucionar, uns quants joves, els més arrauxats, de tant sentir-ne dir mal als seus pares, van entrar a la casa, se’l van endur i el van tancar. Cansats de no poder-li fer dir on amagava el tresor el van arrossegar fins a la plaça i després de posar-li un barret de paper el van picar mentre la vella que el servia i dues veïnes calaven foc a la casa. Abans l’havien resseguida de dalt a baix, racó per racó, esquerda per esquerda. Havien destralejat armaris, havien enderrocat parets que sonaven buides, havien buidat bótes de vi, havien foradat xemeneies… L’or no era enlloc. Van decidir que els vells cavarien les terres ajudats per les dones i les criatures, resseguirien els esvorancs de totes les roques…, el que trobaria l’or ho hauria de declarar a l’acte i se’l repartirien entre tots.

A la nit encara hi havia gent pels carrers. Amb crits i rialles tiraven escombraries damunt de l’home que havia arribat al poble de jove i no paraven d’insultar-lo. A la matinada la casa era una fornal. Les acàcies tenien les fulles socarrades. No podrien florir mai més. Amb el vell de la boina ens vam acostar a mirar l’home mort. De la pila d’escombraries només li sortien els peus.





XXVII


L’home del gat

Vaig travessar l’esplanada. Davant mateix de la porta del cafè hi havia una figuera. A dintre tot era una trencadissa d’ampolles. Em vaig asseure davant d’una taula a rumiar. No vaig tenir temps de rumiar res perquè de seguida va entrar un home carregat d’espatlles que coixejava. Duia un cabàs a la mà: en va treure una ampolla plena de vi i mitja barra de pa entatxonada de cansalada. Em va mirar, esperes algú? Aquí, com pots veure, la vida s’ha aturat. Has vingut per la carretera o has travessat el poble? Per la carretera. Així no has vist les piles de cendra pels carrers. No queda ni un gos per remenar la cua. Arronsant-me d’espatlles li vaig dir que tant em feia que la vida s’hagués aturat i que no esperava ningú. Va clavar mossegada al pa i li va seguir un tros de cansalada com m’havia seguit un tros de pernil de l’entrepà d’aquell home gandul de la platja. Treballa, ara que ets jove. Porta’m un ganivet: segon calaix del taulell a la dreta. Hauria hagut de donar-li el ganivet i anar-me’n perquè no tenia gaires ganes de xerrameca, però m’agradava estar allà dintre, amb tantes ampolles trencades, amb tants prestatges buits, mirant quatre mosques que voleiaven tranquil·les. L’home del cabàs bevia el vi a broc d’ampolla, amb els ulls clucs, amb una mà sota del coll. Va dir que aquell cafè era el seu cafè, no propietat, però sí el seu cafè de tota la vida on havia començat a anar així que havia tingut ús de raó. Vivia de capar gats i de fer petits serveis. Quan van matar els amos del cafè…, és trist, eh? Els havien fet matar uns parents de lluny perquè una vegada que a l’amo li van demanar cent mil pessetes, els va dir que no les tenia i era veritat. Es van pensar que els les negava i quan tot es va revolucionar, escopetada. Ara que, aquest cafè, sempre ha estat meu i sempre serà meu perquè no tinc on anar. A la casa on visc se li ha ensorrat mig sostre. Va callar i va mirar-me amb el cap baix i els ulls una mica enlaire. Vols veure el gat? Fent el distret vaig mirar a fora. Ja sé que sóc un home ensopit. El meu pare era diferent…, feia càntirs i gibrells. Fang que tocava, forma que naixia. I perquè l’home del cabàs mentre enraonava em mirava i reia una mica com si es pensés que jo acabava de sortir de l’ou, li vaig dir que el seu pare no era el seu pare. Va agafar l’ampolla i de poc me la tira pel cap però es va aguantar. El seu pare, li vaig explicar, només li havia fet el cos; l’ànima era una ànima perduda que ja feia anys que buscava on ficar-se. I que se li havia ficat a dintre en el moment de la primera respiració. Amb els ulls plens de ràbia em va preguntar si havia begut a la font de l’aigua barrejada amb lluna. Per fer-me callar, em penso, va treure un paquet de dintre del cabàs, el vols veure? Era un gat dissecat amb la cua encastada al cos i les orelles dretes. Tigrat. La meva dona no el podia veure ni en pintura i jo sempre l’hi posava a la tauleta de nit…, és el que voldria fer amb moltes persones; omplir-les de palla i que es quedessin quietes. Ben plenes de palla. Aquest gat, aquí on el veus, havia estat d’uns veïns. Un gran ratador. Un gat reial. Els seus amos el voltaven d’atencions: menjava en plat de porcellana i dormia damunt de vellut. Uns veïns rics que podien mantenir tants gats com volguessin. Cada nit, jo mossegava el coixí, corcat i recorcat d’enveja. I per tenir-lo vaig aprendre de dissecar. El vaig atreure a casa ensenyant-li un cap de gallina lligat amb un cordill…, va entrar al jardí recelós i me’l vaig fer meu. Sempre més vaig dormir amb el gat a la vora. La nit de nuvis també. Quan es va morir la meva dona, en pau descansi, vaig aprendre de miolar i abans d’adormir-me, amb el gat a dins del llit, miolava una estona com si fos el gat que em fes la serenata. I encara miolo. I així em va venint la son.





XXVIII


Orgull

Clarejava. Havia dormit malament, amb els braços damunt de la taula i amb el cap damunt dels braços. Em feia mal el clatell i tenia gust de coure a la boca. Enllà de l’esplanada, mig coberta de boira, entraven i sortien ombres d’una camioneta que tenia els reflectors encesos. S’acostaven dos homes, cada un amb una caixa a l’esquena. En el moment d’entrar al cafè es van sentir dos trets. Ja se l’han carregat. L’home del gat es va despertar amb els ulls plens d’esverament. No és res, avi, no és res. Un parell de salves. Van començar a treure ampolles de conyac de les caixes i a deixar-les damunt del taulell.

Venien més homes enraonant fort. Només un, el darrer d’entrar, amb la cara sense color, es va girar a mirar l’esplanada. El que semblava manar més que tots era alt i tenia el cap petit. Lluïa uns bigotis grossos, una cicatriu li ratllava la galta; tenia el nas recte, duia un barret d’ales amples guarnit amb una ploma i una caçadora lluent i, penjant a l’espatlla, un fusell amb la boca que encara fumava. Es va fer destapar una ampolla que va mig buidar d’una tirada. D’ara endavant, i es va eixugar la boca amb l’esquena de la mà, podré tenir el que no havia tingut mai: un llit ample de deu pams per poder-hi dormir de llarg i de través. A la meva guisa. I presoneres a l’habitació del costat dues o tres meuques de ric, que em vindran a retre homenatge amb la carona espantada i els pitets fora de la camisa. Es va girar de cara a nosaltres: el paio que hem liquidat junt amb el seu fill adoptiu era el meu cosí i l’amo de totes les vinyes d’aquesta contrada. Volíem matar només el vell però el jove ha volgut abraçar-lo per darrera vegada i els hem enviat tots dos al cel abraçats per sempre.

Es va asseure a la nostra taula i, després d’haver-hi encantat els ulls una estona, d’una patacada va engegar el gat a rodar fins al peu de l’entrada. Sóc hereu. I va cridar Una ampolla! I copes! Un dels homes va assenyalar a terra. No hi ha copes. Va mirar el vell, en comptes de passejar-te pel món amb aquesta bèstia que tot el que tens ja t’ho ha donat, valdria més que vinguessis amb nosaltres a netejar-nos els fusells, i tu també, barbamec! El canó del meu sempre crema i no voldria pas que es refredés abans d’haver guanyat aquesta guerra. Aleshores l’home del gat va riure com si es trenqués i tots van deixar de beure per mirar-lo i l’home del gat els va dir que cap d’ells no era fill del seu pare. Un home escanyolit, amb una camisa blava i un mocador vermell al coll, se li va acostar brandant una ampolla i li va dir que la hi petaria pel cap si tornava a dir una bòfia com aquesta. No ho dic jo, ho diu aquest noi, que els pares fan els ossos i la cara de la criatura perquè una ànima, que ja fa estona que vigila, en el punt del primer plor se li pugui ficar a dintre. L’home més alt que tots em va mirar amb una mirada freda: ensenya’ns l’ànima! Em vaig aixecar, vaig clavar envestida contra de l’home escanyolit que em barrava el pas i vaig arrencar a córrer. Abans vaig ensopegar amb el gat i d’una guitza va anar a parar damunt del taulell. L’home del gat miolava sense parar. La boira s’havia fet més espessa i potser per això no em van poder matar encara que tiressin com uns desesperats.





XXIX


L’ermità

El vaig veure de seguida, aquell vell que llaurava, i ell a mi perquè fent-se ombra damunt dels ulls amb la mà i amb uns grans crits va preguntar-me si anava a l’ermita. Sense donar-me temps de contestar-li em va dir que l’ermita era més amunt, a dalt del bosc d’alzines, darrere d’una espessor de cirerers d’arboç i de brucs. Se’m va anar acostant per damunt dels terrossos i, en ser vora meu, es va tirar la gorra enrere. No és pas una persona com les altres. Qui?, vaig preguntar-li. No vas a veure l’ermità? No. Doncs vés-lo a veure. És l’home més gran de la terra. Un gegant. Ni els àngels més àngels se li poden comparar. Quan va arribar en aquestes terres ja duia la mirada plena de Déu, ja respirava Déu… L’ermita era una ruïna, tenia el sostre mig enfonsat i dues parets a passeig. Tota ella un cau de serps i sargantanes. L’altre ermità ja feia anys que s’havia mort de vell. I aquest home, que jo puc dir que és un sant, va arribar que amb prou feines s’aguantava, tot ell una misèria, amb la pell i l’ós però amb la mirada clavada al cel. De seguida vaig ajudar-lo: li duia tot el que podia encara que mai no m’hagi sobrat res…, un tros de greix, rosegons de pa encara que el sopar de les gallines anés una mica prim. De vegades unes quantes pomes, de vegades un pot de mel de romaní. Un dia, sense gosar mirar-me, em va dir que resava perquè Déu em premiés pel gran bé que li feia i es veu que Déu li va deixar entendre que jo aniria de dret a la seva santa glòria el dia de l’últim badall. I visc tranquil. D’aleshores ençà tinc l’hort més gemat del món, es pot dir sense ni regar-lo perquè així que té set el cel li envia la pluja. Cullo més raïm que mai. La terra és flonja i negra. I mentre treballo, l’esperit se m’envola amunt cap al blau i les nuvolades.

Al cap de pocs dies d’haver arribat, l’home sant va començar a portar pedres: pujava paret. Una de les pedres, la més llarga i estreta, que estava mig enterrada vora la font del Pinetell, la va posar travessera damunt del portal, a fer de biga. I tot ho va cobrir amb teules, que mig arrossegant-se anava a buscar a la masia abandonada. Quan va tenir l’ermita llesta va fer l’altar amb la soca d’un roure que un llamp havia aterrat. L’anava estirant lligada amb una cadena que vaig deixar-li. I damunt de l’altar on cada dia a trenc d’alba diu missa hi va posar la creu feta de quatre menes de fusta com la creu on va morir el Salvador: fusta de palmera, fusta de xiprer, fusta d’olivera i fusta de cedre. A un costat de la creu té una corona feta amb brots de romeguera i, a l’altre, tres claus rovellats, amb la cabota aixafada, lligats amb un filferro. La missa que diu no és com les altres: es veu que un àngel, sempre el mateix, li fa d’escolanet i bufa per engrandir l’ermita, la cobreix amb un vel de vidre fins que la converteix en una catedral. El dia que es mori els ocells se l’enduran cap a les altures, apa, apa, els uns estirant-lo els altres empenyent-lo…, el deixaran damunt d’un núvol barcassa enfistonat de llum de color de perla. Si el vas a veure et farà bé. Diuen que hi ha guerra, que els germans maten els germans, però aquí el Déu de l’herba i de l’arbre, del cel i de la boira, de l’aigua i de la roca, no para de beneir els homes de cor tendre. Vés a l’ermita, vés.

El camí pujava fent voltes per entre arbres de soca turmentada fullats d’una fulla enterca i lluent. Els brucs eren alts, aventallats. Per entremig vaig veure l’ermita, tota de pedra, amb teules cobertes de molsa. Al peu de l’entrada seia un home vestit amb roba de sac, amb un cordill lligat al coll i a l’acabament una creu de fusta fosca. Una corda, tota ella un rosari de nusos, li voltava la cintura. Va alçar el cap i em va donar el bon dia. He sentit passos…, va estirar un braç endavant. Als peus hi tenia un cabàs ple de mongetes. Li vaig explicar la meva història. Com si no m’hagués sentit va manar: ajuda’m a triar-les. Damunt nostre el cel estava atapeït de núvols petits. Per on jo havia pujat s’acostava una nena carregada amb un cistell; a tocar de nosaltres el va deixar a terra i en va treure un pa i un pot de confitura. Se’n va entornar avall sense haver dit ni una trists paraula. Vam coure les mongetes al mig d’una clariana, damunt d’un foc tremolós, a dintre d’un perol que semblava d’or. En havent menjat vaig tirar un parell de galledes d’aigua damunt del foc, em va fer seure al seu costat i tot mirant-me amb aquells ulls malalts va començar a enraonar.

El meu pare era un home ric. Va morir dels disgustos que vaig donar-li: li demanava diners sense parar; quan va negar-me’ls, per obtenir-ne li vaig falsificar la firma; em valia del seu nom. Vaig heretar la seva fortuna, que em vaig barrotar de pressa. Carregat de deutes, sense haver treballat mai, els amics es van fondre aviat. Menyspreat de tothom, de tots els qui m’havien voltat quan de les meves mans vessava riquesa, em vaig enfonsar. Vivia en una dispesa miserable, fins que no la vaig poder pagar més. Tot el que podia haver fet hauria estat carregar vaixells, portar maletes, escombrar carrers, passejar cartells… Pintar parets? No hauria sabut com posar-m’hi! No sortia de dia perquè la gent no em veiés. Passejava de nit, a l’últim sense ni un cèntim mal dormia pels bancs de les estacions, pels bancs dels carrers, fins que naixia el gris de la matinada. Una nit d’aquestes, als meus peus es va obrir la tapa d’una claveguera i en va sortir una desferra d’home. Ell em va guiar perquè em lloguessin per netejar clavegueres. Ningú no em veia, ningú no es podia riure de mi. A dintre meu va néixer l’odi per la gent que senyoreja, per tots els qui tenien diners com jo havia tingut i que s’havien convertit en els meus enemics. Detestava les cases sumptuoses, les dones enjoiades, aparadors de robins i de brillants. Les que m’havien vist agenollat als seus peus i que m’havien deixat sol amb mi mateix amb un gest del dit més enjoiat, amb una mirada que m’esborrava del món. Com aquesta arrel que no es sap on acaba, les clavegueres s’entortolligaven per sota les cases dels poderosos. Els meus companys de misèria eren gent resignada…, aviat vaig separar-me’n, no pas perquè fossin com eren sinó per necessitat d’estar sol. Qual en sentia algun que s’acostava, fugia claveguera enllà. Amb un fanal penjat al coll, carregat amb una barra de ferro, picava la volta de ciment desitjant destruir la ciutat pels fonaments. Les clavegueres més allunyades m’atreien. Passava hores i hores embrutit, respirant la pestilència d’aquell laberint de fosca que recollia tota la brutícia de la ciutat. Els dies de tempesta l’aigua arrossegava rates mortes fins al mar. De vegades aquella mena d’odi exagerat es calmava i les llàgrimes em relliscaven galtes avall. Era quan em delia per respirar l’aire que jo mateix em negava. Buscava una sortida i no en trobava. No sabia per sota de quins carrers, per sota de quins llocs caminava xop d’aigua pudent, voltat de rates que m’espiaven des dels seus racons més amagats. No sé el temps que vaig viure així…, fins que un dia…, els barrots de ferro que feien d’escaleta se’m clavaven a les plantes dels peus, la trapa era feixuga. Els meus braços semblaven canyes, les meves mans semblaven urpes. La columna del coll amb prou feines m’aguantava el cap. La nit era de primavera. L’aire jugava amb les fulles. Estava vora del mar i la pudor de quitrà…

Quan vaig tornar en mi em vaig trobar estirat en una llitera, amb tots els sentits centrats en el clapoteig de l’aigua, sense esma de preguntar-me com havia anat a parar allà dins. Una sirena, de tant en tant, llançava el seu crit de tristesa. En una sala il·luminada vaig veure un grup d’oficials vestits de blanc que bevien i reien. Vaig baixar per una escala de corda i vaig deslligar la barca.

Al mig del mar, el cel m’adormia, la lluna m’emblanquinava. Acariciat pel cel i la nit, sol amb la meva misèria, amb la meva ira que s’anava convertint en una paraula sense sentit, vaig descobrir allò que no sabia que buscava: arribar a Déu pel camí difícil de l’existència. Una platja em va acollir i, agenollat damunt de la sorra, vaig acceptar la vida. Havia de tornar a néixer, havia d’esborrar les formes que els homes m’havien posat a dins, tant els dirigents com els dirigits…, i de cop, al mig del sol, se’m va aparèixer, com un anyell de puresa, el Salvador, el que tot ho dóna.

Vaig travessar pobles i més pobles; caminava per camins d’herba tendra, per entre sembrats, per les vores dels rius. Em castigava: no menjava quan tenia gana ni bevia quan tenia set. Em feia sagnar a fuetades de rams d’ortigues…, a punt de morir sense acabar de morir-me, vaig beneir el brot tendre, la ploma caiguda, el cor de la flor, el llimac i la sangonera, la serp verda i la de color de terra, l’aigua cascada avall, la gla que sacia la fam dels senglars…, i aquí, en aquesta soledat feta de llum, mirant sense parar el sol que em crema els ulls, en companyia de la creu, damunt d’aquesta terra que es deixa trepitjar i d’on ha sortit el llot de què sóc fet, voltat de vida forta i secreta, visc en estat d’amor perquè Déu no m’oblidi.





XXX


Una altra masia

Em vaig enfilar a dalt d’un arbre vell que per sort tenia grops a la soca on poder apuntalar els peus perquè en arribar a la vora d’aquella masia en van sortir tres gossos lladrant i empaitant-me. Sota meu hi havia una taula parada com per a un centenar de persones. Al cap d’una estona els gossos es van cansar de lladrar i de voler enfilar-se a l’arbre i van córrer a rebre unes quantes noies que s’acostaven carregades amb cistells; es van posar a repartir paneretes de pa per la taula, vasos, copes i plats. Dues nenes, mig amagades darrere d’un pou, es van posar a xisclar i es van acostar a l’arbre. La més grandeta portava un cuc agafat amb dos dits que es cargolava i descargolava sense parar; el va deixar a terra i totes dues van començar a burxar-lo amb branquillons. El cuc, vermell i lluent, no parava de cargolar-se. No el van deixar tranquil fins que no el van tenir ben esmicolat. Les noies dels cistells anaven i venien atrafegades. Les nenes es van amagar altra vegada darrere del pou tot cridant: un altre cuc!, un altre cuc! A matar-lo! A matar-lo! Damunt del meu cap un ocell, amb les ales entreobertes i el cap tirat endavant, em vigilava.

Se sentia música. A dalt de carros, camions i tartanes, van arribar nois i noies. Em vaig enfilar més amunt i em vaig asseure a cavall d’una branca que, tot i ser gruixuda, va cruixir com si volgués esqueixar-se. Els nois i les noies baixaven de camions i tartanes i es posaven a ballar i a saltar al mig de l’era. Al cap de poca estona van arribar camions amb milicians a dalt. Un dels camions anava carregat de fusells i metralladores. A l’últim va arribar un camió engalanat de flors blanques i en van baixar els nuvis vestits de milicians: ella duia una flor blanca als cabells. Visquen els nuvis! Visquen els nuvis! Tothom els va envoltar cridant que visquessin els nuvis. La núvia, baixeta i grossa, reia sense parar, i el nuvi, alt i prim, deia apartant els que s’acostaven massa: ja està bé, ja està bé… Tots es van anar asseient a taula. I es van sentir més crits i els pares! Els pares! Un vell i una vella van baixar d’una tartana tirada per un cavall ros. Ja tenim els pares aquí! Ja tenim els pares aquí! Els pares del nuvi! Les noies que havien parat la taula van començar a dur porrons. Visquen els pares! La mare anava amb mantellina, el pare duia un barret negre. I aviat van sortir de la masia dones carregades de menjar; van escampar per la taula plàteres plenes a vessar de pernil de moltes menes, llonganissa a talls, muntanyes de llagostins descloscats, musclos coberts de salsa rosa, petxines ofegades en salsa verda, cues de llagosta amb els voltants guarnits de maionesa. Dos homes com dos matxos van portar gibrells d’amanida, enciam i tomàquet barrejat amb olives verdes i negres i gibrells vessant d’albergínies i pebrots vermells, tot escalivat. Tothom enraonava i reia, tothom estava content, tothom tenia gana, tothom aixecava porrons i copes enlaire cridant sense parar que visquessin els nuvis, perquè la felicitat dels nuvis no s’acabes mai més ni s’acabés el nom de la família Perarnau. Alguns nois s’aixecaven de la cadira i s’acostaven a la núvia per fer-li un petó a cada galta. Un dels caps de taula estava buit però ningú no en feia cas, fins que la núvia va assenyalar amb un dit aquell cap de taula i a l’acte els dos homes com dos matxos es van mirar i van aixecar-se com empesos per una molla i van anar a la masia. Tots els comensals van girar el cap a veure què passava. Els dos homes com dos matxos van sortir-ne aviat agafant pels braços i mig ajudant-lo a caminar un home tot greix, rodó com la lluna plena. Duia uns pantalons de pana, tan amples que semblaven faldilles. I espardenyes amb vetes negres. Vermell de cara, amb les celles juntes, amb els braços enlaire, deia: fa més de dues hores que no he menjat i la gana i el decandiment em maten. Caminava sense poder-se veure els peus, sense poder mirar on els posava de tan grossa que tenia la panxa. Quan va arribar a la vora del pou va aturar-se a respirar i les nenes es van aixecar com dos dimonis i li van tirar un cuc pel cap. Poca-soltes! Poca-soltes!, i es va posar a plorar tot dient que tenia por de caminar perquè els seus germans eren un parell de ximples que badarien, el deixarien ensopegar amb una pedra i l’ensopegada seria la seva mort. No hi ha cap pedra, noi, no hi ha cap pedra, va dir un dels germans, i l’altre va cridar perdent la paciència: camina, beneit, camina! Et juro que no hi ha cap pedra per on et fem passar. Vingui, oncle, vingui, cridava la núvia tot aguantant la forquilla enlaire amb un llagostí enforquillat. Que vingui en Manel! Un home tan cepat com els dos que acompanyaven l’home-lluna se’ls va acostar. Vigila que no hi hagi cap pedra! Sempre que el treuen a prendre l’aire té por d’ensopegar amb una pedra, va dir la noia amb una copa de vi granat davant de la boca, i caure damunt del ventre que el té tibant i rodolar, rodola que rodola, amb els braços curts i les cames curtes. L’home-lluna va abaixar el cap. El van asseure on li pertocava, damunt de dues cadires ajuntades, amb els travessers i els respatllers lligats amb filferros. Li van posar al davant un gibrell ple d’entremesos i un altre ple d’amanida i d’escalivada. Dones i noies no paraven d’endur-se plàteres buides i portar-ne de plenes i va arribar l’hora dels pollastres i dels rostits, de les perdius i de les guatlles. L’home-lluna, que només tenia ulls per mirar el que anava menjant, va menjar els entremesos i l’amanida, dos plats d’arròs carregat de tall de porc i de cuixes de conill, dos raps, dos lluços, dos pollastres farcits amb peres i prunes, mig tall rodó, tres perdiganyes i dos colomins…, una safata de dolços, un tortell, tres plats de crema cremada i no sé quants flams. Després del cafè va començar el ball a l’era. Mentre tothom ballava els nuvis van pujar al camió dels fusells i les metralladores i se’n van anar aixecant pols. Quan els que ballaven van adonar-se’n, els van esbroncar: no s’hi val! Desvergonyits! Una noia amb una faldilla vermella i amb una flor vermella als cabells cridava fins que es va quedar ronca: que visquin els nuvis! Que visquin!, tot fent voleiar un pom de cintes de colors a contrallum del sol que s’esblaimava.

Perquè una cama em feia mal, em vaig moure i la branca va gemegar. L’home-lluna va alçar els ulls tot buscant per entre fulles i quan em va veure es va quedar encantat mirant-me, fins que va aixecar un braç i em va fer signe que baixés. Em va fer seure al seu costat i em va demanar que li donés un vas d’aigua amb sucre; ell no podia arribar al gerro i encara menys a la sucrera. El dinar m’ha assedegat. Tot empassant-se el vas d’aigua no deixava de mirar-me amb uns ulls de be que entendrien. Em va dir que mengés, que feia cara de gana. Em vaig atipar de dolços, de tortell, d’una mica de crema que algú no havia acabat de menjar.

Aquí on em veus visc devorat pel desig de menjar que mai no se m’acaba. Els homes que m’agafen pels braços són els meus germans: el mitjà i el més petit. Esperen, amb les urpes a punt, que em mori. Jo menjava com un ocell, sempre desganat, creixia endarrerit. La meva mare no parava de fer-me requisits…, que té, fetges de pollastre; que té, cervellets d’anyell; que té, crestetes de gallina; que té, galtetes de conill. Tot cosa lleugera, que a penes tastava. Estava prim. Ossos i pell; braços com un misto, cames com un misto. Fins que no sé qui va dir a la meva mare que em fes menjar mel. No n’havia tastada mai i em va agradar tant i tant que tot el dia cridava que volia més mel. En tenia pots al costat del llit i em passava les nits ficant els dits al pot de mel, llepa que llepa. I jo, que tenia l’ossada petita, em vaig anar cobrint de greix. Aquest canvi anava barrejat amb l’alegria dels meus germans, que veien com m’anava convertint en una bola de sagí, i com esbufegava a la primera correguda que feia. Van acabar per considerar-me un inútil encara que m’hagués casat i hagués tingut un fill que tothom va cridar: miracle!, perquè no entenien com l’havia pogut fer. Dona i fill van morir aviat, els germans em van arraconar i portaven la hisenda sense donar-me explicacions de cap mena, a mi, que era l’hereu. Tinc vida per set mesos; el greix em volta el cor i me’l va ofegant. Tot d’una em va manar que tornés a enfilar-me perquè els seus germans venien a buscar-lo i si el veien enraonant amb un desconegut el renyarien.

Se’l van endur tal com l’havien dut: agafat pels braços i de tant en tant empès pel darrere. Els balladors se n’havien anat i damunt de tot ja hi queien les ombres del capvespre. En baixar de l’arbre vaig espantar una colla de pardals que picaven molles de pa pels voltants de la taula. Els gossos menjaven al costat del portal i potser no em van empaitar perquè després de parlar aquella estona amb l’home-lluna ja em consideraven com de casa. Vaig alçar el cap, beee…, beee…, beee…, aquell crit d’ovella em va perdre. No em vaig poder estar d’anar a veure què passava. Darrere de la masia, a tocar de l’hort, tres homes com tres sants paus xollaven ovelles. Totes amb el front ample, amb la barbeta punxeguda, amb les orelles avall, amb les potes tan cobertes de llana que amb prou feines se’ls veien. Aquells homes eren de cara barroera. Un, amb els cabells blancs i amb el front travessat d’arrugues fondes, de seguida es va adonar de mi i en adonar-me que em veia vaig fer el gest de fugir, que ho va espatllar tot perquè el més jove, amb armilla de pell d’ovella, em va agafar pel braç i em va tirar a terra. M’hi vaig fer a guitzes. Ell era el més fort. Em va arrossegar fins a l’ovella que xollaven i entre crits i esbufecs em va agafar pels braços i per les cames i em van començar a passar la xolladora pel cap.

Em vaig despertar que clarejava. Estava estirat al peu d’un paller. Una gallina espicossava als meus peus. Un gall va cantar. Em vaig passar una mà pel cap, a trossos pelat, a trossos amb pèl. M’hauria quedat a dormir per sempre, entaforat per la palla. Havia d’anar me’n. Estava cruixit, tot em feia mal, però vaig aixecar-me i em vaig posar a caminar no sense abans girar-me a dir adéu a la masia del casament. En una finestra dels baixos, amb la cara vermella com un perdigot, l’home-lluna, tot mirant-me, va tirar el cap endavant i es va mocar estrenyent-se el nas amb dos dits.





XXXI


El ventre blanc de la Matilde

Provava de mirar el sol, com feia l’ermità, per veure si em cremava les ninetes. Em va tallar aquest joc el terrabastall d’una moto que es va aturar gairebé al meu davant amb una frenada de les més seques. L’home de la moto em va dir, si vols que et porti a alguna banda no t’estiguis de dir-m’ho perquè jo no vaig enlloc. La boca se li va tòrcer amb una ganyota de fàstic. Tenia les dents llargues, els ullals semblaven de gos. Els ulls eren neguitosos que miraven a tot arreu sense aturar-se enlloc. No et decideixes? Es va treure un paquet de cigarrets de la butxaca dreta de la caçadora i me’l va acostar tot dient-me, fill meu t’han deixat com nou. M’havia posat al paquet tan arran del nas, estava tan decidit que agafés un cigarret, que vaig haver d’assegurar-li que no havia fumat mai, fora d’herbes quan era petit i tenia ganes de fer l’home d’amagat de la meva mare. Fuma! La primera xuclada em va fer tossir. Els ulls em ploraven. I l’home de la moto va dir que ell fumava de pressa perquè el cigarret se li acabés aviat i poder-ne encendre un altre de seguida. El més divertit és encendre’l. Per això els homes que han perdut la vista no fumen…, quan estaré cansat de fumar t’endreçaré aquesta desgràcia de cabells. Qui dimoni t’ha deixat així? M’agradava perquè tenia aquests ulls que anaven i venien de les branques a mi, de la carretera a les herbes, de la punta del seu cigarret a la punta del meu que s’anava tornant cendra.

Va començar la seva història dient-me que havia tingut un bergantí a dintre d’una ampolla i que si havia triat l’ofici de barber era per culpa del seu pare: quan era petit li feia tallar els cabells del clatell perquè ell no s’hi arribava. Em va voler per aprenent el barber de dues portes més avall, un home trist, sense cabells, que patia del fetge i vivia de menjar arròs bullit. Va morir quan jo vaig acabar el soldat i em vaig poder quedar la barberia. Tots els clients em coneixien i van anar venint. Tenia dos aparadors: un al carrer principal i l’altre en un carreró, plens d’ampolles buides amb etiquetes de quines i petrolis i una ampolla gegant que havia estat plena de colònia i que jo vaig omplir d’aigua. A la cantonada del davant hi havia un forn. Quan el meu amo va morir, el forner va fer igual. Al cap de dos mesos, el forn s’hi va posar una floristeria. Vaig trigar bastant a adonar-me de la mestressa. Fins que per santa Magdalena vaig entrar a comprar una rosa cansat de sentir gemegar la Magdalena dient que mai no li regalava res. Era manicura i els diumenges venia a casa, dormíem junts una estona i de seguida ens posàvem a netejar. La Magdalena era una noia reposada; de família modesta, però decent.

La mestressa de la floristeria em va embolicar la rosa amb paper de plata i la va ruixar. Els ulls li canviaven de color i la pell de la seva cara era més sedosa que les fulles de la rosa que m’havia venut. Des d’aquell dia vaig començar a mirar-la des de darrere l’ampolla gegant. Semblava una nena amb dues cames cóm espases. Sempre duia una faldilla negra i una brusa blanca. Fins que no vaig poder més i vaig entrar a comprar-li una begònia per posar-la, vaig dir-li, a l’aparador principal. Haurà de regar-la sovint. Amb l’excusa de la begònia l’anava a veure de tant en tant. Em sembla que les fulles se li aprimen. Em sembla que la rego poc. Es deia Matilde. Vaig acabar enamorant-me’n. Vaig trencar amb la Magdalena.

Jo no volia que la Matilde treballés. La volia ben meva. Ven-te la floristeria. I ella, com sempre, allà, amb les caixes de flors, amb el polvoritzador per ruixar-les. No t’explicaré la nit de nuvis però et diré que se’m va ficar al llit amb la faldilla negra i amb la brusa blanca. Li vaig tirar la cremallera avall. A sota no hi duia res. Em vaig quedar sense respirar perquè mai no havia vist un ventre d’una blancor com aquella. I cada nit l’adorava. No em cansava de mirar lo. Vaig abandonar els amics, no vaig anar més a jugar al billar. No tenia prou nits, no tenia prou tardes de diumenge ni festes de solemnitat per adorar, adorar i adorar. Perdia clientela. No parava de demanar-li que deixés la botiga. Va ser una guerra sorda. Ven-te la botiga, ven-te la botiga. I ella, res. Fins que, vençut i decebut, vaig aprendre a callar. Un vespre, quan potser ja feia tres mesos que no li dirigia la paraula, després d’haver-me servit el sopar es va quedar dreta a l’altra banda de la taula, amb els ulls baixos i tot d’una es va tirar la faldilla amunt i se’m va quedar amb el ventre enlaire. Vaig continuar menjant com si res, com si fos a la cuina preparant alguna cosa. I des d’aquell vespre, sempre, a l’hora de sopar, feia la mateixa: faldilla amunt i ventre a la vista. Vaig deixar de sopar a casa. Vaig deixar de dinar a casa. Anava al bar, jugava al billar, tornava a casa amb claror de dia. No es va donar per vençuda. M’ensenyava el ventre quan em ficava al llit, quan sortia de rentar-me, així que obria els ulls. La vaig avorrir. I, per sort, la guerra! Me n’hi vaig anar volant. I ara faig d’enllaç; feia. M’he escapat del batalló i potser aniré a posar una barberia a França. Vols venir amb mi? Vaig dir-li que m’agradava fer camí tot sol per poder mirar les coses ben a poc a poc. Tot fent petar la llengua es va acostar a la moto i del sarró que hi duia penjat al darrere en va treure una màquina de tallar cabells i una màquina d’afaitar. Em va deixar el cap com una bola i la cara sense borrissol. Se’n va anar voltat d’un núvol de polseguera. Quan la polseguera es va fondre s’acostava cap a mi un home molt estrany.





XXXII


L’home que caminava d’esquena al sol i a la lluna

Era de mitja edat. La barba li arribava fins al pit i era negra. La cabellera li arribava fins a mitja esquena i era grisa. Duia una jaqueta amb les solapes arnades i anava espitregat. Els camals dels pantalons tenien un set com una casa, l’un a l’alçada del genoll, l’altre a mitja cuixa. Les sandàlies eren noves. D’un cordill ran de coll li penjava una clau rovellada. Els ulls li brillaven com si fossin de plata, i els llavis, entre un embolic de pèls, amb prou feines es veien. A dalt de l’espatlla hi portava un merlot. Es va quedar aturat davant meu una bona estona i a l’últim em va preguntar si sabia com se’n deia del poble de més a la vora. Vaig pensar que tenia ganes de fer broma però el que tenia eren ganes d’enraonar. De trobar, com tots, dues orelles que l’escoltessin. El merlot va fer un crit. No molestis. El sol, va dir, ja s’està colgant i no hi haurà ombres. Així que surti la lluna tornaré a fer via. La meva àvia va morir molt vella, però morta, ben vestida, tenia tota la frescor de les flors, com si s’hagués adormit un dia de festa en tornar de missa. Em va ensenyar a estimar la meva ombra. Deia: a la teva ombra i a tu us van posar a la sella de la vida perquè galopéssiu. No tinc ningú al món, ni vull tenir ningú. Només vull viure amb ella. Jo era petit. No t’has adonat que tens ombra? Em quedava quiet i l’ombra no es movia. Aquella taca fosca a terra la feia jo. L’ombra la faig jo. Sóc jo. No. Ella ets tu. Sense ella, i em clavava un dit al front, tu no series. Si la perds et moriràs. Quan em quedava sol em posava davant del llum i a poc a poc estirava un braç; l’ombra, també. Estirava l’altre braç, l’ombra també. Jo era petit. Decantava el cap, ella també. Tot el que jo feia, ella també.

L’ombra agafa a les herbes, a les arrels, els esperits de la sang. Els vull veure. No pot ser. També s’alimenten de formigues difuntes, de carcasses de bous que els encomanen fúria. Mira-la a la claror de la lluna quan les granotes callen i les serps d’aigua s’arrosseguen pel llot…, ella et daurarà el lliri i et pintarà la rosa. Quan siguis gran, ben acompanyat de la teva ombra, sentiràs el plor de les criatures que han de néixer, el respirar del món i els xiscles de les estrelles. La meva àvia tenia les mans joves i encara a la vigília de la seva mort els ulls li brillaven plens de malícia. Va morir i no la van poder enterrar quan calia: l’home que feia caixes estava malalt, i ningú, ni en el poble ni en cap dels pobles veïns, no va poder agafar ni ribot ni xerrac perquè ningú no sabia agafar fusta i convertir la encaixa. Una tarda, a l’hora més pesada de la calor, després d’una estona de mirar-la morta vaig tirar la persiana enlaire i un raig de sol li va caure al damunt; dret davant de la finestra, vaig deixar que la meva ombra li fes companyia fins que el sol es va pondre.

Vaig estudiar, vaig viure, no em vaig recordar mai més que havia tingut àvia; em vaig convertir en advocat dels pobres, dels empresonats per haver robat un tros de pa, dels abandonats de la mà de Déu… Sempre enraona que enraona, sempre consola que consola, sempre amb els forats del nas carregats de respiracions d’angoixa, sempre amb les orelles plenes de totes les desgràcies d’aquest món. El merlot va fer tres crits i ell li va donar una patacada a l’ala. Calla! Una nit, camí de casa (vivia en uns baixos de tres peces, tots ells una porqueria de pols i teranyines, d’escombraries mai llençades a temps, de plats amuntegats pels fogons i, per terra, d’escarabats lluents, de roba bruta escampada per les cadires) em vaig trobar que anava pel meu carrer tot sol. Les portes estaven tancades, les finestres també. Vaig deixar enrere un fanal…, la meva ombra no era enlloc. Em vaig aturar en sec i mig d’esma vaig estirar un braç i el braç no tenia ombra. Ple d’angoixa vaig arribar a la meva porta en el moment que sortia la lluna, me li vaig girar d’esquena i la claror tan pobra d’aquella lluna d’hivern em va posar, si et miro si et veig, la meva ombra als peus. Mentre ficava al pany aquesta clau que duc penjada al coll, l’ombra reposava en el marc de la porta i la vaig tocar una i més vegades. Volia que s’adonés que l’estimava. Ho vaig deixar tot: presos desgraciats, llàgrimes de viuda, desesperació d’orfes, penediment d’assassins…, i d’aquell dia ençà només visc per la meva ombra, perquè no la vull perdre mai més, perquè la vull ben meva. I per això no et sorprengui que ara que ja surt la lluna et deixi i me’n vagi acompanyat de la meva ombra. D’esquena a la lluna per poder-la veure de nit; d’esquena al sol per poder-la veure de dia. Adéu.





XXXIII


El paleta

Davant d’una casa bombardejada, amb els trossos de paret que quedaven tots renegrits, hi havia un home que caminava d’una banda a l’altra tot picant-se el cap amb els punys i renegant. Més que veure’m em devia endevinar perquè va callar en sec. Tenia el dalt del cap pelat i molts cabells pels costats i unes celles gruixudes que se li ajuntaven al mig del front. Es va asseure damunt d’un piló de tallar llenya i es va posar les mans damunt de les cuixes tot alçant el cap: aquest matí m’han enterrat la dona. Sort que el meu fill fa una setmana que se’n va anar a veure els avis i no sap res del bombardeig ni de la mort de la seva mare. I potser per això s’ha salvat. Quan va caure la bomba jo era a la vinya. Però, per què? Per què havien de tirar una bomba aquí, només una, si això és un poble de mala mort, sense joves ni res? La veu se li va escanyar: ni res… Només ganes de desgraciar la vida de la gent. Una dona com ella haver de morir sota la runa de la seva casa, sola a dintre de la seva casa, sense haver fet cap mal a ningú… El dia que em mori jo, si moro amb el cap clar, encara pensaré en ella, en la meva Eulàlia. I, veus? Tot i que el cor em fa mal, no l’acabo de sentir morta, no pot ser; la sento que va d’una banda a l’altra sempre atenta, sempre netejant, sempre cosint, sempre apedaçant, sempre basquejant-se per tenir la casa neta com una patena, tot com un tirabuquet…, més m’estimaria morir ara mateix, si no fos que el meu fill encara és una criatura, tan bo com la seva mare. D’ençà que em vaig casar només he tingut alegries. Mai el més petit disgust. I és molt assegurar. Mira’m les mans, oi que ho veus que són mans de paleta?, amb la pell endurida de tant agafar maons, cremada pel ciment. Aquesta casa havia estat feta amb la suor de tots dos. Sempre estalviant com uns desesperats per poder comprar ara un sac de ciment ara un parell de sacs de sorra, ara una partida de maons. Tot ens era festa! I va venir el guixaire, el pobre Estanislau, i no em va voler cobrar ni el material ni la feina. I va venir el lampista, en Jeremies, i no em va voler cobrar els jornals. I va venir en Manel, el fuster, i em va regalar els bastiments. I va venir en Belloc, el pintor, i em va regalar el vernís. I tots, lampista, fuster, guixaire, pintor i jo, ens vam posar a pintar-la: amb les persiana blaves. L’Eulàlia feia el dinar per tots. Una glòria. Perquè tu no pots saber què és fer una casa des dels fonaments fins el teulat. Veure com pujava. Agafar un maó, encastar-li ciment a tres costats i plaf!, aquí te l’encasto. I anar portant les bigues i cobrir-les i fer els envans conillers com qui fa un brodat… I la col locació de les teules: les unes de panxa enlaire, les altres de panxa a terra, apa, canals i camins perquè la pluja hi llisqui cantant. Em va mirar una estona i de cop va desviar la mirada. Darrere meu hi havia un noi prim, moreno de tant estar a l’aire lliure fent la guerra perquè era segur que l’havia feta: duia un braç embenat i el front també. Jo, va dir, ploro la casa d’aquest i la mort de la seva dona. Sempre hem estat com germans encara que jo sigui molt més jove. Sóc lampista i em dic Jeremies; quan tot just acabava d’aprendre l’ofici em van donar un fusell i cap a viure al ras, empaitat pels moros, més traïdors que fets d’encàrrec, i un dia que sense saber disparar vaig prémer el gallet perquè em vaig trobar acorralat, va sortir una bala, i el moro, abans de caure estirat a terra, va fer un bot, i jo vaig arrencar a córrer espantat d’haver-lo mort, i mira, em van fer fer el bot a mi dues bales perseguidores, una al braç i l’altra al front, i cap a l’hospital, que van bombardejar tres vegades tot i que tenia el terrat cobert amb un llençol amb la creu vermella… Si aquest, va dir, enyora fer paret, jo enyoro posar fils per les regates, llisca que llisca perquè les bombetes es puguin encendre. Aleshores se’ns va acostar un home més jove que el paleta, més vell que el lampista, que es va posar a enraonar baixet com si es confessés. Vaig anar a la guerra voluntari i ho he perdut tot: taller i eines. Eines que havia anat comprant quan feia d’aprenent, i eines que m’havia anat regalant el meu pare, començant per l’enformador. Demana, les tenia totes: martell, serra i xerrac. El ribot, que feia els flocs tan dolços que semblaven tirabuixons de geganta de processó. Riboteja que riboteja la porta que no encaixa, el finestró massa alt…, que tot obri i tanqui, que no falli res… Quan els vaig dir que jo tenia un camp de clavells van dir que estava molt bé però que més valia tenir un hort, sobretot en temps de guerra, que no saps mai si l’endemà podràs menjar. Aquesta guerra és la gran desgràcia, em vols explicar per què la fem? El paleta va dir que era per anar contra l’enemic, però el fuster va dir que per a l’enemic nosaltres també érem l’enemic. El lampista va dir: encara que la guanyem serà com si l’haguéssim perduda, una guerra serveix perquè la perdi tothom. Se’ns va ajuntar l’especialista a fer llars i va dir que ja podíem plorar, ja, que no hi havia res a llaurar; que érem carn de canó i res més que carn de canó. El paleta va redreçar el cap. S’acostaven tres homes empenyent carretilles carregades de pics i pales i martells de paleta. Eren el pintor, el guixaire i el fill del fuster. Venien a ajudar-lo a tornar a fer la casa. De seguida es van ficar per dintre de les ruïnes; jo també. Fins que es va fer fosc i el paleta va dir anem a sopar? Tots plegats vam anar a l’església; el paleta va encendre una llanterna que va posar damunt de l’altar. No es veia cap sant. Els bancs estaven apilotats en un racó, el guixaire en va agafar un i amb el fuster el van estavellar per fer foc a terra. Quan tot estarà acabat faré uns bancs més macos que els que hi havia. Damunt del foc hi van posar una olla plena a vessar de mongetes cuites guarnides amb trossos de cansalada.

El fuster va preguntar al paleta si sabia qui era jo. No ho sé, passava i ens hem posat a enraonar. Aviat ens vam quedar sols el paleta i jo. Au, ara, a dormir. Ens vam estirar a terra. Quan encara no devia fer un parell d’hores que dormia em va despertar una veu. Torna a casa.

A punta de dia van venir tots a treballar. Vaig estar tres dies amb ells ajudant-los a apilar runa i a treure ciment dels maons, però el dia que hauria fet quatre els vaig deixar, no per fugir d’ells, sinó per fugir d’aquella veu que em despertava així que m’adormia, torna a casa, torna a casa…





XXXIV


Una víctima

A la vora de la font, una noia plorava. En sentir els meus passos va alçar els ulls xops de llàgrimes i de seguida es va tapar la cara amb les mans com si es volgués amagar tota ella de mi. L’aigua rajava cantant i fugia entre falgueres. No sabia què fer, si passar de llarg o consolar la noia. Duia les mànigues arromangades i a cada braç, més amunt dels colzes, hi tenia un blau. Me li vaig asseure a la vora. Va recular, va mirar-me i, com un bocí de vidre que tot d’una un raig de sol fa brillar, li va passar pels ulls un llampec que no vaig saber si era de por o de ràbia. Es va aixecar, es va tornar a asseure, es va tornar a aixecar, va beure aigua de la font aguantant-se els cabells amb una mà, es va tornar a asseure, es va tornar a aixecar i quan ja em pensava que se n’aniria se’m va agenollar al davant i va arrencar a plorar d’una manera tan desvalguda que s’havia de tenir un cor molt dur per deixar-la. Entre sanglots em va dir el seu nom. Lena. Doblegada, amb els braços damunt de les meves cuixes i el cap ajupit, va dir baixet que tots els mals li venien de ser casada. Mira! Es va redreçar i em va ensenyar els blaus. Mira! Veus? El meu marit. Jo no volia casar-me; volia festejar. Era ell que volia casar-se. Jo només tenia quinze anys; no em volia casar. I em va fer casar. Va venir el que em feia por: un marit no és un promès. No era el mateix, era un altre. Que si el sopar no està fet, que sí és massa calent, que si és massa fred, que si no m’agrada reescalfat…, i com no l’ha de trobar reescalfat, va dir aixecant el cap desesperada, si a la nit no se sap mai a quina hora tornarà a casa? El peix, de vegades, el troba massa fregit, de vegades massa cru. La verdura sempre massa cuita, la carn mai no és prou tendra, et deixes enganyar; els préssecs te’ls han donat macats, et deixes ensarronar, si l’oli no és d’oliva, et deixes estafar. No has estirat bé els llençols, les arrugues no em deixen dormir, no hi ha cap camisa neta… Què fas que no rentes? Aquesta camisa l’has planxada malament. Que penses quan tens la planxa a les mans? I beu. S’ha convertit en un barril ple de suc de raïm trepitjat. I em balda. I sí, de vegades no he pogut rentar la roba perquè no m’he trobat bé, de vegades he hagut de fer el llit amb una esgarrapada perquè tinc feina endarrerida. Per què? Vés al poble de més amunt, vés al poble de més avall per trobar patates, o mongetes, o una mica d’arròs. Vés al poble de més amunt, vés al poble de més avall per trobar quatre trossos de sabó…, perquè la guerra…, els renys són el meu pa de cada dia, em fan estar malalta, em fan venir ganes de morir i només puc consolar-me explicant les meves penes a la font…, i plora que plora amb el cap damunt dels meus genolls.

Per entre arbres vaig veure una ombra que s’acostava. Era el marit de la Lena que jo ja sabia que es deia Magí i que feia una cara de son que espantava i una cara de bon noi que desarmava. Em va agafar pel braç i se’m va endur sota d’un salze. S’ha queixat de mi, oi? No sap fer altra cosa. Aquí on em veus sóc l’home més honrat del món i sóc aiguader t’hagi dit el que t’hagi dit ella. Diu mentides. Les diu encadenades les unes amb les altres. M’hi vaig casar perquè a quinze anys es va quedar sola al món i la vaig voler protegir. Què hauria estat d’ella si no me l’hagués endut a casa? I enamorat fins a l’espinada. I em vaig trobar enganyat. No era dolça, no era bona, com si de petita hagués anat pel món amb una doble cara i, en casar-se, la doble cara li hagués caigut. És renyadora, insultadora. Que si estic carregat d’embolics, que si torno tard a casa és per culpa de tants embolics. Sóc mecànic i no he pogut anar a la guerra perquè em falta un pulmó. És gandula, sempre a punt de tirar-se’m a sobre, ungles enfora, més rabiosa que un gat. Un dia, desesperat d’això ja fa temps, li vaig clavar una bufetada que li va deixar la galta vermella. T’ha ensenyat els blaus dels braços?, els hi vaig fer jo, sí; per apartar-la, perquè se’m tirava a sobre per treure’m els ulls. No posa menjar a la taula, l’hi llença. La verdura salta de la plàtera, l’escudella de la sopera. Però davant de la gent és l’ovelleta desgraciada… Com que té aquesta cara d’àngel acabat de baixar del cel tothom la plany. Ha arribat a fer creure a la gent que es va casar per força amb un bandit. Passo nits passejant pels carrers per por d’entrar a casa. No sé mai què m’hi espera, quina una se n’ha inventada. Vaig perdut pels carrers fins a les tantes; per les vores dels pallers, per les vores dels horts…, els gossos em segueixen, els ocells fugen quan em senten. I sempre a punt d’arrencar-me els cabells del cap pel gran disbarat d’haver-me casat amb la pobreta, pobreta Lena. Mira-la, mira-la bé… Ens hi vam acostar. La Lena plorava tota decantada endavant amb les llàgrimes que se li barrejaven amb l’aigua clara que corria a amagar-se sota terra i ens va mirar una mica de cua d’ull amb un punt de dolenteria en un costat dels llavis com una amenaça de fer viure tots els inferns al seu marit. Els vaig deixar. Al cap d’una estona vaig girar-me i vaig veure que caminaven abraçats, a poc a poc, sota la llum del capvespre.

Aquella nit i moltes, moltes nits després, vaig somiar l’Eva. Estava dreta davant dels joncs i em cridava.





TERCERA PART





XXXV


La terra vermella

El camí era estret i curt; arrencava de la corba d’una carretera. Estava solcat de reguerons, cobert de pedres descalçades. A la banda esquerra hi havia el jardí d’una torre vella que amb prou feines es veia de tan tapada per cedres i xiprers. La tanca era feta de llates de fusta acabades en punxa lligades les unes amb les altres amb filferro rovellat, mig dissimulada per una gran espessor de xuclamels amb un rengle de lilàs al darrera carregats de poms de llavors seques. A la dreta, després de passar una font sense aigua, hi havia el pati d’una masia molt gran voltat de geranis vermells i rosa morts de set i mig desflorits. Sota d’una parra, a la vora d’un galliner sense gallines, hi havia un gat mort. El sol queia de ple a la fatxada adornada amb un rellotge de sol de rajoles grogues i blaves amb dibuixos de branques i fulles. Era just migdia. El camí desembocava en una plaça que només tenia tres cases, enganxades les unes amb les altres, amb teules renegrides, amb els portals esbatanats com si la gent fos als camps. Davant de les cases, contra d’un marge de terra vermella, també ratllat per reguerons, un abeurador de cavalls, sense aigua, em va servir de seient, i, a tocar, hi havia un carro curull de palla, trabucat de gairell damunt de sang. Vaig fer un crit davant d’una de les cases amb les mans als costats de la boca i no va contestar ningú. També vaig cridar davant d’una de les altres cases; l’eco em va tornar la veu. I vaig fer un tercer crit; com que tampoc no va contestar ningú, gairebé de puntetes vaig ficar-me a dintre. Damunt d’una taula rodona de davantal hi havia un gerro ple de cafè encara tebi i, a dintre d’una cistella, unes quantes llesques de pa negre. Com a la casa del mirall del rebedor, vaig salar-me el pa abans de regar-lo amb oli. No se sentia la més petita remor; només la del meu mastegar i la d’una mica de vent, just per fer entrar quatre brosses i quatre miques de pols.

En un dormitori del primer pis, que de moment no vaig veure perquè me’l tapava un llit, hi havia un home mort amb els ulls oberts mirant el sostre; damunt d’una mà, de dits curts i ungles negres, es netejava les potes una mosca. L’home tenia una ferida al mig del pit i tot el pit de la camisa vermell. A l’altra casa tots els mobles estaven capgirats i la roba dels armaris esbarriada per terra i trepitjada com si hi haguessin ballat al damunt. A l’última casa també hi vaig entrar: a la llar del dormitori s’hi veien papers a mig cremar i al peu del balcó una escopeta amb metalls a la culata Una porta vidriera amb els vidres trencats donava a una eixida voltada de testos buits i, ajaguda damunt d’un dels testos, una nina sense cabells i sense ulls tenia a tocar de la mà una pilota desinflada.

Lluny es veien muntanyes i muntanyes; tota una escala de grisos i de blaus. La pau de la terra respirava al meu voltant. De tant mirar, ja no veia res. De tant escoltar, ja no sentia res. Tot muntanyes, cases, camí, abeurador, es fonia amb mi. No volia pensar en la sang: em fonia amb tot.

Al fons de la plaça el camí continuava. Mitja serp va barrar-me el pas: el tros de la cua. Alguna roda la devia haver partida i el tros amb el cap es devia haver entaforat bosc endins. El camí no era ben recte i, cap a la meitat, davant d’uns quants pins carregats de bosses plenes d’erugues, vaig sentir rajar aigua. Fins que el camí es va eixamplar per desembocar en una placeta voltada per una barana de ferro. La vall que des d’allà es veia era una estesa de terra apedaçada de colors que moria al peu de la muntanya arbrada. Em vaig abocar a la barana del mirador i vaig recular esglaiat. Sota mateix hi havia una gran fossa cavada de poc, amb terra apilada als costats, barrejada amb pics i pales, plena de gent morta: cames, braços, caps, ventres, esquenes…, tot fet un garbuix tacat per reguerons de sang i bassals de sang que brillaven a la claror tan transparent d’aquell dia. Vaig fugir corrents amb el cap que em rodava. A l’entrada del camí vaig vomitar tot el meu fel a tocar dels xuclamels.

Altra vegada la serp partida em va barrar el pas. Vaig passar dos dies amb les seves nits sense menjar ni beure i tirant palades de terra damunt dels morts. Fins que vaig cobrir-los. I abans de deixar-los, de cara a una lluna que se n’anava, els vaig encomanar a Déu.





XXXVI


Una mica de por

Algú em seguia ja feia estona sense que pogués recordar ni on ni quan aquest algú havia començat a seguir-me. No sentia res, ni remor de passos, ni tremolor de fulles. Peró estava segur que algú em seguia i no volia que jo el veiés com em seguia. No gosava girar-me. No gosava respirar. Posava els peus en els llocs més despoblats de fulles seques: que no cruixissin. Em sentia bategar els polsos. Qui podia seguir-me? Si qui em seguia hagués estat de debò l’hauria sentit al meu darrere i només m’hauria calgut girar-me per veure’l. I jo no sentia res. Passaven núvols Em vaig aturar per escoltar millor. No et giris. El bosc s’omplia tan aviat de claror, tan aviat d’ombra. S’havia aturat algú en aturar-me jo? Sentir-se seguit al mig d’un bosc on darrere de cada soca es pot amagar algú ofega. No et giris, em manava. Si et gires veuràs el que val més que no vegis. Si et gires, aquest algú que et segueix veurà que t’has adonat d’ell. Has de fer que no s’adoni que te n’has adonat. No et giris! Era una veu aquella remor entre branques? Volia córrer i no podia. Tenia les cames segades i no podia. Una gota de suor gelada em va relliscar galtes avall. Havia sentit explicar històries de por, d’aquelles que fan dreçar els cabells; havia viscut la nit del castell, les nits a la casa del mirall del rebedor. Estava curat d’espants. Estic curat d’espants, em deia. Però la por que sentia en aquell bosc era diferent. Com si l’home mort en la via del tren que havia matat el meu pare hagués de sortir del darrere de qualsevol arbre amb tota la seva voluntat de fer-me mal. Les semblances de pares a fills m’havien fet rumiar alguna vegada: si un pare moria perquè tenia el cor malalt, el fill moria amb el cor malalt. Si un pare moria amb el cervell malalt, el fill moria amb el cervell malalt. Em vaig pessigar el tou del braç per ben adonar-me que no desvariejava. Que estava ben despert tot travessant un bosc espès d’arbres i que no era la primera vegada que travessava un bosc. La soledat dels boscos sempre m’havia portat consol. Em vaig picar les orelles amb les mans planes. Vaig provar d’empassar-me la saliva però no tenia saliva. Em vaig passar la llengua pels llavis més secs que si fossin de cartó. Al cap d’estona, i a poc a poc, vaig gosar girar el cap i mirar amb un ull. Darrere meu el capvespre fabricava els seus castells vermells i grisos sota d’un sol rodó com una medalla d’or. Entre aquell sol i jo, una muntanya de feresa. Hauria volgut trobar-me voltat de gent en un carrer ple de llums i amb aparadors a banda i banda; un carrer alegre amb dones que donessin la mà a criatures, amb la mica de por, només i encara, d’haver de morir algun dia que qui sap on para. Per què havia de tenir por? Necessitava companyia i vaig fer un esforç per tallar el pensament perquè el mal que es trobava darrere meu no vingués a fer-me companyia. M’havia convertit en dues persones: la que suava de por i la que trobava que no havia de tenir-ne. Per què? Necessitava cridar per espantar la por però no em sortia cap so de la boca. El cel amb les primeres estrelles va ser el meu enemic. Se’m tiraria a sobre per castigar-me de tenir por en un començament de nit com aquell. Sentia, més fort que mai, aquell algú invisible que tenia prou poder per llegir-me els pensaments. I tot d’una em vaig deixar caure a terra, tot jo un cabdell, amb els ulls que em feien mal de tan oberts. Havia de moure’m, caminar. Fugir d’allò que pesava com una llosa i que m’anava enterrant sota d’unes pedres tan grosses que no tenia força per apartar. Vaig alçar-me agafat a la soca d’un arbre…, poder ser arbre poder ser núvol poder ser vent. Lluny, mig amagada, em va semblar que una bèstia dreta damunt les potes del darrere estava a punt de tirar-se’m a sobre. Una bèstia no em feia por. Tenia una set espantosa. Caminava mig arrossegant-me fins que em vaig entrebancar i vaig caure pla de ventre a terra. Res no era de debò. Jo no havia fugit mai de casa meva, tot ho havia somiat i encara somiava estirat en el meu llit mentre per la finestra oberta entrava l’olor que emborratxava dels clavells. Em va semblar que aquella bèstia encara em mirava i vaig estar a punt de cridar-la, que vingués, que vingués. Les ombres s’anaven estenent i anaven esborrant el dibuix de les branques. No sabia com ni quan havia començat aquell dia, com si hagués començat amb la por a dintre d’aquell bosc. Qui m’havia xuclat del pensament el començament d’aquell dia? Va passar, alt i lluny, un vol d’ocells xisclant. Un raig de lluna tremolava als meus peus. Em va semblar que no era jo qui caminava sinó els arbres, tot el bosc. Vaig entrar en el bosc o ell havia entrat en mi? I em vaig trobar en una clariana que vaig travessar xisclant i amb els braços estesos com les ales d’aquells ocells que havien passat. La por ja era d’una altra mena: tenia por de mi. Por de no tornar mai més a ser jo per culpa d’aquella por tan grossa que m’estrenyia i m’estrenyia. La claror de la lluna em va posar al davant l’entrada d’una cova. M’hi vaig ficar amb els braços endavant fins que vaig tocar la roca del fons; m’hi vaig clavar d’esquena i em vaig deixar relliscar fins a terra. Veia una mica de cel que un núvol va cobrir. La sang m’anava lliscant per les venes, el cor se’m calmava. Una bestiola que tant podia ser un conill com una llebre va entrar furient com si l’empaitessin i devia sentir la meva olor perquè tan boja com havia entrat tan boja va sortir. No va trigar a desfermar-se una tempesta; els trons i els llamps no paraven i el cel abocava aigua com si es buidés. No sé si va ploure poc o si la pluja va durar hores i hores. Aquell aiguat em feia sentir protegit i vaig adormir-me amb un son espès. I a dintre del meu son s’hi va ficar un somni: una mà de gegant que s’acostava a través de grans riuades d’aigua tapava el forat de la cova perquè no pogués sortir-ne mai més.





XXXVII


El llac

La pluja s’havia acabat però encara en queia dels arbres i tot s’havia omplert de boira. De tant en tant, com una sorpresa, naixia, de la blancor lletosa, una soca o un matoll. M’envestia una olor de terra, podrida per les pluges damunt de les fulles de tantes tardors. El terreny canviava; ja no hi havia argelagues sinó falgueres i feia pendís. Sentia el batec de les ales d’un ocell. Em vaig asseure damunt d’una pedra coberta de molsa humida a tocar d’aigua que clapotejava. Potser un dia un caçador o un rodacamins com jo, si moria a la vora d’on m’havia assegut, trobaria la meva carcassa en comptes de trobar la carcassa d’un animal salvatge. Amb la punta del peu enretiraria un os i a sota hi hauria caus de formigues o el cau d’un centpeus o algun cuc que es cargolaria desesperat de sentir-se descobert, de sentir tot el seu món desfet. Un sol esporuguit començava a foradar el llençol de boira. Jo hauria hagut de ser com aquella taca de sol que no pensava si un noi la mirava o no la mirava, sense amoïnar-se per si la boira el separava del món. Em vaig passar la mà per la galta: el borrissol hi creixia espès. Seria un home amb pèls durs a la cara, amb les venes del cos, abans amagades, ensenyades. La taca del sol anava agafant color i la boira començava a passar corrents, esfilagarsada com si fos el fum d’un foc amagat.

Una colla d’ànecs negres amb una taca blava fosca al front es ficaven a l’aigua i en sortien de pressa. Dos, els de més a la vora, van arrencar la volada. Aviat tota la colla els va seguir. El llac anava sortint de la boira. Agenollat damunt de la pedra vaig agafar uns quants grapats d’aigua, em vaig mullar la cara i vaig beure. Quan els cercles que havia fet es van anar escampant i fonent, l’aigua em va fer de mirall. A dintre hi havia el meu cap amb els cabells arranats. La meva cara sense cabells damunt del front no semblava la meva cara. Em vaig encantar una estona llarga amb els meus ulls, no pas perquè fossin uns ulls i meus, sinó per tot el que hi havia a dintre, per tot el que havia vist. El cor em va fer un salt. Tornava aquella por que havia tingut el dia abans tot travessant el bosc dels arbres espessos. I vaig tancar els ulls per amagar-me de mi. Si no em veia, volia dir que no era enlloc i la por tampoc no era enlloc…, torna a casa…, vaig obrir els ulls. A dintre de l’aigua sota de la meva cara hi havia una altra cara, igual que la meva amb el senyal al front. Els llavis es van moure com si diguessin paraules que jo no podia sentir. Els ulls van endurir-se. Em vaig decantar endavant per poder entendre aquelles paraules…, i les paraules que no volia perdre es van fer entenedores…, torna. Tot es perdrà si no tornes…, encara està tot igual. Torna… Igual, el racó amb la teulada de canyes que abriga les camèlies de les gelades de l’hivern; igual el gran dipòsit ple d’aigua per regar, amb flors d’aigua a dintre que es gronxen; igual el racó a l’acabament del camp amb la barraca de les eines, les piles de canyes ben tallades per clavar a terra i fer aguantar les clavellines que tot l’estiu no han parat de florir: clavells i poncelles, poncelles i clavells; igual el roser de les roses grogues que s’enfila i aviat passarà de la barana del terrat, la terra bona que és teva… Torna! Torna! La teva mare ha mort cridant-te… Adrià… Adrià…, torna…, torna… Al voltant de la cara sota de la meva s’hi veien palets rodons, palets en forma d’ou; de blancs, de rosats, de foscos, entre sorra que es movia i anava canviant de lloc.

L’aigua del llac s’anava tornant blava. La cara a sota de la meva s’anava enfonsant, s’anava perdent…, només quedaven els ulls… Un raig de sol més fort se’ls va endur cap a qui sap quines sorres, cap a qui sap quines arrels…, torna, torna, torna, deia l’aigua…, torna…, torna…





XXXVIII


El pescador

Ei!, minyó, vine, que m’ajudaràs…, a un centenar de metres un home pescava. Seia en un tamboret d’estisora; al costat hi tenia un sarró i un pot transparent ple de cucs. Em vaig asseure al seu costat en el moment que es tirava enrere cargolant una rodeta que hi havia al capdavall de la canya fins que va sortir de l’aigua un peixet enganxat a la punta per les ganyes que es bellugava furiós picant-se el musell amb la cua. Li va arrencar l’ham amb compte i el va tornar a l’aigua; com m’havia dit que feia l’Eva quan pescava un peix massa petit. El peix es va convertir en una ombra lleugera aigua endins. Dóna’m un cuc. No l’estrenyis massa. El va enganxar a l’ham i amb un cop de braç va tirar el fil tan lluny com va poder. Com et dius? Adrià. Adrià què més? Adrià Guinart. Va riure. Com el bandoler? Jo també vaig riure sense acabar-lo d’entendre i quan li anava a explicar que m’havia perdut va dir baixet, calla!, que els peixos no picaran. Distret amb no sé què no em vaig adonar que havia pescat un peix fins que me’l va tirar per sobre. Fica’l al sarró. Em relliscava dels dits. Tenia la llengüeta rodona, molsuda, coberta de bava, curta. Quan va haver pescat mitja dotzena més de peixos, va plegar. Em va demanar que agafés el sarró, va desfer la canya i se’n va anar darrere d’uns arbres on tenia un cotxe pintat de blanc que semblava de ferro. Puja.

La casa era de fusta voltada d’arbres alts i vells. A dintre hi havia una sala gran amb un llit en un racó i a la dreta una llar encastada en una paret de pedra. Damunt de la lleixa de la llar hi havia tres o quatre pots de terra plens de pipes. Dues portes al fons donaven, una a la cuina, l’altra a la dutxa. Encén la llar. Té, aquí hi ha diaris. Del plec de diaris en vaig agafar un i en anar a estripar-lo per fer-ne pilotes i posar-les a sota de la llenya…, tota una pàgina estava coberta de fotografies i a la part de dalt, en la fotografia del mig, dreta davant d’una paret coberta de cartells mig esquinçats, hi havia l’Eva. Reia una mica però tenia els ulls tristos. El pescador va sortir de la cuina, vaig tenir d’amagar la pàgina del retrat, dóna’m un full de diari. Vaig acabar de preparar el foc i quan hi acostava el misto el pescador em va cridar perquè anés a ajudar-lo: els peixos li relliscaven dels dits, no podia obrir-los. Agafa’l per la cua! Agafa’l amb un drap! Els va posar damunt d’unes graelles i els va coure al caliu de la llar. Un gat que fins aleshores no havia aparegut va començar a fregar-me les cames. Era gris fosc i tenia els ulls blaus com els ulls del pescador. No vaig empassar-me ni una trista queixalada. Ben doblegada duia la pàgina del retrat a la butxaca. El pescador fumava a poc a poc i el gat menjava el que havia quedat dels peixos. Ara, a descansar una estona. Sempre dormo en havent dinat. Tu també. Em va acompanyar a la cuina i per una porta al costat de la que donava a fora vam entrar en un cobert atapeït d’eines, de llaunes de tota mena, de sacs de patates, de pomes escampades per terra. Dormiràs aquí damunt, i va assenyalar un taulell; desembarassa’l. Espera, que et donaré uns quants coixins que et facin de matalàs. Quan tot va estar arreglat em vaig estirar damunt del taulell. L’Eva reia una mica però tenia els ulls tristos. Vaig sentir que el pescador corria per la sala i vaig amagar el retrat. No devia haver passat una hora. Em va cridar. Anirem a fer un tomb i a recollir llenya que vaig tallar fa dies. La tarda era clara, no es veia ni un núvol; el cel tenia un blau desmaiat, a la meva dreta s’alçava una muntanya. Veus aquesta muntanya? Al darrere hi surt el sol. I als peus hi ha un misteri. Anem.

Vam pujar al cotxe i vam anar cap a la muntanya; alta, a trossos coberta d’arbres d’un verd fosc, a trossos clapada de pedrer. Veus l’estany que té al peu? El cotxe va fer una volta i el va parar. Baixa. Veus la foradada que hi ha a l’altra banda de l’estany? Fa anys i anys volien fer passar un tren per aquest racó de món, foradar la muntanya, és a dir, fer-hi un túnel. Van començar els treballs amb molt d’entusiasme i no els van poder tirar endavant. Tothom anava morint: per començar, l’enginyer, després el capatàs, un altre capatàs. Després els obrers…, tots anaven morint però no d’accident sinó de malaltia. Anaven portant gent nova. Fins que tres o quatres obrers, els que posaven la pólvora de les barrinades, es van enfonsar. Un que va poder salvar-se va explicar, sense parar de senyar-se, que s’havia enfonsat la terra, fondo, fondo, mitja muntanya, deia, s’havia enfonsat empassant-se homes i vagonetes. Els treballs van haver de parar i així va quedar la muntanya: amb la foradada als peus, alta, ampla i negra com una ferida lletja. Però el més curiós és que davant de la foradada la terra es va anar enfonsant i el gran sot en forma de ferradura, que abraça com si diguéssim l’entrada de la cova, es va anar omplint d’aigua que encara avui ningú no sap d’on ve. És una aigua estranya, verda i espessa; malalta. Ningú no ha gosat ficar-s’hi i nedar fins al forat. Si s’hi tira una fusta o una branca qualsevol, no suren, s’enfonsen fent un remoli. Mira…, ens vam acostar a un parell de metres de l’aigua, va agafar un tros de fusta, el va tirar amb fúria i el tros de fusta va caure al mig del l’aigua que la va xuclar a l’acte amb un gran giravolt verd. La gent dels pobles de per aquí a la vora va teixir la llegenda: a dintre de la cova, abans que s’enfonsés, s’hi havia ficat una noia perseguida. Moltes nits, deien, se la sentia cantar. Jo he vingut aquí moltes nits i a totes hores i en tota mena de nits: de lluna, de boira, de vent, de calor i de fred, i mai no he sentit cantar cap noia. Però les llegendes són boniques i ajuden a passar el temps. Anem. Vam anar cap a un bosc on hi havia la soca d’un arbre i les branques tot tallat a trossos. Carregarem aquesta llenya amb calma i demà l’estibarem a dintre del cobert. N’hi ha ben bé per un parell de mesos.

Vam treballar fins a entrada de nit carregant primer i descarregant després. A l’hora de sopar tampoc no vaig poder empassar-me res. Una poma i gràcies. El gat no em deixava. Em pujava als genolls, se m’enfilava a l’espatlla, em mossegava l’orella… Què et passa, et trobes bé? El pescador xuclava la pipa i em mirava de dret als ulls. Tenia la pell torrada, tres arrugues al front que li anaven de banda a banda, els ulls bondadosos. Duia botes altes, rosses, i el que se li veia de camisa a sota del jersei semblava de seda. Mentre el gat se m’endormiscava a la falda se’m va posar a explicar la seva vida que tant se me’n donava, que si tenia dues filles, que si feia anys que no les havia vistes. De lluny li agradaven més perquè les veia com hauria volgut que fossin. S’havia casat jove amb una noia preciosa. L’enamorament no se’m va acabar mai. Vam tenir les filles que semblaven una rèplica de la seva mare. Al cap d’un any d’haver tingut la segona, la mare va morir. Tot el meu amor, tant, que no sabia què fer-ne, va anar a parar a les meves filles. No feia un pas sense que elles ho sabessin. Home ric, podia donar-los tot el que volien i encara més. M’avançava a endevinar els seus desigs. Van anar creixent i em vaig enamorar. La noia era esplèndida, una primavera d’alegria, molt més jove que jo. Però en presentar-la a les meves filles va començar el drama. No la volien. A casa es va convertir en un infern. I per elles vaig acabar renunciant al que hauria estat el meu lligam amb la vida. Fins que els va arribar l’edat de casar-se elles… M’escoltes? Es van casar totes dues al mateix temps amb un parell de mediocres que me les van robar. Robar vol dir que me les van girar en contra. Les van apartar del seu pare. Un dia, estàvem tots reunits i no recordo què explicava, vaig perdre el fil de l’explicació perquè em vaig adonar que no m’escoltaven; la vaig tallar en sec. Aquest fenomen es va produir unes quantes vegades, fins que em vaig adonar d’una manera molt clara que el fet de perdre jo el fil del que deia els omplia de satisfacció; perd facultats. Semblava que els sentia. Era com si els veiés. I un cop perdudes les facultats es morirà i quedarem rics per la vida. Sempre he estat home de donar sense esperar que em demanin i vaig voler acabar amb aquella situació que em pesava. Sòrdida. M’escoltes? Vaig prendre el determini de vendre tot el que tenia. Totes les propietats, les torres, els masos, les finques de conreu, les cases de pisos de ciutat…, tot ho vaig convertir en diners i en vaig fer quatre parts; una a la meva filla gran, una a l’altra, una tercera part a una obra benèfica i la quarta part me la vaig dedicar. I m’he tancat aquí amb els meus boscos, amb les meves llunes, amb els meus rius i amb els meus llacs…, i amb aquest gat que s’ha enamorat de tu. A dormir! A dintre del cobert, si la bombeta no s’encén (de vegades se li cremen els fils) trobaràs espelma i mistos. Bona nit. L’espelma i els mistos són en el primer prestatge de l’armariet dels remeis que hi ha penjat damunt del taulell.





XXXIX


La caiguda

Tot i que la bombeta es va encendre bé, vaig agafar espelma i capsa de mistos i ho vaig deixar damunt d’un caixó que hi havia al costat del taulell. El gat m’havia seguit i s’havia assegut vora un tou de serradures. Jo tenia el cap ple de coses, empastifat de coses. Em semblava que se m’havia girat el cervell. Mirava el retrat de l’Eva i després de mirar-lo i mirar-lo vaig ficar-lo ben plegat sota del coixí. L’olor de pomes, que m’agradava tant, aquell dia em marejava i vaig anar a entreobrir la porta perquè l’olor de pomes pogués fugir. Amb el llum apagat em vaig estirar damunt del taulell. Els coixins eren flonjos; el mal era que, com ja m’havia passat a l’hora de la sesta, si em bellugava gaire es separaven. Havia d’estar quiet com un mort. M’endormiscava i em tornava a desvetllar. No podia agafar el son. Veia la llar, les ales vermelles de les flames xemeneia amunt llepant els maons negres, la llenya canviant de forma amb les graelles al damunt i damunt de les graelles fent fum i plorant tot buidant-se de l’aigua del llac els peixos ben arrenglerats. Vaig estirar el braç i amb la capsa de mistos a la mà em vaig asseure al llit amb les cames a fora. La flama del primer misto, alta per damunt de la fusteta, baixava a sotracs i tremolant, s’anava fent curta…, mentre la fusteta s’anava tornant negra i es cargolava de mica en mica en forma de tirabuixó. Vaig encendre deu mistos i mentre la flama es movia, blanca a baix taronja a dalt, pensava que una sola flameta d’aquelles podria incendiar un bosc sencer. L’aire l’ajudaria a córrer, li escamparia les ales que n’encendrien de noves fins a fer del bosc un xiscle de resina per acabar, després de tanta vida encesa, en un braser tranquil. No pensava ni en el misto ni en la flama; pensava en l’Eva. El gat ja no estava a la vora de les serradures. Un bec picava una fusta. Picava i picava. Per la porta fugia l’olor de pomes i entrava celístia i olor de nit. Un bec picava una fusta. Picava i picava. Un bec picava una fusta… En baixar del taulell vaig ensopegar amb el caixó. La nit era tota de vidre carregada d’estrelles mortes amb una lluna al mig més blava que la neu glaçada en el cementiri del cel. Les herbes eren molles. La muntanya retallada negra contra el negre lluent de la nit m’atreia. Anava cap a la muntanya per un camí tan i tan llis que no sentia els meus passos. Ran de l’estany vaig aturar-me a escoltar: una veu, que venia de lluny com si sortís del fons de l’aigua, era tan dolça que feia venir ganes de caure agenollat. Qui era, jo? No tenia ossos, no tenia nervis, no tenia voluntat. La cançó m’adormia, em matava els pensaments. Un bec picava una fusta. Picava i picava. Acostat a l’aigua veia el cel a dintre amb les estrelles que volien fugir de la seva mort i llençar-se fins qui sap on amb ganes de ratllar el cel d’una banda a l’altra amb fils de lluna embolicats fent el boig xiscla que xiscla. Em vaig ajupir buscant un branquilló per tirar-lo a l’aigua i d’una empenta em van fer caure a l’estany que se’m va empassar com si fos una oliva. Anava per dins del remolí com si estigués a dintre d’una aigüera que quan la buides s’empassa fent gresca tot el que pot arreplegar. No perdia els sentits tot i que anava avall volta que volta més marejat que si estigués borratxo fins que l’anar avall em va semblar que s’acabava i que l’aigua en comptes d’enfonsar-me m’empenyia endavant. Em sentia morir. Tancava i obria les mans per agafar-me en alguna banda i només trobava aigua llefiscosa que feia pudor de sang. Un bec picava una fusta. En el moment que vaig pensar que s’havia acabat tot, els peus se’m van quedar encastats no sé on i em vaig trobar estirat damunt d’una mena de platja coberta d’onades que anaven i venien sense fer remor. No sentia res però sabia que m’havia d’aixecar, que no podia quedar-me estirat allà per sempre, que, si volia salvar-me, havia de tirar endavant. Em van agafar pel clatell com si fos un gat i em van posar dret amb aigua fins al ventre. Em gronxava una mica per ajudar-me a no caure. Com si acabés de néixer, amb prou feines sabia caminar. Un pas darrere de l’altre…, un pas darrere de l’altre… Em voltava un fil de veu. Tan aviat m’enfonsava com m’enlairava. L’aigua m’arribava al pit. Vaig poder tocar la paret tota de pedra aganivetada, m’acostava a la cançó; la cantava la volta, la cantava l’aigua, venia de baix, de dalt, venia de totes bandes, em voltava una teranyina de veu com un fil de la Verge que m’assenyalés el camí per on havia d’anar. Vaig allargar un braç i vaig trobar una aresta de pedra. En el mateix moment es va sentir un gran terrabastall com si vora meu caigués una muntanya de vidre. Lluny es veia una mica de claror i aquella claror em va estirar endavant. Sempre semblava que hi era a tocar i mai no hi arribava. Volia cridar i no podia, volia córrer i no podia. I forta com mai se’m va ficar al nas aquella olor antiga de rosa groga d’aquella mena de roses que no tenen olor com en tenen les roses vermelles, tot just olor de rosa fresca oberta de matinada costant-li molt i que acaba per guanyar a força de paciència i pot ensenyar-se, olor de rosa d’aquell roser de casa que s’enfilava fins al terrat. La cançó, la rosa…, res no era de debò! Ni aquella remor d’aigua que cau d’una cascada com una cua de cavall ni les arestes de la paret de roca que s’ensorrava. La claror sí que s’anava acostant. La tenia a la vora…, enfonsat al mig de la terra, perdut per no sortir-ne mai més. Les parets brillaven, brillaven roques pujant i roques baixant. Un raig de lluna que entrava per una esquerda gairebé tocant el sostre queia de ple damunt d’una llosa amb una noia estirada al damunt. El somni més somni de tots els somnis! Em vaig acostar a la llosa; la noia, la vaig veure bé, nua com un lliri, amb els ulls de color de violeta esquitxats de miques d’or, era l’Eva. Ni mirava ni respirava tota de gel damunt de la pedra que li feia de llit. Una mà, blanca que blanca, penjava fora de la llosa; vaig voler agafar-la i en voler acostar-me més perquè no acabava d’arribar-hi, em vaig sentir lligat pels peus i, com més estirava, allò que em lligava m’estrenyia més i més els turmells. Fins que vaig clavar una estrebada tan forta que tot va tremolar i em va caure a sobre una pluja de pols de vidre. Algú es reia de mi. Algú que no podia veure jugava sense parar amb els meus sentiments, amb la meva vida per fer-me adonar que no era meva, que era deixada, que en feia el que volia. I si un noi al món ha tingut ganes d’estimar una noia, aquest noi era jo. Tenir la seva mà a dintre de la meva…, i no podia arribar a aquella mà… Una bèstia despenjada del sostre se’m va tirar a sobre i vaig quedar com mort. Quan em vaig refer el raig de lluna queia lluny de la pedra. A dintre de la mà hi tenia una mà d’ossos, els ossos que havien estat una mà. La vaig deixar anar amb por que no saltessin esmicolats i vaig sentir que deia, pobres ossos, pobres ossos, com si em calgués amansir-los perquè no em fessin mal. Estava fora de mi, hauria volgut no ser jo, ser a dalt en comptes de ser a baix, ser un arbre ben arrapat a la terra arrels endins branques enlaire amb el sol al damunt amb el blau al damunt i amb el viure furiós de les estrelles al damunt. Neu pluja gebre. Que els ocells no fessin niu a les meves branques però si que hi vinguessin a cantar. Amb la cabellera de les fulles escabellada per tots els vents… Qui em llepava la cara? Seguit, seguit, una llengua m’anava passant per la galta… Em costava d’obrir els ulls. Tenia la cara del gat a tocar de la meva. I jo estava estirat a l’entrada del cobert, mig enfora mig endins, amb els peus embolicats amb una corda que sortia d’un embolic de cordes que hi havia a tocar d’una pota del taulell.





XL


Després

Què fas aquí a terra? El pescador, dret al peu de la porta de la cuina, em mirava. El gat m’havia saltat per sobre. Vine a esmorzar que en acabat posarem una mica d’ordre a tot aquest daltabaix. Què dimoni… Però abans desentortolliga’t la corda de la cama. Ho vaig entendre i no ho vaig acabar d’entendre. El taulell estava desarraconat de la paret; l’armariet dels remeis, amb les portes de bat a bat, no tenia res a dins. Una rastellera d’ampolles buides, que recordava haver vist ben arrenglerades al costat de la porta de sortir a fora, estaven escampades, la meitat a miques. Els coixins del taulell, tots per terra. No podia ser. Jo no ho havia somiat que sortia a la nit, ni que un bec picava i picava una soca mentre anava cap a l’estany. Tot allò ho havia viscut. No havia somiat que la lluna era blava, ni havia somiat que l’herba era humida…, m’havia mullat els baixos dels pantalons. S’havien eixugat, però jo els havia sentit xops contra les cames… Havia vist el cel dintre de l’aigua…, i encara tenia a la mà… Què tenia, a la mà? No res. Buida. I què havien estat les pedres i la pluja de vidre trinxat? I la caiguda? Podia ser que coses de debò i coses de somni s’haguessin barrejat i no pogués arribar a destriar quines eren les de debò i quines les de somni?

La llar estava encesa, el gerro de la llet fumava, tota la sala feia olor de cafè; la mel a dintre del pot, suc de flors en presó de vidre, va dir el pescador, esperava la cullera i, enforquillades entre ferros, dues llesques de pa s’anaven torrant. Tenia un tall en el dit gros de la mà dreta i em coïa. No vaig tastar res. T’has barallat amb un llop, aquesta nit? No em diguis què has somiat si no tens ganes de dir-m’ho però m’agradaria saber-ho. Saber per què has caigut del taulell i més que res saber per què has dormit a terra o per què no has pogut aixecar-te de terra. Digues. No somio mai, vaig mentir.

Vam treballar tot el dia sense parar endreçant el cobert i entrant-hi la llenya del bosc. Per què no et quedes? Em vaig arronsar d’espatlles. Aquí ja veus que no s’hi està malament. T’arreglaria el cobert i en faria fer un altre per posar-hi els embolics. Vas molt perdut i em fa l’efecte que necessites consells. Ets molt jove. Tenia ganes de dir-li que el que m’agradava més que res era anar perdut pel món. Fer el que volia tant si em sortia bé com si em sortia malament sense que ningú em donés consells de cap mena. Veure cel, veure boscos, tenir por, mirar la nit i tenir-la per sostre.

Cap al tard, asseguts davant de la casa de cara a una posta maduixa i safrà, em va tornar a dir que em quedés. M’agrades. M’agradaria que fossis fill meu. M’agrades perquè de vegades sembles més gran del que ets i perquè d’altres vegades sembles una criatura. En veure que no li contestava em va demanar que li expliqués la meva vida. Vols? Vaig trigar una estona a contestar-li, tot jo encantat amb aquells safrans i amb aquells maduixes. No volia dir res que no em sortís de molt endintre i vaig haver de rumiar abans de parlar després d’haver tancat els ulls un moment per distreure’m del cel de posta. La meva vida és meva, vaig començar tot posant-me la mà plana damunt del pit. Fa pocs mesos, no sé quants, encara tenia un ganivet amb forquilla, cullera, destapa-ampolles i cargola-claus que m’havia regalat el meu pare, i el vaig donar. I ara, l’única cosa que tinc és la meva vida. Si l’explico, fuig, la perdo. Em va donar un cop a l’esquena mig rient. Sé, vaig afegir, que totes les vides són si fa no fa: el principal de totes les vides. Va tirar el cap enrere i va tancar els ulls deixant-hi una mica d’escletxa per mirar no sé què que jo no podia saber què era. No em facis riure. Què faràs anant pel món sense parar? Vols acabar dormint pels carrers o pels porxos de les esglésies quan seràs vell? M’és igual. Vull anar pel món. Ser de tot arreu i no ser d’enlloc. Tot just he començat a veure coses i fa rodar el cap pensar en les que encara em queden per veure. Tants pobles, tants camins… Em va tornar a picar l’esquena. Encara que acabessis veient tots els pobles de la terra, què? Com les vides, que tu deies, tots són si fa no fa: carrers drets o torts i cases apilotades. El que val, vaig contestar-li, és de la manera que cadascú les mira. És clar, com la gent, però arribarà un moment en què et trobaràs amb una vida falsa a les mans. Tu, què hi tens, a dintre? Jardí o infern? Una mica de tot. Segons d’on bufa el vent. I sense saber ben bé per què, vaig preguntar-li: Què vol dir ser un Caín? Fins aleshores es pot dir que havia enraonat sense mirar-me i la pregunta li va fer girar el tap. Què vols dir? Només això: què és un Caín? Em vols fer creure que no ho saps? Sé que Déu va castigar-lo i que després va protegir-lo. Quan feia enrabiar la meva mare em deia que jo era un Caín. I aquest senyal que tinc al front… Quines preguntes de fer. Tothom sap de memòria que Caín va matar…, però hi ha qui el considera aquell que vol saber, que no s’atura mai, que no l’atura res, que ho vol conèixer tot. Quines preguntes, va acabar tot movent el cap. Me’n vaig anar de casa per veure pobles, per conèixer gent i perquè la meva mare m’havia avorrit…, i res no hauria pogut aturar-me. I també per anar a fer la guerra; tot i que l’he vista de la vora no puc dir que l’hagi viscuda perquè tant com he pogut n’he anat fugint. El pescador es va aixecar. Em temo molt que has fet tard. Vés de pressa si vols trobar-la. Anem a sopar. Jo el seguia i abans d’entrar a la casa es va girar. Ah, quan vulguis anar-te’n, te’n vas. Però no em diguis res. No m’agraden els adéus. A dintre del cobert trobaràs tot el que necessites: roba i menjar.





XLI


El riu

Vaig caminar molt; anava d’un poble a un altre, d’un camí a un altre. Tots els camins eren deserts, totes les cases destruïdes. Una matinada vaig ensopegar amb un gos mort: duia un tros de cartó penjat al coll amb les lletres que duia escrites mig esborrades per les pluges; s’hi podia llegir: «Seguiu aquest gos. Ell us portarà on sóc. Estic ferit». De vegades veia que s’acostaven uns quants homes de cara famolenca, desfets, gairebé aguantant-se els uns amb els altres, amb els peus i les cames embolicats amb drapots lligats amb cordills, i desviava. Tres o quatre vegades un avió va volar sobre meu, tan baix que tot i estirar-me a terra em devia veure. Però jo no valia ni una bala i encara menys una bomba. Un campanar en el que quedava d’un poble em va donar una mica de seguretat. Aquella fletxa recta cap al cel em va acompanyar una estona i després d’haver-la deixada em vaig girar a mirar-la. D’entre d’uns matolls es va aixecar un vol de criatures esbojarrades empunyant pistoles; van fugir cap a un pujol cridant: a matar!, a matar! Fins que em vaig trobar davant d’aquell riu tan ample, que no havia vist mai, amb les terres de la riba esbotzades, sembrades de morts com si els haguessin ajuntats per endur-se’ls en alguna banda, els uns damunt dels altres. Morts com si dormissin, de costat, amb les cames arronsades; morts amb els ulls oberts mirant el cel, morts sense cames, sense braços…, esquelets de soldat amb els ossos pelats pels ocells. I entre els morts, camions rodes enlaire, mig cremats, màquines destrossades, tancs aturats amb el tanquista mort a dalt de la torreta. Una mà cremada amb els dits cargolats a tocar d’un fusell. Tendes de campanya, trossos de lona de tendes de campanya esquinçats i enduts d’ací d’allà pel vent. Ponts bombardejats enduts pel riu, fustes encara arrapades a la riba, farigolars arrasats. Dintre d’una trinxera (si n’hi havia!, fondes com rastres de serps gegants) tres gossos en sentir-me van arrencar a córrer trinxera enllà amb la cua baixa menys un que em va plantar cara, sec i ronyós. I al damunt de tanta mort, vols de grans ocells amb el coll llarg i pelat. En el cantell de l’ala d’un avió, mig clavada a terra, voltada de barques i de fustes cremades, hi havia un rengle de corbs que s’espussaven les ales i el pit. Vaig alçar un braç per espantar-los i van aixecar el vol amb mandra. Tres es van quedar damunt d’aquella ala d’avió mig enfonsada en aquella terra i en aquella aigua que passava llisa, només trencada a trossos per les fustes dels ponts que li tallaven el camí. I, escampada pertot, la pestilència de la mort.

Aviat els enterraran. Vénen cada dos o tres dies amb els camions. Al principi havien de fugir perquè els metrallaven. Ara, ja no… A l’últim, aquella veu em va fer girar. Quin consol de veure una persona viva, una dona jove, però gastada; encara tenia els ulls brillants. Duia una criatura morta a coll; ho vaig veure de seguida, que era morta, pel color de cera de les cames i d’una mà que li penjava. Ella li va enraonar com si fos viva, amor meu, fill meu… I es va posar a mirar amb una mirada estranya els ulls d’un mort a tocar de l’aigua, no prou endintre perquè l’aigua se’l pogués endur, com si aquell pobre mort amb el cap i el pit esberlats tingués la culpa d’aquella guerra. Els tiren a les fosses de més amunt i de vegades, no sempre, els cremen. No donen l’abast. Mentrestant els voltors s’engreixen. Sort que la guerra s’ha acabat. Jo vaig veure com s’acabava, va acabar aquí, en aquest riu, aquest riu se la va endur cap al mar. Jo tenia la casa allà dalt. Només en queden les quatre parets. Teníem un hort que era una glòria…, imagina, amb tanta aigua per regar-lo a la vora. Ara dormo lluny d’aquí però vinc de tant en tant per si hi ha algun soldat que encara respiri i que pugui dir-me si sap on va morir el meu marit… Tothom em diu que no l’esperi…, els escolto i callo perquè no m’ho crec que sigui mort. Tu també has fet la guerra? Tens la pell seca com tots els que han passat fam, sembla que tinguis els ulls a dintre d’una cova i no serien res els ulls enfonsats si no estiguessin plens, no de por, no, de por no…, d’esgarrifament… Si sabessis els crits que he sentit, crits de ferits demanant auxili, plorant i cridant tot el desconsol del cor…, i tot d’una veia una mà que s’alçava per buscar qui sap quina misericòrdia i que tornava a caure a terra perquè tot s’havia acabat. Vine amb mi…, ets tan jove que voldria poder ajudar-te… El meu marit es deia Pere, era més alt que jo i tenia els ulls negres, com els cabells…, potser l’havies conegut… Em mirava de dret als ulls i em va venir vergonya, tanta, que no la podia aguantar. Vergonya d’haver fugit de la guerra com qui fuig de la pesta, sol, sempre sol amb mi mateix, vergonya de no haver defensat alguna cosa sense saber quina cosa era però que havia d’haver defensat com tants i tants…, tot jo empresonat en la meva trista pell, seca d’haver passat fam, com havia dit aquella dona amb el fill mort a coll, amb la cara contra del seu pit. Va posar bé la criatura, la va posar de cara a mi, tenia els ulls oberts i la boca estretament tancada… Jo els havia ajudats a omplir sacs de terra; totes les dones del poble, que és aquí a tocar, havien omplert sacs de terra. Feien falta mans. Si haguessis sentit els canons i les metralladores, si haguessis vist com els avions deixaven caure rosaris i més rosaris de bombes. Si haguessis vist la claror dels focs a la negra nit…, mesos i mesos d’infern. Anys i anys…, passaran anys abans no es pugui plantar res a les vores del riu perquè, si es posen a cavar, en comptes de terra trobaran ossos. Tot el que queda: els ossos. Ossos de morts sense nom. Aquella serralada, la veus?, té el capdamunt escapçat per la metralla que la castigava sense parar. Castiga que castiga. Encara no sé com el meu fill i jo som vius, però de tanta por com ha passat no pot tancar els ulls ni per dormir. Ell i jo hauríem de ser morts i tu no hauries trobat ningú per poder-t’ho explicar… Va callar de cara al riu que baixava ample, amb els ulls clavats en aquella aigua tèrbola que devia calmar-la i devia acabar per endur-se-li els pensaments. Al cap d’una estona, sense mirar-me, sense dir-me una paraula, em va deixar.





XLII


Ira

Arraconada contra l’ala de l’avió hi havia una barca vella i rònega, pintada, despintada i repintada. El riu lliscava manso i la tarda era recollida, una tarda sola al mig de la terra. Només li donava vida aquell vol d’ocells que planaven i planaven abans de deixar-se caure damunt dels morts. L’altra banda del riu era igual a la que havia deixat, amb els seus morts devorats pels ocells carronyaires. Vaig endinsar la barca ben endintre de la riba perquè l’aigua no se l’endugués. A entrada de vespre vaig arribar a la vora d’un bosc. Em va reprendre aquella olor d’arbre, em va ser un consol tenir per teulada branques i fulles. El caminet que havia començat a seguir s’endinsava bosc endins entre herbes altes. Ja des d’una mica lluny vaig veure una finestra amb claror a dintre. Era una claror que enganyava: quan em semblava tenir-la a la vora encara era lluny. Em va caldre caminar una bona estona abans d’entrar a la clariana on hi havia una barraca mig d’obra mig de fusta, amb un pou a tocar. La claror de la finestra queia davant del pou i al peu del pou una cosa brillava. Abans de mirar per la finestra qui vivia a la casa del bosc, em vaig ajupir… L’havia agafat i no sabia avenir-me’n. Tenia a la mà un ganivet com aquell ganivet que servia per tantes coses i que havia donat a l’Eva el dia que la vaig conèixer perquè es recordés de mi. Al tornavís li faltava la punta. A qui el devia haver donat o qui l’hi havia pres i com havia anat a parar en aquell racó de bosc? El que l’hi havia pres, l’havia perdut tot pujant la galleda del pou? Un dia desprès d’un combat? Estava tan capficat amb el ganivet a la mà que fins després de molta estona no em vaig acostar a la finestra per mirar a dintre de la casa.

Al fons de l’habitació hi havia una cortina florejada de groc i de blau i al davant una vella asseguda amb un mocador fosc al cap, una manteleta negra i unes ulleres grosses. Una mà a l’acabament d’un braç pujava i baixava compassadament i estirava un fil. A un costat de la cortina un armari de dues portes tenia al damunt un càntir verd i una ampolla amb una espelma a dintre. La vella es va alçar i es va acostar a la finestra. Em vaig ajupir de pressa. Vaig voltar la casa mig de quatre grapes. A la part del darrere, tocant a una altra finestra amb els porticons tancats, hi havia un arbre com no n’havia vist mai cap de tan alt ni que tingués la soca tan gruixuda. A dintre se sentia bellugadissa d’ocells. Una pila de llenya al costat d’una gàbia em va tallar el pas; més enllà hi havia un galliner. A la paret on, a la part de dintre, hi havia la cortina florejada no s’hi veia cap finestra però si una pila de llenya que arribava gairebé fins a la teulada i tapava tota la paret. I uns quants feixos de bruc. En el moment que tombava el cantó de la casa i anava a travessar l’espai on hi havia la porta, la porta es va obrir i una veu va cridar: Qui corre per aquí fora? La vella va sortir a fora del tot, amb una destral a la mà, retallada contra la claror de dintre, menuda i grossa, amb la veu forta. Per què no contestes? Per què em mires i no contestes? Si t’han dit que és molt maca, has fet tard! T’ha vingut de tres setmanes. M’hi vaig acostar i en veure’m bé amb la claror que sortia de dins va abaixar la destral. Què fas per aquí fora? Contesta! Li vaig dir que travessava el bosc, que tenia set, que l’aigua del riu em feia fàstic, que no havia gosat treure aigua del pou per por que la corriola grinyolés i em descobrís. Per què no volies ser descobert? Vaig dir el primer que em va passar pel cap: per no espantar les persones que hi pogués haver a dintre de la casa. Es va posar a riure amb el cap tirat enrere. Entra, va manar quan va haver acabat de riure. Portes diners? Li vaig dir que no. Entra!, que no sigui dit que una vegada a la vida no he fet caritat. Qui t’ha dit que aquí, tan endins, hi havia una casa? Tenia ganes de dir-li que els peus m’hi havien portat però vaig tenir por que s’enrabiés. He seguit el caminet, fugia del riu… La destral brillava i es veia molt esmolada.

A dintre feia pudor de fum i de col bullida. La llar, molt petita, estava encesa i a dintre d’una capsa al costat de la cadira on havia vist la vella asseguda hi havia moltes madeixes de fils de colors. Clavat damunt la campana de la llar hi havia un quadro amb el marc negre, amb el vidre més brut que no pas net i, a dintre, una Verge brodada: la dels meus escapularis. Em vaig ficar la mà a la butxaca de darrere dels pantalons: no hi eren. Em vaig tocar el coll: no els duia. I llavors vaig mirar la vella de ple, lletja com una mala cosa, amb el nas camús, amb els ulls petits i separats, el front baix, les galtes inflades, la boca grossa. Treia embolics de damunt d’una taula rodona; un cop desembarassada hi va posar una ampolla i dos vasos. Ja veuràs que bé…, seu aquí; jo, al teu davant. Enraona! Vaig mirar la campana de la llar i la vaig mirar a ella; no em sabia estar de comparar la cara brodada amb la cara de debò. Va endevinar què pensava, es va posar a riure d’aquella manera, tirant el cap enrere amb la pell del coll tibant i la nou tremolosa. Veus visions. Mira’m bé. Ets mut, que no dius res? Et dic que veus visions. Sabia mentir més que el més mentider de tots els mentiders. La Verge era ella, ja m’ho havia dit aquell home; les Verges dels escapularis, totes les cares de les Verges, eren la cara d’ella. S’estimava. Lletja com un pecat, s’estimava. Com es devia estimar tan lletja i tan grossa… Si que estaria d’humor de brodar la meva cara amb tantes cares com hi ha pel món. De petita, les monges em van ensenyar de brodar. No saps els tips que m’he fet de beneir-les. Tinc altres guanys, no et pensis…, a més a més del brodar. Es va aixecar, va enretirar la cortina de les flors; al darrere hi havia un catre cobert amb una flassada vermella i una butaca que dels braços i de les potes li penjaven cordes. Unes cordes bastant noves, bastant blanques, no gaire gruixudes. Va portar un cendrer, el va posar damunt de la taula, es va asseure i va encendre un cigarret. No fumes? Vaig fer que no amb el cap. Jo sí. M’hi van acostumar els soldats. Me’n duien sempre. Fuma, vella, fuma…, això et distraurà…, i a les meves velleses fumo i miro el fum que em surt de la boca i el que em faig sortir del nas. Tota tirada endavant em va acostar el cigarret a la cara, em sembla que t’hauré d’espavilar. No sé com pots anar pel món amb aquests ulls de criatura desvalguda. No ets un home? Doncs enlaire els cors! I visca la guerra i visca la mort! Va deixar el cigarret al cendrer, va destapar l’ampolla i va omplir els vasos fins a vessar. Això et deslligarà la llengua i t’espavilarà la sang. Beu! Va alçar el vas, jo vaig alçar el meu i el vaig buidar d’una sola tirada: com ella. A la salut dels escapularis! Aquell vi era foc. M’agrades, encara que t’hagis tornat mut. Se’t podria donar l’hòstia consagrada sense confessió. No em pensava pas tenir tan bona companyia aquesta nit. Posa un tió al foc. Beu! Una nit tan tranquil·la…, fins aquí arribava la gresca de la guerra, no et pensis. T’he de confessar que no sé que vol dir la paraula por. Mai! Ella mirava el cigarret i jo mirava les cordes de la butaca. Mira’m a mi! No has vist mai ningú com jo. Mai de mai de mai! Es va tornar a omplir el vas. Beu! I me’l va tornar a omplir a mi. Aquesta butaca, va dir tot estirant el braç amb el vas a la mà, té història. La noia que hi seia la tinc enterrada al costat de l’arbre que hi ha aquí al darrere, sota la gàbia dels conills. L’arbre més vell de tots. Ella el mirava, tan ple d’ocells, i jo li girava la butaca perquè no el pogués veure. Vaig tapar la finestra: finestró tancat i pila de llenya al darrere. Perquè no pogués veure res. N’hi havia de ploma blanca i negra, de pit roig, amb el pit roig de tant menjar cireres de pastor, de ploma verda com aigua estancada, de grisos amb la panxa blava, tots canta que canta i salta que salta i ella girada d’esquena perquè només em veiés a mi. A mi! La vaig tenir bastant temps. Era maca, no es pot explicar com era de maca. Quan me la van descobrir… La vaig trobar desmaiada a la vora de l’hort, a tocar de les cols. Una bala li havia travessat una cuixa. Travessat, no; se li havia quedat a dintre. I amb el ganivet de la cuina… No, amb un ganivet que duia a la butxaca carregat d’altres eines que em feien nosa li vaig treure la bala…, i amb aquests dos dits. La ferida se li va infectar. Cada dia li havia d’esprémer el pus i posar-li al damunt draps xopats amb aigua de farigola. Mentre la curava anava pensant que era meva… Beu! Es va abocar més vi, tant que li va vessar del vas. Beu! Et poso vi perquè te’l beguis, no pas perquè el deixis tornar ranci. Cremava. Em cremava. Quan la vaig tenir curada me la vaig quedar per sempre. Aquestes cordes que mires de tant en tant, servien per lligar-la: si no, m’hauria fugit. Lligada. Ben estretament lligada per servir de companyia a la vella del bosc. Beu! Tu no creus que si hagués pogut hauria fugit saltant bosc enllà com una llebre? Quina volada finestra enllà si hagués tingut ales… El primer que la va veure era un home de mitja edat, fugia de les bales i tenia fam de… Vaig sortir a fora perquè no estigués cohibit i la vaig sentir com cridava. Barroera. I a l’últim, quin crit!, quin crit que va fer l’ocelleta. Devia arribar fins a l’infern. Quan l’home va sortir, va agrair-m’ho. Jo no vaig parar la mà però me’ls va ficar a la butxaca. Molt agraït. I després d’aquell en van anar venint d’altres. De vegades feien cua… Més plens de polls que un covador de palla vella.

Jo no respirava. Com es deia? Va beure un altre vas i es va eixugar els llavis amb la màniga. Un nom que feia cargolar de riure… Com diries que es deia? Doncs es deia com la mare de tots els home. Fa cargolar, eh? Vaig empassar-me tot el vi que quedava en el vas i em vaig escanyar. T’escanyes de riure, eh? Com la mare de tots els homes. Eva, Eva, Eva… Jo li deia Eva, quina sort que vaig tenir el dia que et vaig trobar més morta que viva a tocar de les cols. Quina sort més regrossa! I ella només pensava a fugir. Cada dia la lligava més fort. De seguida se li van fer senyals vermells, una faixa de carn viva enfonsada als punys i als turmells. Li havia de ficar el menjar a la boca; de vegades se l’empassava, de vegades l’escopia. Fins que una nit, quan ja havia tancat els porticons i apuntalava la porta, en van arribar set de color de castanya, tots de color de castanya i els la vaig donar per la nit. Aquí la teniu. Se la van endur bosc enllà, quieta com morta sense fer ni un crit…, se la van endur aguantant-la enlaire com una cabrida…, mentre la vaig tenir no va plorar mai. Forcejava per deslligar-se i com més força feia més endintre de la carn se li encastaven les cordes…, però no la vaig veure plorar mai. M’hauria agradat veure-li una llàgrima, almenys una, en aquells ulls tan de color de violeta. I no. Mai. Ja no va tornar. No me la van tornar. Me la vaig trobar l’endemà a punta de dia, nua sota dels arbres amb una branca clavada allà on neix la vida. Va tornar a beure i va fer petar la llengua. Va anar a buscar una altra ampolla i tot destapant-la em va mirar, es va omplir el vas i sense deixar de mirar-me el va buidar després d’haver-me omplert el meu. Beu! Amb els ulls de color de violeta… Dormiràs a fora. Ets jove i la nit no et farà cap mal. Et deixaré una flassada. No. Dues: una per posar a sota i una altra per posar a sobre. Ja veuràs que és bonic poder dormir sota de tantes fulles. Demà, a canvi del menjar, m’ajudaràs a netejar els conills.

Em vaig alçar mig boig, vaig agafar un tronc de la llar i sense que tingués temps d’adonar-se del que feia la vaig estabornir. Va quedar amb un ull obert. No sé pas d’on em va sortir la força: la vaig arrossegar fins a la butaca, la vaig asseure, la vaig lligar a les potes i als braços de la butaca pels punys i pels turmells. Amb un tió encès vaig sortir a fora, vaig voltar la casa, els ulls em botien, panteixava, el vaig acostar a la llenya de la paret; dels feixos de bruc a l’acte es van alçar llengües de foc, tot crepitava. La barraca es convertia de pressa en una fornal i les fulles i les branques de més a la vora xisclaven en encendre’s. Estrenyent en una mà el ganivet de l’Eva i amb el tió encès a l’altre, salvatgement, vaig anar calant foc a totes les herbes, a tots els matolls, a les branques baixes. A la sortida del bosc em vaig aturar, amb les mans i els peus gelats, tot jo un nus de febre. Vaig llençar el tió bosc endins. No trobava la barca; quan vaig ensopegar-hi em vaig deixar caure a dintre. Em va semblar que la barca s’enfonsava, que jo anava amunt, que entre la barca i jo no hi havia res, que el riu es posava dret. Encara no sé com, vaig arrossegar-la; no sé com, em vaig trobar damunt de l’aigua amb els rems a les mans. Remava d’esma, perdut en aquell malson, sota d’un cel de núvols que corrien, sense saber què fer, si deixar-me endur riu avall o tirar endavant…, si tant era una riba com l’altra, si tant era tot. Només el riu i jo. Ni guerra ni mal. Vaig agafar el ganivet de l’Eva, vaig ficar la mà a dintre de l’aigua i la vaig obrir. La barca anava sola…, fins que fent un esforç la vaig acostar a la terra. Un raig de lluna com una espasa em va caure a sobre, el riu va repetir-la. La boira, una boira rasa de color de sofre, s’arrossegava i anava cobrint els morts.





XLIII


L’acabament d’aquella nit

T’he buscat. Des d’ahir que et busco. Així que vas deixar-me ja et vaig començar a buscar. On eres? Sabia que tornaries. La criatura se m’ha mort, el meu fill s’ha mort. Et buscava perquè m’ajudessis a enterrar-lo. La dona de la criatura morta duia una llanterna que em va donar. Li he pogut tancar els ulls. No mira, no hi veu, tan bonic… La criatura duia un vestit de puntes, com un vestit de batejar, lligat sota del pit amb una cinta blanca. Una gorra de puntes li voltava la cara, lligada al coll amb un llaç de seda. Mira que bonic. La dona de la criatura morta tenia una pala ran de peus. Agafa-la. L’enterrarem més avall, on els morts no són tan espessos, en un sot que va fer un obús. La terra hi és menys dura perquè ha estat remoguda, a la vora del riu, perquè si el pot sentir, l’adormi. La cara de la dona era blanca com la de la criatura, dues cares blanques com el paper damunt de la boira de color de sofre. Vaig deixar la pala a dintre de la barca. Rema, tu; jo no en sé. La barca lliscava tallant la boira esfilagarsada que corria d’una banda a l’altra sense que fes un alè de vent. Ahir a la nit em vaig adonar que el meu fill s’havia mort i per això et buscava. Si hagués pogut menjar no se m’hauria mort; el menjar s’ha acabat. Una veïna m’ha donat aquest vestit, veus?, i m’ha dit amb llàgrimes als ulls: enterra’l ben preciós… Em va agafar una mà, tens la mà de gel com les mans del meu fill. Només es sentia la remor dels rems i de l’aigua. Ja hem arribat. Ho conec per aquesta bandera, per aquest pal de bandera clavat a terra, que un llampec de lluna ha fet brillar. Vaig agafar llanterna i pala i la vaig ajudar a baixar carregada amb la criatura. No sents a sota dels peus que la terra fa una mica de baixada?

La terra remoguda, a trossos era flonja a trossos era dura. Cava fondo. Anava dient. Cava més fondo. Si no caves ben fondo els gossos el desenterraran i els ocells li buidaran els ulls. Si et canses, reposa, tenim tota la nit per endavant. Més fondo. Tan fondo com tu ets alt. No vull que els gossos me’l descobreixin…, em va agafar un braç i me’l va estrènyer amb força, sents?, i no sents un gos que plora? Ploren amb el cap enlaire i amb el coll tibant; ploren perquè al cel els sentin, perquè la mort s’espanti. Cuita, cuita…, m’estirava els cabells i reia…, em pessigava la medalleta de l’orella… Té, deixa la pala, aguanta’l. Em va donar la criatura. Amb aquella criatura als braços no gosava ni respirar. Va saltar a dintre del sot per mesurar-lo. Les gotes de suor m’encegaven, em relliscaven galtes avall, esquena avall. Gelades. Ja n’hi ha prou. La vaig ajudar a sortir del sot després d’haver deixat la criatura a terra. Em va donar una empenta. No l’havies de deixar. Hauria sortit sola. Prou, t’he dit. No em sents? Prou. Té, em va donar la criatura. No el deixis caure. Posa’l de cara enlaire, estira-li les cames, endreça-li les cintes, allisa-li el vestit. Posa-li la pala trabucada damunt de la cara, que la hi protegeixi, que no se li fiqui terra als ulls, el mànec a la banda dels peus. Abans de començar a tirar-li terra al damunt, espera. La sentia resar amb la veu tan baixa que gairebé la hi colgava el lliscar de l’aigua avall del seu llit. Surt. Ajuda’m a tirar-li terra al damunt. Agenollats un a cada banda del sot va començar a empènyer terra amb les mans, a tirar terra a palades damunt de les cintes, damunt de les puntes, damunt del que havia estat el seu fill. Trepitja. Fes-la dura. Al damunt s’hi haurà de posar una pedra que serveixi de senyal perquè jo pugui saber sempre on reposa. En vaig trobar una, no gaire lluny, grossa i blanca. La vaig mig enfonsar i ens vam quedar una estona mirant-la. Anem. Ja està. Jo vindré cada dia a caiguda de nit, a despertar de matinada… Vam pujar a la barca. La mare de la criatura morta, de cara a mi, aguantava la llanterna. Tot d’una es va aixecar, la barca va decantar-se i la llanterna va caure al fons. Assenyalava endavant amb un braç estès. Li vaig preguntar què veia. Sense contestar-me es va tornar a asseure. No veus l’ala de l’avió? Ja hem arribat. Quan vindrà la primavera…

Abans de veure’ls els vaig sentir: una remor sorda damunt de la terra. S’anaven aixecant foscos i quiets. Una mica de vent els escabellava. Sortien de les fosses, del mig del riu, de l’altra banda del riu per damunt de l’aigua; el travessaven. Arrossegaven els peus, segurs, alts i cecs. Anaven tots cap a la muntanya metrallada, a milers. Un núvol es va esquinçar i contra el cel lluent davant d’aquella esquerda, s’hi va anar formant una figura fosca amb els braços oberts. Al seu costat l’àngel de la missa amb les ales recollides va començar a fer els daus de color blau i de color carmesí que serien el terra de l’església, mentre batallons i batallons de morts s’acostaven cada vegada més espessos cap a la muntanya. Vaig sortir de la barca seguit per la dona de la criatura morta. Què veus?, vaig preguntar-li. No veus res? No. Vam estar una estona callats. No sents el trepig de molts peus? No. No veus un àngel que està fent el terra de l’església amb daus blau fosc i carmesí que va estenent cap a nosaltres? Els dóna color a poc a poc com si els acoloris per dintre. N’hi ha que triguen a agafar color. Els d’una banda l’agafen més de pressa i més fort que els de l’altra, fereixen els ulls de tan violent que agafen el color. Ara reposa… Obre les ales i no veus l’ombra que fan? Comença a fer la bombolla que serà l’església damunt del món…, la va inflant, la va escampant perquè pugui aixoplugar tots els morts, perquè els pugui colgar sota del seu vidre tan fi que un tremolor d’aire se’ls podria endur i una gota de pluja foradar-la. Mira, ara fa els pètals i els pètals s’han d’ajuntar per damunt de la bombolla i després…, un sol sense claror, transparent i daurat al mig de la nit s’alçava a poc a poc davant d’aquella figura d’ombra que l’anava acompanyant amb els braços com si l’acostés cap al cel. Mira…, l’àngel comença el campanar. Sents? No sents un alè? M’arriba un alè, si, és la respiració del riu. No és altra cosa. La respiració del riu i de la nit. No, vaig dir-li, és l’alè de l’àngel, de tots els morts. I en vénen més. Un riu d’àngels ha foradat el cel i baixen rabents. Són els ajudants. Van d’una banda a l’altra, estiren els pètals amunt, amunt, perquè facin més forta la closca de la bombolla. Empenyen el campanar cap al cel, de pressa, de pressa… No els veus? Tinc els ulls oberts i només veig núvols que corren enrivetats de lluna. No veus uns àngels més petits amb una ala negra i amb una ala blanca? Es posen a fer una corona. Escolta! A dintre d’aquesta església feta pels àngels i per la fe dels qui vénen cap a mi, ompliré de rosada el calze de la meva mà i beneiré el sol d’aquesta nit que és Jesús innocent, el que tot ho dóna. Des d’aquesta muntanya tan vella, sense església i sense altar de fusta, més enllà dels mars, més enllà dels rius, des d’aquest cim amb cresta de núvol i amb fonaments de boira, beneiré els assassins i els assassinats, les carns que es desfan, els ossos que es separen, les venes que han xopat la terra de sang. Beneiré aquests batallons d’ànimes que s’acosten, atretes per la meva pietat en busca del meu perdó. I la figura d’ombra va estirar els braços endavant i de les puntes dels dits li sortien fils de color de llamp que baixaven a donar repòs als morts de les dues ribes…, i un cavall blanc esquitxat de sang…, i…

Per damunt de la boira una llum encegadora que s’acostava em va fer tancar els ulls. Quan els vaig obrir, tot s’havia fos: no hi havia àngels, no hi havia ombres de soldats caminant. La dona de la criatura morta se’m va girar de cara, són els camions dels homes que vénen a cremar els morts, adéu, va dir tot passant-me una mà pel braç, adéu.

Em va costar de posar-me a caminar: deixava enrere, amb el bosc encès, molta vida cremada. Tornaria a casa a treballar el camp de clavells amb l’aigua que lliscava pels reguerons, amb el soroll dels trens a la nit, amb el roser de roses grogues que s’emparrava fins al terrat. Tornaria diferent. Havia vist la mort de la vora. I el mal. Una gran tristesa com una mà molt dura m’estrenyia el cor. On era a casa? Encara tenia casa. Hi tornaria carregat amb muntanyes de records de tota la gent que havia conegut, que havia nascut i que havia viscut perquè jo la pogués conèixer, i que em voltaria tot al llarg del camí…, tants ulls dolços, tants ulls tristos, tants ulls sorpresos, tants ulls desesperats… S’esborraria el record del mal o el duria sempre amb mi com una malaltia de l’ànima? La carretera era ampla, el camí de casa l’hauria de buscar, no sabia on era. Vell com el món. Pensava en tot el que acabava de veure i que no era enlloc: ni àngels ni morts acostant-se a buscar la seva pau en l’acabament d’aquella nit. Només jo i la febre. Mentre el sol començava a pujar cel amunt com cada dia, com sempre…





MERCÈ RODOREDA i GURGUÍ (Barcelona, 1908 - Girona, 1983) deixà d’anar a escola molt petita i passà una infantesa solitària lliurada al somni i a la lectura.

Amb Aloma obtingué el premi Crexells de l’any 1937. Posteriorment la refaria i en publicaria la versió definitiva l’any 1969.

Les circumstàncies dramàtiques de la Guerra Civil espanyola l’obligaren a emprendre la peregrinació de l’exili.

El 1954, coincidint amb el seu establiment a Ginebra, començà la seva etapa de maduresa escrivint títols tan coneguts com Vint-i-dos contes (1958), La plaça del Diamant (1962, potser la més coneguda i emblemàtica, portada al cinema i traduïda a nombrosos idiomes), El carrer de les Camèlies (1966), Jardí vora el mar (1967) i La meva Cristina i altres contes (1967). És a finals de la dècada dels setanta que tornà a Catalunya. Amb Mirall trencat (1974), acabada a Romanyà de la Selva, començaria la seva etapa de vellesa; el 1978 publicà el llibre de relats Semblava de seda i altres contes; el 1980 aparegueren Viatges i flors i Quanta, quanta guerra… i el 1986 La mort i la primavera, la seva obra pòstuma.

Considerada l’escriptora de llengua catalana contemporània més influent i una de les més importants de la història de la literatura en català, va guanyar els premis més importants de la literatura catalana, com el Sant Jordi, el Ramon Llull, el Joan Crexells, el Lletra d’Or, el de la Crítica, el de la Crítica Serra d’Or, etc. El 1949 va ser nomenada Mestre en Gai Saber. El 1980 va rebre el Premi d’Honor de les Lletres Catalanes.





