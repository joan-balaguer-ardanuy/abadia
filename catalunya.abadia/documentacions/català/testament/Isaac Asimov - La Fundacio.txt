L’home s’ha dispersat pels planetes de la galàxia. La capital de l’Imperi és Trantor, centre de totes les intrigues i símbol de la corrupció imperial. Un psicohistoriador, Hari Seldon, preveu, gràcies a la seva ciència fundada en l’estudi matemàtic dels fets històrics, l’esfondrament de l’Imperi i el retorn a la barbàrie per diversos mil·lennis…

Aquesta novel·la inicia la «Trilogia de la Fundació», una obra mestra en el seu gènere, que l’any 1966 obtenia el Premi Hugo extraordinari a la millor sèrie de ciència-ficció de tots els temps.





Isaac Asimov





La Fundació


Trilogia de la Fundació - 1



ePUB v2.0

Raticulina 05.10.13





Títol original: Foundation

Isaac Asimov, 1951

Traducció: Sílvia Aymerich, 1995

Il·lustració de portada: Jove intrigat pel vol d’una mosca no-euclidiana (1942), de Max Ernst

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





A la memòria de la meva mare

(1895-1973)





LA MÀ MORTA

L’endemà, les naus conqueridores d’Anacreont aterrarien. En aquell moment els membres de la Junta de Síndics de la Fundació assetjada estaven a l’aguait del cubicle de vidre que dominava la meitat de la Volta. Esperaven les indicacions de Hari Seldon, que havia mort feia gairebé cinquanta anys.

Els llums s’apagaren i el cubicle de vidre deixà de ser buit. Una persona l’ocupava —una persona en cadira de rodes:

—Sóc Hari Seldon —digué amb una veu envellida i apagada—. Ara fa cinquanta anys que es va establir la Fundació, cinquanta anys durant els quals els membres de la Fundació han ignorat l’objectiu per al qual treballaven. Era necessari que ho ignoressin, però ara ja no cal. «La Fundació de l’Enciclopèdia és un frau i sempre ho ha estat»!





Arran de la publicació en català de la trilogia de «Les Fundacions» per Isaac Asimov


Benvolguts amics catalans,

La trilogia de «Les Fundacions» consisteix en una colla d’històries que vaig escriure per a una revista de ciència-ficció durant els anys quaranta. Fa, doncs, vuit lustres que van ser escrites; no és cap sorpresa que hi hagi un cert desfasament, tecnològicament parlant.

Així doncs, no s’hi fa menció, no s’hi parla, de computadores o de robots, estrelles de neutrons, quàsars o forats negres.

Però la base de la trilogia no és tecnològica. Les històries parlen sobre la gent i la política. El manifest central del llibre és la frase de Salvor Hardin: «La violència és l’últim refugi dels incompetents». Això, en la meva opinió, continua sent cert. Els contes foren escrits durant la Segona Guerra Mundial i en els anys immediatament posteriors. Era prou clar per a mi, llavors, i ho continua sent ara de nou, que la guerra i la violència destruiran la nissaga humana. Nosaltres preferim la guerra de les idees, i és la idea superior, seguida per la intel·ligència més bona, la que guanyarà sense violència. Aquesta és la finalitat de la trilogia, i aquest propòsit continua sent vàlid.

Certament que hi ha violència en els meus contes, però hi fou introduïda per demostrar, solament, que no és mai definitiva. No té cap paper en les victòries veritables. El veritable triomf sotja al seu darrere.

I. ASIMOV





La història al darrere de «La Fundació»

per Isaac Asimov


Era l’1 d’agost de 1941. Feia dos anys que la Segona Guerra Mundial s’havia desencadenat. França havia caigut, la batalla d’Anglaterra ja s’havia lliurat i la Unió Soviètica acabava de ser envaïda per l’Alemanya nazi. Mancaven quatre mesos pel bombardeig de Pearl Harbour.

Però aquell dia, quan Europa era en flames i l’ombra malèfica d’Adolf Hitler s’abatia aparentment sobre el món, jo pensava sobretot en la cita a la qual m’apressava a anar.

Tenia vint-i-un anys, era llicenciat en ciències químiques per la Universitat de Colúmbia, i ja feia tres anys que em dedicava professionalment a la ciència-ficció. En aquells temps, havia venut cinc històries a John Campbell, l’editor d’Astounding , i la cinquena història Nightfall (La Caiguda de la Nit) era a punt d’aparèixer en el número del mes de setembre de la revista. Tenia una entrevista amb el senyor Campbell per parlar-li de l’argument de la nova història que pensava escriure i el problema era que no tenia la més mínima idea al cap.

Així, doncs, vaig utilitzar un sistema que de vegades faig servir. Vaig obrir un llibre a l’atzar i vaig començar amb l’associació lliure d’idees, partint del primer que vaig veure. El llibre que tenia a les mans era una col·lecció de les obres de Gilbert i Sullivan. Per casualitat es va obrir en el retrat de la reina de les fades de Iolanthe als peus del soldat Willis. Vaig pensar en soldats, en l’Imperi Romà… en un Imperi Galàctic… Ja ho tenia!

Per que no escriure sobre la caiguda de l’Imperi Galàctic i el retorn al feudalisme, des del punt de vista d’algú que visqués en la seguretat del Segon Imperi Galàctic? Després de tot, m’havia llegit El Declivi i la Caiguda de l’Imperi Romà de Gibbon, no una vegada, sinó dues.

El meu pensament devia estar en plena efervescència quan vaig arribar a casa d’en Campbell i el meu entusiasme devia ser contagiós, perquè mai no havia vist en Campbell tan engrescat. Al cap d’una hora ja havíem bastit el concepte d’una àmplia sèrie d’històries interrelacionades que tractaven, amb intricats detalls, del període mil·lenari entre el Primer i el Segon Imperi Galàctic. Allò havia de ser il·luminat per la ciència de la psicohistòria de la qual Campbell i jo mateix havíem discutit llargament.

Així, doncs, l’11 d’agost del 1941, vaig començar la història d’aquest interregne i el vaig anomenar La Fundació. Hi descrivia com el psicohistoriador Hari Seldon establí dues fundacions als extrems de l’Univers en unes circumstàncies tals que s’assegurés que les forces de la història conduïssin al Segon Imperi al cap de mil anys, en comptes dels trenta mil que haurien calgut altrament.

Vaig lliurar-li la història el 8 de setembre i, per tal d’assegurar-me que Campbell pensava realment el que deia quan parlava de la sèrie, vaig acabar La Fundació en suspens. D’aquella manera em semblava que es veuria obligat a comprar-me la segona història.

Tot i així, quan vaig començar la segona història, el 24 d’octubre, em vaig adonar que m’havia sobrevalorat a mi mateix. De seguida em vaig trobar en un cul-de-sac, i la sèrie de Les Fundacions hauria acabat en una mort ignominiosa si no hagués tingut una conversa amb Fred Pohl el 2 de novembre al pont de Brooklyn, tal com s’esdevingué. No recordo què em va dir en Fred, però fos el que fos, em va treure del mal pas.

La Fundació va aparèixer al número del mes de maig del 1942 a la revista Astounding i la història que la seguí, Bridle and Saddle (Brida i Sella), al número de juny del mateix any.

Després d’allò només hi hagué el treball rutinari d’escriure les històries. Durant la resta de la dècada, John Campbell em va tenir treballant sense parar per tal d’assegurar-se que li anirien arribant successives històries de la Fundació.

The Big and the Little (El Gran i el Petit) aparegué en el número d’Astounding de l’agost del 1944 i The Wedge (La Falca) i The Dead Hand (La Mà Morta) al número d’abril del 1945. (Aquestes històries les vaig escriure quan treballava a la Marina de Filadèlfia).

Al gener del 1945, vaig començar The Mule (El Mul), la meva novel·la predilecta d’entre les de la sèrie de la Fundació, i la més llarga fins ara, ja que té 50.000 paraules. Va ser editada com una novel·la en dos llibres (la primera novel·la en dos volums que m’havien encomanat fins llavors); una primera va aparèixer al novembre i l’altra al desembre del 1945. Quan la segona part va sortir jo feia el servei militar.

Després de tornar del servei, vaig escriure Now You See It… (Ara ho veieu…) que va sortir en el número de gener del 1948. En aquells moments, però, ja m’havia començat a cansar de les històries de la Fundació, així doncs, vaig intentar acabar-les establint i resolent el misteri de la localització de la Segona Fundació. Malgrat tot, Campbell no en volia saber res, d’això. Em va forçar a canviar el final i em va fer prometre que faria una història més de la Fundació.

Bé, Campbell era el rei dels editors i no se li podia negar res, de manera que vaig escriure una història més de la Fundació, prometent-me a mi mateix que seria l’última. La vaig titular …And Now You Don’t (…I ara no) i va aparèixer en tres parts als números de novembre del 1949, desembre del 1949 i gener del 1950 de la revista Astounding.

En aquell moment jo era a la Facultat de Bioquímica de la University School of Medecine de Boston, tenia el meu primer llibre publicat, i estava decidit a fer coses noves.

M’havia passat vuit anys amb la Fundació, havia escrit nou històries amb un total de 220.000 paraules. Els meus guanys globals per la sèrie completa ascendien a 3.641 dòlars i em semblava suficient. La Fundació s’havia acabat pel que a mi feia.

No obstant això, l’any 1950 es van començar a publicar llibres de ciència-ficció. No tenia cap objecció al fet de guanyar una mica més de diners si em publicaven la sèrie de la Fundació, aquest cop en forma de llibre. Vaig oferir la sèrie a Doubleday —que ja havia publicat una novel·la de ciència-ficció meva, i que me n’havia encomanat una altra— i a Little-Brown, però tots dos me la van rebutjar. En aquell mateix any, però, una petita empresa editorial, Gnome Press, començava a fer-se sentir i estava disposada a publicar-me la sèrie de la Fundació en tres llibres.

L’editor de Gnome trobava, però, que la sèrie començava molt sobtadament. Em va convèncer perquè escrigués una petita història de la Fundació que servís d’introducció al primer llibre; de manera que la primera part de la sèrie de la Fundació va ser l’última d’escriure’s.

L’any 1951, l’edició de La Fundació per Gnome Press va aparèixer amb la introducció i els primers quatre llibres. L’any 1952, va sortir Foundation and Empire (Fundació i Imperi) amb les històries cinquena i sisena. L’any 1953 va sortir publicat Second Foundation (La Segona Fundació) amb les històries setena i vuitena. Els tres llibres junts van anomenar-se The Foundation Trilogy (La Trilogia de la Fundació).

El sol fet de l’existència de la Trilogia a mi ja m’agradava, però Gnome Press no tenia l’empenta financera o la perícia editora per fer que els llibres es distribuïssin adequadament, de manera que se’n van vendre ben pocs exemplars i de molts menys encara vaig cobrar els drets d’autor. Fins i tot avui en dia es venen còpies de les primeres edicions d’aquests llibres de Gnome Press a 50 dòlars i més i tot, però jo encara no en rebo els drets d’autor.

L’editorial Ace Books va fer edicions de butxaca de La Fundació i de Fundació i Imperi, però van canviar els títols i en van fer versions resumides. Els pocs o molts cèntims que se’n van treure els van pagar a Gnome Press i jo no en vaig veure gairebé ni un ral. En la primera dècada de l’existència de La Trilogia de la Fundació es devien guanyar uns 1.500 dòlars en total.

I, tanmateix, es despertà un interès a l’estranger. Al principi del 1961 Timothy Seldes, que era aleshores el meu editor a Doubleday, em va dir que a Doubleday li havien demanat els drets per editar en portuguès la sèrie de la Fundació, i com que aquests no havien estat editats per Doubleday m’ho feia arribar a mi. Vaig sospirar i vaig dir: «A la porra, Tim! No cobro els drets d’aquests llibres».

Seldes es va quedar esparverat i em va parlar de prendre els llibres a Gnome Press immediatament per tal que Doubleday els pogués publicar al seu lloc. No va fer cas de les meves pors expressades en veu alta que Doubleday «hi perdria la camisa». A l’agost del 1961 es va arribar a un acord i els llibres de la Fundació van esdevenir propietat de Doubleday. I encara més: Avon Books, que havia publicat una versió de butxaca de la Segona Fundació, va demanar els drets per a totes tres a Doubleday i en va fer edicions de luxe.

A partir d’aquell moment les vendes dels llibres de la Fundació van disparar-se i vaig començar a guanyar més i més diners en drets d’autor. De fet, s’han anat venent bé i d’una manera regular, tant els llibres de cobertes dures com els editats en rústica, durant dues dècades fins ara. Cada vegada rebo més cartes de lectors fent-me grans elogis. Han rebut més atenció per part del públic que tots els meus altres llibres junts.

Doubleday també en va publicar un volum complet, la Trilogia de la Fundació pel seu Science-fiction Book Club (Club del llibre de Ciència-ficció) i aquest volum únic s’ha anat publicant contínuament durant més de vint anys.

Tot plegat va assolir el seu clímax l’any 1966. Els amants de la ciència-ficció que organitzaven la «World Science Fiction Convention» (La Convenció Mundial de la Ciència-ficció) d’aquell any, que havia de tenir lloc a Cleveland, van decidir de donar el premi Hugo a la millor de les sèries de tots els temps i, per optar a aquest guardó, les sèries havien de constar de tres novel·les connectades entre elles com a mínim. Era la primera vegada que es premiava una tal categoria; tampoc no s’ha tomat a repetir. La sèrie de la Fundació va ser nominada, i jo ja me’n sentia prou orgullós, perquè estava segur que el Senyor dels Anells de Tolkien guanyaria.

Però no va ser així. Va guanyar la sèrie de la Fundació, i el premi Hugo que vaig rebre continua col·locat damunt la meva biblioteca a la sala d’estar des d’aleshores.

Enmig de tota aquesta lletania d’èxits, tant en diners com en fama, hi va haver un efecte secundari prou enutjós. No vaig poder evitar que els lectors s’adonessin que els llibres de la sèrie de la Fundació cobrien només tres-cents anys i escaig del salt de mil anys entre imperis. Allò significava que la sèrie de la Fundació «no estava acabada». Vaig rebre innombrables cartes de lectors que em demanaven que l’acabés, d’altres que m’instaven a acabar-la i encara uns altres que m’amenaçaven amb una venjança terrible si no l’acabava. I encara pitjor, diversos editors de Doubleday al llarg dels anys han assenyalat que convindria acabar-la.

Era afalagador, naturalment, però també irritant. Varen passar els anys i després les dècades. Als anys quaranta estava immers en la història de la Fundació. En aquell moment, havia deixat d’estar-ho. A partir del final dels cinquanta cada vegada em sentia amb menys disposició d’ànim per a la ciència-ficció.

Això no volia pas dir que no escrigués cap mena de ficció. De fet, els anys seixanta i setanta vaig escriure dues novel·les de ciència-ficció i una novel·la de misteri, per no citar els més d’un centenar de contes… però gairebé un vuitanta per cent no eren de ficció.

El corcó més infatigable en l’assumpte d’acabar la sèrie de la Fundació era el meu bon amic, el gran escriptor de ciència-ficció, Lester del Rey, que no parava de dir-me que tenia l’obligació d’acabar la sèrie i constantment em suggeria maneres de continuar la trama. Fins i tot va dir a Larry Ashmead, aleshores el meu editor a Doubleday, que si jo refusava d’escriure més històries de la Fundació, ell, Lester, estaria disposat a encarregar-se’n.

Quan Ashmead m’ho va mencionar l’any 1973, vaig començar una altra novel·la de la Fundació a la desesperada. La vaig titular Lightening Rod (El Parallamps) i me les vaig manegar per escriure catorze pàgines abans que d’altres tasques me n’apartessin. Les catorze pàgines van quedar arraconades i van passar més anys.

Al gener del 1977, Cathleen Jordan, aleshores la meva editora a Doubleday, em va suggerir que fes un «llibre important… una novel·la de la Fundació, potser», i jo li vaig respondre: «M’estimo més fer una autobiografia». I la vaig fer: una autobiografia de 640.000 paraules.

Al gener del 1981, Doubleday va perdre aparentment la paciència. Si més no Hugh O’Neill, el meu editor d’aleshores, digué: «Betty Prashker el vol veure», i em va conduir al seu despatx. Era, en aquell moment, una de les editores de més experiència a més de ser una persona tendra i amable.

No va perdre el temps:

—Isaac —em va dir— ens escriurà una novel·la i signarà un contracte per a aquest efecte.

—Betty —vaig respondre-li—, estic treballant en un gran llibre científic per a Doubleday i, a més, he de revisar una Enciclopèdia Biogràfica per a Doubleday i…

—Tot això pot esperar —digué—. Vostè signarà un contracte per fer una novel·la. I, encara més, li donarem 50.000 dòlars a compte.

Era una cosa fabulosa. No m’agraden els avançaments tan abundosos. Em posen una obligació massa gran. El meu avançament mitjà és de 3.000 dòlars. I, la veritat, es treu dels drets d’autor.

Vaig dir-li:

—Són massa diners, Betty.

—No ho són —respongué ella.

—Doubleday perdrà la camisa amb això —vaig dir.

—Sempre ens surt amb la mateixa cançó. No pateixi.

—Molt bé —vaig dir desesperadament—. Posi al contracte que no veuré cap cèntim fins que no li faci saber per escrit que he començat la meva novel·la.

—Que s’ha begut l’enteniment? —digué—. Mai no començarà si hi ha una clàusula com aquesta al contracte. Rebrà 25.000 dòlars quan signem el contracte i 25.000 més quan ens porti el manuscrit acabat.

—Però imagini’s que la novel·la no és bona.

—No sigui ruc —digué, i aquí va acabar la conversa.

Aquella nit, Pat LoBrutto, el director de ciència-ficció a Doubleday em trucà per expressar la seva alegria:

—I recordi —digué—, que quan diem novel·la volem dir novel·la de ciència-ficció i quan diem novel·la de ciència-ficció volem dir novel·la de la Fundació, i cap altra cosa.

El 5 de febrer del 1981, vaig signar el contracte i aquella mateixa setmana, el departament de comptabilitat de Doubleday em va fer arribar el xec de 25.000 dòlars.

Vaig remugar que ja havia deixat de ser el meu propi amo i Hugh O’Neill respongué tot content:

—Té raó, i a partir d’ara, el telefonaran cada dues setmanes per dir-li: On és el manuscrit? (Però no ho van fer. Em van deixar totalment tranquil, i mai no em van demanar que els ensenyés com anava).

Van passar gairebé quatre mesos en els quals em vaig ocupar d’un bon nombre de coses que havia de fer, però cap al final de maig vaig agafar el meu propi exemplar de la Trilogia de la Fundació i vaig començar-lo a llegir. Ho havia de fer per la raó següent: no m’havia llegit la Trilogia en trenta anys i, encara que recordava la trama central, n’havia oblidat els detalls. A més, abans de començar una nova novel·la de la Fundació m’havia de submergir en l’estil i l’atmosfera de la sèrie.

Me la vaig llegir amb una creixent intranquil·litat. Estava esperant que passés alguna cosa i no va passar res. Tots tres volums, gairebé el quart de milió de paraules, consistien en pensaments i converses. Gens d’acció. Cap suspens físic.

Com s’havia produït tot aquell enrenou, doncs? Per què tothom en volia més? Per ser sincer, no podia més que adonar-me que girava els fulls àvidament i que quan vaig acabar el llibre estava trasbalsat i en volia més, però jo n’era l’autor, per l’amor de Déu! No es podien pas guiar per mi.

Estava a punt de decidir que tot allò era un terrible error i d’insistir a tornar els diners quan (per casualitat, ho ben prometo) vaig assabentar-me d’unes afirmacions d’un escriptor de ciència-ficció i crític, James Gunn, el qual, amb relació a la sèrie de la Fundació havia dit: «L’acció i la novel·la tenen ben poc a veure amb l’èxit de la Trilogia —gairebé tota l’acció té lloc fora d’escena, i la novel·la és quasi invisible— però les històries proporcionen la fascinació d’una història de detectius amb les permutacions i les inversions d’idees».

Ah!, perfecte, si el que calia eren «permutacions i inversions d’idees» aleshores els ho podia subministrar. El pànic em va deixar i el 10 de juny del 1981, vaig desentaforar les catorze pàgines que havia escrit més de vuit anys abans i les vaig rellegir. Em van sonar bé. No recordava cap a on volia anar a parar llavors, però vaig treballar en allò que em semblava un bon final en aquell moment i, començant la pàgina 15 aquell dia, vaig procedir a escriure amb aquell nou final al cap.

Vaig descobrir, amb gran alleujament, que no trobava cap dificultat a entrar en «l’estat d’ànim de la Fundació» i, amb la frescor que em donava el fet d’haver-lo rellegit, tenia la història de la Fundació a la punta dels dits.

Hi havia diferencies, ben cert.

1) Les històries originals havien estat escrites per a una revista de ciència-ficció i tenien de 1.000 a 50.000 paraules, només. En conseqüència, cadascun dels llibres de la Trilogia tenia dues històries, pel cap baix, i hi mancava unitat. Vaig intentar que el nou llibre fos una única història.

2) Tenia una possibilitat particularment bona pel desenvolupament de les històries, ja que Hugh deia:

—Deixa que el llibre trobi la seva pròpia extensió, Isaac. No hi fa res que sigui un llibre llarg.

De manera que vaig planejar que tingués 140.000 paraules, la qual cosa representava gairebé tres vegades l’extensió de The Mul (El Mul) i això em va donar l’espai suficient per afegir-hi tota mena de petits retocs.

3) La sèrie de la Fundació havia estat escrita en un moment en el qual els nostres coneixements d’astronomia eren primitius comparats amb els que tenim avui. Podia treure’n profit i mencionar, si més no, els forats negres, per exemple. Podia també aprofitar els ordinadors electrònics, els quals no es van inventar fins que jo ja tenia la sèrie a mig acabar.

La novel·la progressava regularment i, el 17 de gener del 1982, vaig començar la còpia definitiva. Vaig portar el manuscrit a Hugh O’Neill per parts, i el pobre xicot de poc que no es torna boig, ja que ell mateix va insistir a llegir-lo així, a batzegades. El 25 de març del 1982, vaig portar-li el darrer tros, i l’endemà mateix vaig rebre la segona part de l’avançament de diners.

Vaig mantenir Lightening Rod (El Parallamps) com a títol de treball, però Hugh digué, finalment:

—No hi ha cap manera de posar la paraula Fundació en el títol, Isaac?

Llavors vaig suggerir Foundations at Bay (Les Fundacions a ratlla), així doncs, aquest és el títol que potser acabarà tenint[1].

Ja es deuen haver adonat que no he dit res de l’argument de la nova novel·la de la Fundació. Bé, naturalment, m’estimo més que el comprin i el llegeixin.

Amb tot, hi ha una cosa que els he de confessar. Generalment m’ho faig venir bé per lligar tots els caps en un petit nus ben fet al final de les meves històries, per complicada que sigui la trama. En aquest cas, nogensmenys, em vaig adonar que una vegada enllestit, quedava un petit aspecte per resoldre encara no prou clar.

Espero que ningú més no se n’adoni, perquè assenyala clarament el camí de la continuació de la sèrie.

És fins i tot possible que ho fes per equivocació, perquè al final de la novel·la vaig escriure: «Fi (per ara)».

Tinc molta por que si la novel·la té èxit, Doubleday no em deixarà viure, com ho va fer Campbell en temps passats. I amb tot, què més puc fer llevat d’esperar que la novel·la tingui molt d’èxit. Quin dilema!





PRIMERA PART

ELS PSICOHISTORIADORS





1


HARI SELDON —…Nascut l’any 11.988 de l’era Galàctica, mort l’any 12.069. Les dates es coneixen més habitualment segons la terminologia corrent de l’era de la Fundació com a -79 respecte a l’any 1 EF. Nascut en una família de classe mitjana a Helicon Sector Arcturus (on el seu pare, segons una llegenda de dubtosa autenticitat, era un plantador de tabac en les plantes hidropòniques del planeta), de ben jove mostrà una capacitat extraordinària per a les matemàtiques. Les anècdotes referents a la seva habilitat són innombrables, i algunes d’elles són contradictòries. Als dos anys, es diu que tenia…

Sens dubte les seves contribucions més importants foren en el camp de la psicohistòria. Quan Seldon s’introduí en aquest camp, no era més que un seguit d’axiomes vagues, quan el deixà, era una ciència estadística profunda…

…L’autoritat més important, en vida, de què disposem per a conèixer detalls de la seva vida, és la biografia escrita per Gaal Domick, el qual, de jove, conegué el gran matemàtic dos anys abans de la seva mort. La història del seu encontre…

ENCICLOPÈDIA GALÀCTICA[2]

Es deia Gaal Dornick, i només era un noi de províncies que mai no havia vist Trantor abans. És a dir, mai en la vida real. L’havia vist moltes vegades en l’hipervídeo, i algun cop en retransmissions tridimensionals de les notícies, en coronacions imperials o en l’obertura d’un Consell Galàctic. Malgrat que havia viscut tota la seva vida en el món de Synnax, que encerclava una estrella als extrems del Corrent Blau, no estava desconnectat de la civilització, sabeu? En aquell temps, cap lloc de la Galàxia no ho estava.

Hi havia prop de vint-i-cinc milions de planetes habitats aleshores a la Galàxia, i tots, sense excepció, devien lleialtat a l’Imperi, la seu del qual es trobava a Trantor. Era la darrera meitat de segle, quan això es va poder dir.

Per a Gaal, aquest viatge significava, sens dubte, el punt culminant de la seva vida d’estudiant. Abans ja havia estat a l’espai, de manera que el viatge, en tant que recorregut només, representava ben poc per a ell. Amb seguretat, sabem que havia viatjat fins a l’únic satèl·lit de Synnax per tal de conèixer les dades de la mecànica del moviment dels meteors que necessitava per a la seva tesi, però els viatges espacials són tots iguals, tant és que es vagi a un milió de quilòmetres de distància com a uns quants anys de llum.

Havia fet el cor fort pel salt cap a l’hiperespai, un fenomen que no s’experimenta en els viatges interplanetaris simples.

El salt era encara, i probablement el continuaria essent, l’únic mètode pràctic de viatjar d’una estrella a una altra. Els viatges per l’espai ordinari no podien realitzar-se, sota cap concepte, amb més velocitat que la de la llum ordinària (una porció del coneixement científic que pertanyia als temes coneguts des de l’alba oblidada de la història humana) i allò hauria significat anys de viatge, fins i tot per anar d’un sistema habitat a un altre. A través de l’hiperespai, aquella inimaginable regió que no era ni espai ni temps, ni matèria ni energia, ni alguna cosa ni no-res, hom podia travessar la llargada de la Galàxia en l’interval de dos instants de temps consecutius.

Gaal havia esperat el primer d’aquells salts amb una petita basarda suaument arrapada al seu estómac, que es resolgué tan sols en una batzegada insignificant, un copet intern que cessà un instant abans que pogués estar segur d’haver-lo sentit. Allò fou tot.

I després, només hi havia la nau, gran i resplendent, el resultat rodó de 12.000 anys de progrés imperial; i ell mateix, amb el seu doctorat en matemàtiques encara calent i una invitació del gran Hari Seldon per anar a Trantor a unir-se a l’ambiciós i un xic misteriós Projecte Seldon.

Allò que Gaal estava esperant després de la decepció del salt, era la primera visió de Trantor. No sortia de la sala de visualització. Als moments anunciats, pujaven les persianes d’acer, i ell sempre era allà esguardant la lluentor penetrant de les estrelles, gaudint de l’eixam emboirat d’un ramell d’estels, com un conglomerat gegant de lluernes caçades al vol i immobilitzades per sempre més. Al mateix temps hi havia el fum fred, blau blanquinós, d’una nebulosa de gasos a uns cinc anys de llum de la nau que s’escampava davant del vidre com una lletarada distant i omplia la cambra amb un tint gelat; dues hores més tard, desapareixia després d’un altre salt.

La primera visió del sol de Trantor fou com una volva dura i blanca perduda entre una miríade d’altres puntets, i que només es podia reconèixer perquè el guia de la nau l’assenyalava. Allà prop del Centre Galàctic hi havia una gran densitat d’estrelles, però, a cada salt, lluïa més intensament, eclipsant la resta i fent-les semblar tan pàl·lides que gairebé desapareixien.

Un oficial s’acostà i digué:

—La sala de visualització estarà tancada durant la resta del viatge. Preparats per aterrar.

Gaal el seguí, i li agafà la màniga de l’uniforme blanc on duia l’emblema de la nau espacial i el sol de l’Imperi.

—Ei, que m’hi podríeu deixar quedar? M’agradaria veure Trantor —digué.

L’oficial somrigué i Gaal s’enrojolà lleument. Parlava com els de poble.

—Aterrarem a Trantor cap a la matinada.

—Vull dir que m’agradaria veure’l des de l’espai.

—Ho sento, xicot. Si fóssim en una nau-iot, miraríem d’arranjar-ho. Però giravoltem de baixada per la banda del sol. No voldràs pas quedar-te cec, ni cremar-te i quedar assenyalat a causa de les radiacions, oi?

Gaal començà a sortir.

—Trantor només és una taca grisa, de tota manera, noi. Per què no t’apuntes a un recorregut per l’espai, un cop a Trantor? Són molt barats —li digué l’oficial, que era al seu darrere.

Gaal es girà.

—Moltes gràcies.

Era una criaturada sentir-se decebut, però l’infantilisme apareix gairebé amb tanta naturalitat en un home com en un nen, i Gaal tenia un nus a la gola. Mai no havia vist Trantor estès al seu davant amb tota la seva incredibilitat, tan ampli com la vida, i no havia pensat que encara li caldria esperar més temps.





2


La nau aterrà fent un gran terrabastall. Se sentia el xiulet llunyà de l’atmosfera que fregava i lliscava sobre la coberta metàl·lica de la nau, el brunzit monòton de l’aire condicionat lluitant contra la calor de la fricció, i el soroll menys estrepitós dels motors forçant l’alentiment. Se sentia també el guirigall que feien els homes i les dones aplegats a les sales de desembarcament, que feien tentines a causa dels camps de força intentant acomodar la seva orientació a la direcció canviant de les forces gravitacionals. Ara baixaven arrossegant els peus per rampes inclinades fins a les sales amples, a punt per a retenir-los.

L’equipatge de Gaal era reduït. Es col·locà davant del taulell, i de seguida el posaren hàbilment a part i el retornaren al grup. Miraren el seu visat i el segellaren. Ell no hi parà gens d’atenció.

Allò era Trantor! Allà l’aire semblava més dens, la gravetat era més evident que en el seu planeta, Synnax, però s’hi acostumaria. Es preguntava si aconseguiria habituar-se a la immensitat.

L’edifici de desembarcament era grandiós. El sostre gairebé es perdia en les altures. Gaal s’imaginava que els núvols es formarien per sota d’aquella immensitat. No podia veure cap paret a l’altre extrem, només homes i taulells, i el terra de les diferents parts de la sala que convergia fins a desdibuixar-se en una confusió.

L’home de darrere el taulell tornava a parlar. Semblava enutjat.

—Bellugui’s, Dornick —digué.

Va haver de tornar a obrir el visat i mirar altre cop el nom, per tal de recordar-se’n.

—Cap a on? …Cap a on? —digué Gaal.

L’home li ho assenyalà fent un moviment amb el dit.

—Taxis a la dreta i la tercera a l’esquerra.

Gaal avançà, veient els remolins lluents de l’aire suspesos en el buit, on deia: TAXIS CAP A TOTES LES DIRECCIONS.

Quan Gaal marxà, una figura es destacà de l’anonimat i es deturà davant el taulell. L’home del taulell aixecà el cap i féu un gest breu. La figura mogué el cap al seu torn i seguí el jove estranger.

Arribà a temps de sentir cap a on es dirigia Gaal.

Gaal es trobà fortament agafat a una barana.

El petit rètol deia: «Supervisor». L’home al qual aquest rètol es referia, no alçava els ulls.

—Cap a on va? —preguntà.

Gaal no n’estava segur, però solament uns pocs segons de vacil·lació significaven que es formés cua al seu darrere.

Els recursos de Gaal eren pocs, però només era per aquella nit, després ja tindria feina. Procura semblar despreocupat:

—Un bon hotel, si us plau.

El supervisor no s’impressionà:

—Tots són bons. Digui’n un.

—El mes proper, si us plau —digué Gaal, desesperadament.

El supervisor pitjà un botó. Una línia estreta de llum es formà a terra corbant-se entre les altres la lluentor de les quals s’intensificava i s’afeblia en diferents colors i ombres. Li entaforaren un bitllet entre les mans. Brillava feblement.

El supervisor digué:

—Un amb dotze.

Gaal remenà per trobar les monedes.

—On he d’anar? —digué.

—Segueixi la llum. El bitllet lluirà mentre vostè vagi en la direcció correcta.

Gaal alçà els ulls i començà a caminar. Hi havia centenars de persones arrossegant els peus, creuant l’ampla sala, seguint el camí de cadascú, maldant per arribar, entre aquelles cruïlles, a les seves respectives destinacions.

El seu camí s’havia acabat. Un home vestit amb un uniforme llampant blau i groc, fet d’un teixit plastificat que no es taca, anà a recollir les seves dues maletes.

—Línia directa cap a Luxor —digué.

L’home que seguia Gaal ho sentí. També va escoltar com Gaal deia «molt bé» i el veié entrar en el vehicle.

El taxi enfilà cap amunt. Gaal mirava a fora per la finestra corbada transparent, meravellat per la sensació de volar en una estructura tancada, agafat instintivament al respatller del seient del conductor. La immensitat es contragué i la gent esdevingué formigues escampades a l’atzar. L’escena s’encongí encara més i començà a lliscar enrere.

Al davant hi havia un mur. Començava força alt, enlaire, i s’estenia cap amunt fins a perdre’s de vista. El mur era ple de forats que eren les boques dels túnels. El taxi de Gaal es dirigí cap a una d’elles i s’hi capbussà. Per uns instants Gaal es preguntà ociosament com aquell conductor podia triar-ne una d’entre tantes.

Ara, només hi havia foscor, solament la resplendor fugaç d’un senyal lluminós alleujava l’obscuritat. Un so tumultuós omplia l’aire.

Gaal va anar endavant a causa de la desacceleració quan el taxi sortí sobtadament del túnel i davallà fins al nivell del terra.

—L’hotel Luxor —repetia el conductor de manera incessant.

Va ajudar Gaal a treure l’equipatge, acceptà una propina del deu per cent amb aire de negociant, recollí un passatger que s’esperava i s’envolà altre cop.

Amb tot, des del moment del desembarcament, no s’havia vist cap rastre del cel.





3


TRANTOR —…Al principi del tretzè mil·lenni, aquesta tendència assolí el seu clímax. En tant que centre del Govern Imperial, ininterrompudament durant centenars de generacions, i situat com era a les regions centrals de la Galàxia entre els mons més densament poblats i industrialment avançats del sistema, servia de ben poc ser el punt més dens i ric de la humanitat que la Raça hagués mai vist.

La seva urbanització, progressant contínuament, havia assolit el seu límit. Tota l’extensió de terra de Trantor, és a dir, 19.000.000 quilòmetres quadrats (75.000.000 milles quadrades) constituïa una sola ciutat. La seva població, en aquell moment, depassava ben bé els quaranta mil milions. Aquesta enorme població es dedicava, gairebé en la seva totalitat, a les necessitats administratives de l’Imperi, i es consideraven massa pocs per a les complicacions de la tasca. (Cal recordar que la impossibilitat d’una administració correcta de l’lmperi Galàctic sota el mediocre liderat dels darrers emperadors, representa un factor important en la seva caiguda). Diàriament estols de desenes de milers de naus transportaven el producte de vint mons agrícoles a les taules dels menjadors de Trantor…

La seva dependència respecte dels mons exteriors pel que fa a l’aliment i, de fet, per a totes les necessitats vitals, féu que Trantor esdevingués cada cop més vulnerable al setge i a la conquesta. En el darrer mil·lenni de l’Imperi, les revoltes nombroses i reiterades feren que els emperadors fossin cada vegada més conscients d’això, i la política imperial esdevingué poc més que la protecció de la delicada vena jugular de Trantor…

ENCICLOPÈDIA GALÀCTICA

Gaal no sabia si el sol lluïa o no, i per tant, no sabia si era de dia o de nit. Li feia vergonya preguntar-ho. Tot el planeta semblava viure sota el metall. L’àpat que acabava de fer era designat com a refrigeri, però hi havia molts planetes que vivien amb una escala de temps estàndard que no tenia en compte per a res l’alternança, tal vegada inconvenient, del dia i la nit. La variació dels canvis planetaris diferia, i ell no coneixia els de Trantor.

De primer va seguir ansiosament els senyals fins al «Solàrium» i es va trobar que no era altra cosa que una sala per a prendre sol artificial. Romancejà una estona i després tornà al vestíbul principal del Luxor.

Es dirigí al recepcionista:

—On puc comprar un bitllet per a una volta planetària?

—Aquí mateix.

—Quan comença?

—L’acaba de perdre. N’hi ha una altra demà. Compri un bitllet ara i li reservarem una plaça per a demà.

—Oh! Demà serà massa tard. He de ser a la Universitat, demà. No hi hauria pas una torre d’observació o una cosa semblant? Vull dir, a l’espai obert.

—I tant! Si vol li vendré un bitllet perquè hi pugui anar. Deixi’m mirar si plou.

Va prémer un contacte al costat del seu colze i llegí les lletres que corrien fluïdes sobre una pantalla glaçada. Gaal llegí amb ell.

El recepcionista digué:

—Bon temps. Em sembla que és l’estació més seca de l’any —afegí com qui vol conversa—. A mi no em preocupa l’exterior. La darrera vegada que vaig sortir a fora, va ser fa tres anys. Amb un cop ja ho has vist tot. Aquí té el seu bitllet. Hi ha un ascensor a la part del darrere. Està indicat «Cap a la torre». Només ha de pujar-hi.

L’ascensor era del nou tipus que funciona amb repulsió gravitacional. Gaal entrà i d’altra gent entrà darrere seu. L’operador pitjà el contacte. Per uns instants Gaal se sentí suspès en l’espai a mesura que la gravetat esdevenia zero, després, quan l’ascensor accelerà cap amunt, tornà a recuperar el pes en part. Seguidament es produí la desacceleració i se li aixecaren els peus de terra. Un esgarip se li escapà sense voler.

L’operador l’escridassà.

—Fiqui els peus sota la barana! Que no veu el senyal?

Els altres ho havien fet. Li somreien mentre ell s’escarrassava, en va, a baixar per la paret. Les seves sabates feien pressió cap amunt contra les baranes de crom que anaven de punta a punta del terra en línies paral·leles, separades per uns 60 centímetres entre elles. Tan bon punt havia entrat, ja l’havia vista, aquella barana, però no n’havia fet cas.

Aleshores una mà s’alçà i l’estirà cap avall.

Gaal li donà les gràcies panteixant mentre l’ascensor s’aturava.

Sortí cap a una terrassa oberta banyada per una llum enlluernadora que li feia mal als ulls.

L’home, la mà del qual l’havia ajudat, era al seu darrere.

—Hi ha molts seients —digué l’home, amablement.

Gaal no digué res, respirà profundament i després féu:

—Sembla que sí.

S’hi dirigí gairebé automàticament, deturant-se tot seguit.

—Si no li fa res, em quedaré una estona a la barana. Vull… Vull donar una ullada.

L’home l’acomiadà amb la mà, amistosament. Gaal tragué el cap per sobre la barana, que li arribava a l’espatlla i s’embaladí davant d’aquell panorama.

No podia veure el terra. Es perdia en la complexitat creixent de les estructures fetes per l’home. No podia veure cap altre horitzó que el del metall contra el cel que s’estenia fins gairebé una grisor uniforme, i comprengué que devia ser així en tota la superfície del planeta. Gairebé no es veia cap moviment, només unes quantes naus recreatives voleiant amb peresa pel cel, però tot un trànsit de milions d’homes es bellugaven, ho sabia bé, sota la pell de metall del món.

No hi havia verdor, ni sòl, ni vida, llevat dels éssers humans. En algun lloc del món, pensà vagament, hi havia el palau de l’emperador, al bell mig d’uns centenars de quilòmetres quadrats de terra natural, tot verd d’arbres i virolat de flors. Era una petita illa al mig d’un oceà d’acer, però des d’on era ell no es veia. Potser era a uns 16.000 quilòmetres de distància. No ho sabia pas.

No passaria pas gaire temps abans que fes el recorregut.

Sospirà profundament i finalment comprengué que per fi era a Trantor; al planeta que era el centre de tota la Galàxia i el moll de l’os de la raça humana. De la seva debilitat no en veié res. No veié les naus descarregant mercaderies. No s’adonà de la vena jugular connectant delicadament els quaranta mil milions d’habitants de Trantor amb la resta de la Galàxia. Només era conscient de les gestes més heroiques de l’home; la conquesta completa i gairebé desdenyosa d’un món.

Se n’anà amb la mirada una mica perduda. El seu amic de l’ascensor li assenyalava un seient buit al seu costat i Gaal s’hi assegué.

L’home va somriure.

—Em dic Jerril. És la primera vegada que ve a Trantor?

—Sí, senyor Jerril.

—M’ho pensava. Jerril és el meu nom de pila. Trantor impressiona si es té un temperament poètic. Tot i així, els trantorins mai no pugen aquí dalt. No els agrada. Els posa nerviosos.

—Nerviosos? Per cert, em dic Gaal. Per què els ha de posar nerviosos? És esplèndid!

—És qüestió de gustos, Gaal, quan s’ha nascut en un cubicle, s’ha crescut en un corredor, s’ha treballat en una cel·la i s’han passat les vacances en un solàrium, aleshores pujar fins a un espai obert amb res més que el cel al damunt, pot provocar-te una crisi nerviosa. Fan venir la mainada aquí dalt un cop l’any, a partir dels cinc anys. No sé pas si els fa cap bé. Realment no en treuen cap profit, i les primeres vegades criden histèricament. Hi haurien de començar a venir quan els desmamen i tornar-hi un cop per setmana.

I prosseguí:

—Naturalment, no és que sigui gaire important. Què passaria si no hi pugessin mai? Són feliços allà baix, governen l’imperi. A quina altura creu que estem?

Gaal digué:

—A vuit-cents metres? —i es preguntà si aquella resposta no semblava ingènua.

I ho devia semblar perquè Jerril féu la rialleta i digué:

—No, només 150 metres.

—Com! Però si l’ascensor ha trigat…

—Ja ho sé, però la major part del temps se l’ha passat pujant fins al nivell de terra. És com un iceberg. El 90 per cent no es veu. Fins i tot s’endinsa uns quilòmetres en el subsòl oceànic a la línia de la costa. De fet estem tan avall que podem utilitzar la diferència de temperatura entre el nivell de terra i uns tres metres per treure’n tota l’energia que necessitem. Ho sabia?

—No, em pensava que utilitzaven generadors atòmics.

—Els havíem utilitzat, però d’aquesta manera és més econòmic.

—Ja m’ho imagino.

—Què en pensa, de tot això?

Per uns instants la bonhomia d’aquell home es convertí en perspicàcia. Semblava quasi sornegueria.

Gaal forfollà.

—Esplèndid —repetí.

—Ha vingut de vacances? Està fent un viatge? Una volta?

—No exactament. De fet sempre havia volgut visitar Trantor però he vingut, principalment, per una feina.

—Ah?

Gaal es veié obligat a continuar:

—En el projecte del doctor Seldon a la Universitat de Trantor.

—Corb Seldon?

—Bé, no. Jo vull dir Hari Seldon… El psicohistoriador Seldon. Jo no conec cap Corb Seldon.

—Volia dir Hari. Li diuen Corb de malnom, sap? Sempre prediu desastres.

—Ah sí? —Gaal estava realment sorprès.

—Bé ho deu prou saber —Jerril no somreia—. Vostè ve a treballar per a ell, no?

—Bé, sí. Sóc un matemàtic. Per què prediu desastres? Quina mena de desastres?

—Quins creu, vostè?

—Em sembla que no en tinc la més mínima idea. He llegit els papers que el doctor Seldon i el seu grup han publicat. Tracten de teoria matemàtica.

—Sí, el que publica sí.

Gaal se sentí incòmode i digué:

—Em sembla que me n’aniré a la meva cambra, ara. Encantat de conèixer-lo.

Jerril s’acomiadà fent un gest amb la mà, amb posat indiferent.

Gaal es trobà amb un home que l’esperava a la seva cambra.

Per un instant estigué tan sorprès que no va poder dir l’inevitable «Què hi fa vostè aquí?» que li venia als llavis.

L’home s’aixecà. Era vell i gairebé calb i coixejava, però els seus ulls eren blaus i brillants.

—Sóc Hari Seldon —digué, un instant abans que el cervell emboirat de Gaal aconseguís acarar aquell rostre amb la imatge que havia vist tantes vegades en retrat.





4


LA PSICOHISTÒRIA —… Gaal Domick, utilitzant conceptes no-matemàtics, ha definit la psicohistòria com una branca de la matemàtica que tracta de les reaccions de conglomerats humans als estímuls socials i econòmics fixos…

…Implícita a totes aquestes definicions és la condició que els conglomerats humans, dels quals es tracta aquí, siguin suficientment amplis per a un tractament estadístic vàlid. La mida necessària d’un conglomerat tal pot determinar-se pel Primer Teorema de Seldon… Una segona condició necessària és que el conglomerat humà sigui ell mateix inconscient de l’anàlisi psicohistòrica per tal que la seva reacció sigui realment genuïna…

La base de tota psicohistòria vàlida és el desenvolupament de les Funcions de Seldon, les quals mostren propietats congruents amb les de les forces econòmiques i socials tals com…

ENCICLOPÈDIA GALÀCTICA

—Bona tarda, senyor —digué Gaal—. Jo… jo…

—No es pensava pas que ens trobaríem abans de demà. Normalment, no hauria pas passat. El que passa és que hem d’utilitzar els seus serveis, hem de treballar de pressa. Cada vegada es fa més difícil reclutar la gent.

—No l’entenc, senyor.

—Vostè estava parlant amb un home a la torre d’observació, oi?

—Sí, es diu Jerril. No sé res més d’ell.

—Es diu no-res. És un agent de la Comissió de Seguretat Pública. L’ha seguit des del port-espacial.

—Però, per què? Em sembla que estic molt confús.

—L’home de la torre ha dit alguna cosa de mi?

Gaal dubtà.

—S’ha referit a vostè com a Corb Seldon.

—Ha dit per què?

—Ha dit que vostè prediu desastres.

—Ho faig… Què és Trantor per a vostè?

Tothom semblava preguntar-li la seva opinió sobre Trantor. Gaal se sentia incapaç de donar una resposta més enllà del mot senzill «Esplèndid».

—Ho ha dit sense pensar. I la psicohistòria?

—No he pensat a aplicar-la al problema.

—Abans d’acabar amb mi, jove, aprendrà a aplicar la psicohistòria, per rutina, a tots els problemes.

—Observi. —Seldon es tragué la calculadora de la bossa del seu cinturó. Diuen que en té una sota el coixí per a utilitzar-la en cas d’insomni. El seu acabat gris i lluent estava lleugerament desgastat per l’ús. Els dits àgils de Seldon, tacats ara per l’edat, jugaven amb les columnes i els rengles de botons que omplien la superfície de la màquina. Símbols vermells brillaven a la part superior.

—Això representa la condició de l’imperi en aquest moment —digué.

I esperà.

—Ben segur que això no és una representació completa —digué Gaal finalment.

—No, no és completa —va convenir Seldon—. M’agrada que no accepti les meves paraules cegament. Això no obstant, aquesta és una aproximació que servirà per a demostrar la proposició. Accepta això?

—Subjecte a la meva verificació posterior de la derivació de la funció, sí. —Gaal evitava amb molt de compte un possible parany.

—Bé, afegeixi a això la probabilitat coneguda de l’assassinat imperial, la revolta contra el virrei, la recurrència contemporània de períodes de depressió econòmica, l’índex de declivi de les exploracions planetàries, la…

Ell prosseguia. A mesura que enunciava cada punt, sorgien nous símbols al seu toc, i es barrejaven en funcions bàsiques que s’expandien i canviaven.

Gaal el tallà solament un cop.

—No veig la validesa d’aquesta transformació en sèrie.

Seldon ho repetí més a poc a poc.

—Però això es realitza mitjançant una sòcio-operació prohibida.

—Bé, vostè és llest, però no suficientment ràpid. No és prohibida si va en connexió. Deixi-m’ho fer per expansions.

El procés era més llarg i en finalitzar-lo Gaal digué, humilment:

—Sí, ara ho veig.

Finalment, Seldon s’aturà.

—Això és Trantor d’aquí a tres segles. Com interpreta vostè això? Eh?

Girà el cap i esperà.

—Destrucció total! —digué Gaal incrèdulament—. Però… si això és impossible. Trantor mai no ha estat…

Seldon era ple d’una excitació intensa, com si només el seu cos hagués envellit.

—Vingui, vingui. Ha vist com s’ha arribat en aquest resultat. Expressi-ho amb paraules. Oblidi el simbolisme per un moment.

—A mesura que Trantor esdevé més especialitzat —digué Gaal— es torna més vulnerable, menys capaç de defensar-se. Més endavant, a mesura que es converteix cada cop més en el centre administratiu, esdevé un premi més gran. Com que la successió imperial es torna més i més incerta i les enemistats entre les famílies són més furibundes, la responsabilitat social desapareix.

—Prou. I què hi ha de la probabilitat numèrica de la destrucció total d’aquí a tres segles?

—No podria dir-ho.

—Ben segur que pot realitzar una diferenciació de camp.

Gaal se sentí pressionat. No li havia passat la calculadora. La tenia a uns trenta centímetres dels seus ulls. Calculà amb deler i sentí que el front se li omplia de suor.

—Aproximadament un 85 per cent —digué.

—Està prou bé —exclamà Seldon treient el llavi inferior—. La xifra correcta és 92,5 per cent.

—Així que li diuen Corb Seldon? —digué Gaal—. No he llegit res d’això als diaris.

—Naturalment que no. Això no es pot publicar. Suposa que es pot exposar la debilitat de l’imperi d’aquesta manera? Aquesta és una demostració molt simple de psicohistòria. Però hi ha hagut filtracions i els nostres resultats han arribat a l’aristocràcia.

—Això és dolent?

—No necessàriament. Tot es té en compte.

—Però és per això que l’investiguen?

—Sí, tot el que respecta al meu projecte està essent investigat.

—Està en perill, senyor?

—Oh!, sí. Hi ha una probabilitat d’un 1,7 per cent que m’executin, però naturalment això no aturarà el projecte. També ho tenim en compte. Bé, tant és. Ens trobarem demà a la Universitat, suposo?

—Sí, senyor —digué Gaal.





5


COMISSIÓ DE SEGURETAT PÚBLICA —…El grup d’aristòcrates pujà al poder després de l’assassinat de Cleon I, el darrer dels Entun. La majoria d’ells constituïren un element d’ordre durant els segles d’inestabilitat i incertesa de l’Imperi. Sota el control continuat de les grans famílies dels Chen i dels Divart, amb el temps, allò degenera en un instrument cec per al manteniment del status… No desaparegueren en tant que poder dins l’estat, fins després de l’adveniment del darrer emperador poderós, Cleon II. El primer comissari en cap…

…En un aspecte, el començament del declivi de la Comissió es remunta al judici de Hari Seldon, dos anys abans de l’inici de l’era de la Fundació. Aquest judici és descrit en la biografia de Gaal Domick sobre Hari Seldon.

ENCICLOPÈDIA GALÀCTICA

Gaal no va mantenir la seva promesa. L’endemà al mati, el despertà una sirena sorda. Respongué, i la veu del recepcionista, tan callada, educada i desaprovadora com era possible, l’informà que estava detingut per ordre de la Comissió de Seguretat Pública.

Gaal es precipità cap a la porta i s’adonà que ja no s’obria. Només podia vestir-se i esperar.

El vingueren a buscar i se l’emportaren cap a un altre lloc, però continuava detingut. L’interrogaren amb molta educació. Tot fou molt civilitzat. Ell explicà que era un habitant de la província de Synnax; que havia estudiat en aquesta i aquella escola i que havia obtingut el doctorat en matemàtiques en tal data. Havia sol·licitat una plaça en l’equip del doctor Seldon i l’havien acceptat. Una i altra vegada repetí aquests detalls, i una i altra vegada tornaven a preguntar-li sobre la seva incorporació al Projecte Seldon. Com havia sentit a parlar d’això, quines serien les seves obligacions, quines instruccions secretes havia rebut, de què es tractava tot allò?

Respongué que no ho sabia. Que no tenia instruccions secretes. Que ell era un científic i un matemàtic i no estava gens interessat en la política.

Finalment l’amable inquiridor preguntà:

—Quan serà destruït Trantor?

Gaal respongué vacil·lant:

—Només amb els meus coneixements, no ho puc dir.

—Ho podria dir amb els coneixements d’algú altre?

—Com podria parlar per algú altre?

Va sentir calor, molta calor.

L’inquiridor digué:

—Li ha parlat algú d’aquesta destrucció, li han donat cap data?

I com que el jove dubtava, ell prosseguí:

—L’hem seguit, doctor. Érem a l’aeroport quan vostè va arribar, a la torre d’observació quan vostè esperava la cita, i, naturalment, vàrem poder sentir la seva conversa amb el doctor Seldon.

Gaal digué:

—Aleshores ja coneix la seva visió de l’assumpte.

—Potser sí, però voldríem sentir-ho amb la seva veu.

—Ell creu que Trantor serà destruït d’aquí a tres segles.

—Ho va provar, vull dir, matemàticament?

—Sí, ho va fer —respongué, desafiant.

—Vostè manté que les operacions matemàtiques són vàlides, suposo.

—Si el doctor Seldon ho assegura, són vàlides.

—Aleshores, tornarem.

—Esperi, tinc dret a un advocat. Exigeixo els meus drets com a ciutadà de l’imperi.

—Els tindrà.

I així va ser.

Finalment entrà un home alt; un home, el rostre del qual semblava fet tot de línies verticals, i tan prim que hom es preguntava si hi havia espai per a un somriure.

Gaal alçà els ulls, es notava despentinat i decaigut. Havien passat tantes coses, i solament feia trenta hores que havia arribat a Trantor.

L’home digué:

—Sóc Lors Avakim. El doctor Seldon m’ha designat perquè el representi.

—Si és així, aleshores, miri. Vull fer una apel·lació immediata a l’emperador. Se m’ha detingut sense motiu. Sóc innocent de tot, de tot. —Estirà les mans amb els palmells cap avall—. Ha d’aconseguir-me una audiència amb l’emperador, immediatament.

Avakim buidava amb molta cura el contingut de la seva carpeta per terra. Si Gaal hagués tingut humor, hauria reconegut els formularis legals de Cellomet, de metall prim semblants a una cinta de casset, adaptats per a ser inserits en les petites dimensions d’una càpsula personal. Potser també hi hauria vist un magnetòfon de butxaca.

Avakim, sense fer cas de l’accés d’indignació de Gaal, se’l mirà i finalment digué:

—La Comissió, naturalment, utilitzarà un raig espia. Això va contra la llei, però en faran servir un, de tota manera.

Gaal féu espetegar les dents.

—No obstant això —i Avakim s’assegué prudentment—, el magnetòfon que tinc sobre la taula, que sembla en aparença un magnetòfon normal i corrent, té la capacitat addicional d’anul·lar completament el raig espia. Això es quelcom que no descobriran de seguida.

—Aleshores, puc parlar?

—Naturalment.

—Bé, doncs, vull una audiència amb l’emperador.

Avakim li adreçà un somriure gèlid; ves per on, després de tot hi havia lloc per a un somriure en aquell rostre tan prim. I digué:

—Vostè és de les províncies.

—Però també sóc ciutadà de l’imperi. Sóc tan bon ciutadà com vostè mateix o qualsevol d’aquesta Comissió de Seguretat Pública.

—No en dubto pas, no en dubto pas. Només és que, en tant que habitant de les províncies, vostè no comprèn com és la vida a Trantor. No es concedeixen audiències amb l’emperador.

—Doncs, a qui s’apel·la en aquesta Comissió? Hi ha un altre procediment?

—No n’hi ha cap. No hi ha recursos en sentit pràctic. Legalment es pot apel·lar a l’emperador, però no aconseguirà cap audiència. L’emperador, avui dia, no és l’emperador d’una dinastia Entun, sap? Trantor, lamento dir-li-ho, és en mans de famílies aristocràtiques, els membres de les quals formen la Comissió de Seguretat Pública. Aquest és un procés que la psicohistòria preveu perfectament.

Gaal digué:

—Realment? En aquest cas, si el doctor Seldon pot predir la història de Trantor d’aquí a tres-cents anys…

—La pot predir d’aquí a 1.500 anys.

—Ni que siguin 15.000. Per què ahir no va poder predir els esdeveniments d’aquest matí i no em va avisar? No, ho sento. —Gaal s’assegué i reposà el cap en una de les seves mans suades—. Ja comprenc que la psicohistria és una ciència estadística i no pot predir el futur d’un sol home amb exactitud. Vostè es farà càrrec que jo estigui preocupat.

—Però s’equivoca. El doctor Seldon era de l’opinió que vostè seria arrestat aquest matí.

—Què?

—És lamentable, però és cert. La Comissió cada vegada es mostra més hostil a les seves activitats. Els nous membres que s’incorporen al grup han estat molestats cada vegada més. Els gràfics mostren que per als nostres propòsits, ara, l’assumpte podria molt bé arribar a un clímax. La Comissió es movia lentament, per això el doctor Seldon el visità a vostè ahir per tal de forçar-los. No hi ha cap altra raó.

A Gaal se li tallà la respiració:

—Protesto…

—Si us plau, era necessari. No se’l va triar per motius personals. Ha de comprendre que els plans del doctor Seldon, que estan basats en el desenvolupament de les matemàtiques, per més de divuit anys, inclouen totes les eventualitats amb probabilitats significatives. Aquesta n’és una. No m’han enviat aquí per cap altre motiu llevat el d’assegurar-li que no ha de témer res. Tot acabarà bé, gairebé amb certesa absoluta, pel projecte, i, amb una gran probabilitat, per a vostè.

—Quines són les dades? —demanà Gaal.

—Pel projecte, per damunt del 99,9 per cent.

—I per a mi?

—Diguem que la probabilitat és del 77,2 per cent.

—Aleshores, tinc més d’una probabilitat sobre cinc d’ésser enviat a la presó o condemnat a mort.

—En el darrer cas, la probabilitat és inferior a un u per cent.

—De fet, els càlculs respecte a un home no signifiquen res. Enviï’m el doctor Seldon.

—Desgraciadament no puc. Ell també està arrestat.

La porta s’obrí de cop abans que Gaal, que s’estava aixecant, pogués fer més que iniciar un crit. Un guàrdia entrà, caminà fins a la taula, agafà el magnetòfon, mirà a totes bandes i se’l ficà a la butxaca.

Avakim digué en veu baixa:

—Necessitaré aquesta eina.

—Ja n’hi aconseguirem un, comissari, aquest no cobreix un camp estàtic.

—Aleshores la meva entrevista ha acabat.

Gaal el mirà com se n’anava, i es quedà sol.





6


El procés —Gaal suposava que n’era un de sol, encara que tenia ben poc a veure legalment amb les elaborades tècniques jurídiques, de les quals havia llegit quelcom— no havia durat pas gaire. Eren al tercer dia. Tot i així, Gaal no podia fer recular la seva memòria fins al principi.

Ell mateix havia estat ben poc tocat. L’artilleria pesada s’havia dirigit contra el propi doctor Seldon. Hari Seldon, tanmateix, seia allà, impertorbable. Per a Gaal representava l’únic punt d’estabilitat que restava al món.

L’audiència era poc nombrosa i provenia, exclusivament, dels barons de l’imperi. La premsa i el públic n’eren exclosos i es feia dubtós pensar que un nombre significatiu de la gent de fora sabés, ni tan sols, que s’estava fent un procés a Seldon. L’ambient era d’una hostilitat absoluta envers els demandats.

Cinc membres de la Comissió de Seguretat Pública seien darrere la mesa. Portaven uniformes escarlates i daurats i els cascs de plàstic ajustats, com a signe de llur funció judicial. Al centre hi havia el comissari en cap Linge Chen. Gaal no havia vist mai un senyor tan important, i se’l mirà, fascinat. Chen gairebé no digué un sol mot en tota la sessió. Deixà ben clar que xerrar massa no era digne del seu càrrec.

El fiscal de la Comissió consultà les seves notes i continuà la vista amb Seldon, encara a la tribuna.

P. Digui’ns, doctor Seldon. Quants homes estan integrats al projecte del qual vostè és el cap?

R. Cinquanta matemàtics.

P. Incloent-hi el doctor Gaal Dornick?

R. El doctor Dornick fa el cinquanta-un.

P. Ah! Aleshores en són cinquanta-un, oi? Pensi-s’ho bé, doctor Seldon, potser en són cinquanta-dos o cinquanta-tres. O potser fins i tot més?

R. El doctor Dornick encara no ha entrat formalment a formar part de la meva organització. Quan ho faci, el nombre de membres arribarà als cinquanta-un. Ara en són cinquanta, tal com he dit.

P. No s’acostaran pas, per casualitat, al miler?

R. Els matemàtics? No.

P. No dic pas els matemàtics. N’hi ha cent mil en tots els terrenys?

R. En tots els terrenys, la seva xifra pot ser correcta.

P. Pot ser? Jo dic que és. Jo dic que els homes que estan integrats en el seu projecte arriben a la xifra de noranta-vuit mil cinc-cents setanta-dos.

R. Em penso que vostè compta dones i criatures.

P. (Alçant la veu). He dit noranta-vuit mil cinc-cents setanta-dos individus. No cal fer jocs de paraules.

R. Accepto la xifra.

P. (Referint-se a les seves notes). Deixem això de moment, doncs, i parlem d’una altra qüestió que ja hem discutit fins a cert punt. Voldria repetir-nos, doctor Seldon, les seves idees sobre el futur de Trantor?

R. Ja he dit, i ho repeteixo, que Trantor serà destruït en el termini de tres segles a venir.

P. Vostè no considera que la seva afirmació és deslleial?

R. No, senyor, la veritat científica està per damunt de la lleialtat o la deslleialtat.

P. Està segur que la seva afirmació representa la veritat científica?

R. Sí.

P. I en què es basa?

R. Em baso en la matemàtica i en la psicologia.

P. Pot provar que aquests càlculs matemàtics són vàlids?

R. Només a un altre matemàtic.

P. (Amb un somriure). La seva afirmació és, doncs, que la seva veritat és d’una naturalesa tan esotèrica que està per damunt de la comprensió de l’home del carrer. Em sembla que la veritat ha de ser més clara que això, menys misteriosa, més oberta a la ment.

R. Per a algunes ments no constitueix cap dificultat. La física de la transferència d’energia, que coneixem amb el nom de termodinàmica, ha estat clara i certa al llarg de tota la història de l’home des de temps mítics, nogensmenys, hi ha gent avui, a la qual seria impossible dissenyar un motor. Fins i tot, gent molt intel·ligent. Dubto si els instruïts comissaris…

En aquell punt un dels comissaris s’inclinà cap al fiscal. No es varen sentir les seves paraules, però el xiuxiueig de la seva veu denotava una certa aspror. El fiscal es posà vermell i interrompé Seldon.

P. No hem vingut aquí per sentir discursos, doctor Seldon. Considerem que ja s’ha explicat. Deixi’m que li suggereixi que les seves prediccions de desastres poden anar encaminades a destruir la confiança del poble en el Govern Imperial amb propòsits personals.

R. Això no és cert.

P. Deixi’m que li digui que vostè intenta propagar que s’esdevindrà un període d’intranquil·litat de tot tipus que precedirà la, diguem-ne, ruïna de Trantor.

R. Exactament.

P. I per aquesta mera predicció, vostè espera ocasionar allò que prediu, i tenir un exèrcit d’un centenar de milers de persones a la seva disposició.

R. En primer lloc, això no és així. I si ho fos, una investigació li demostraria que escassament deu mil persones estan en edat militar, i que cap d’elles no té formació en el maneig d’armes.

P. Actua vostè com a agent d’algú altre?

R. No em paga ningú, senyor fiscal.

P. Actua del tot desinteressadament? Està servint la ciència?

R. Sí.

P. Aleshores, digui’ns com pot canviar el futur, doctor Seldon?

R. Òbviament, aquesta cort de justícia podria explotar dintre d’unes hores o no explotar. Si ho fes, el futur, sens dubte, canviaria en alguns aspectes mínims.

P. Vostè juga amb les paraules, doctor Seldon. Potser canviaria la història de tota la raça humana?

R. Sí.

P. Fàcilment?

R. No, amb molta dificultat.

P. Per què?

R. El curs psicohistòric de la població d’un planeta molt poblat conté una enorme inèrcia. Per canviar-la s’ha de trobar alguna cosa que posseeixi una inèrcia similar. Tant si el nombre de gent afectada és gran com si és relativament petit, ha de passar molt temps pel canvi. Comprèn?

P. Em penso que sí. No és necessari que Trantor sigui destruït si un gran nombre de gent decideixen actuar per tal que això no succeeixi.

R. Exactament.

P. Tants com cent mil persones?

R. No, senyor. Ni de bon tros.

P. N’està segur?

R. Pensi que Trantor té una població que supera els quaranta mil milions. Consideri ara que el camí que el condueix a la ruïna no pertany a Trantor tot sol, sinó a l’imperi com a un tot; i que l’imperi conté, gairebé, un trilió d’éssers humans.

P. Ja ho veig. Aleshores, potser, cent mil persones poden canviar aquest curs, si ells i els seus descendents lluiten per això durant tres-cents anys.

R. Em sembla que no. Tres-cents anys són molt poc temps.

P. Ah! En aquest cas, doctor Seldon, les seves declaracions no anaven encaminades a aquesta deducció. Vostè ha reunit al voltant d’aquest projecte cent mil persones. Aquest nombre és insuficient per canviar la història de Trantor durant el curs de tres-cents anys. En altres paraules, no poden impedir la destrucció de Trantor, facin el que facin.

R. Desgraciadament, té raó.

P. I d’altra banda, les seves cent mil persones no tenen cap propòsit il·legal.

R. Exactament.

P. (Lentament i amb satisfacció). En aquest cas, doctor Seldon… Ara estigui ben atent, senyor, amb molta atenció perquè volem una resposta pensada. Quin és l’objectiu de les seves cent mil persones?

La veu del fiscal s’havia tornat estrident. S’havia salvat de la seva pròpia trampa. Arraconant Seldon, l’havia apartat, astutament, de tota possibilitat de respondre.

En aquell moment hi hagué un murmuri creixent, que s’estengué pels bancs dels nobles de l’audiència i que envaí fins i tot el dels comissaris. S’inclinaren els uns cap als altres, vestits d’escarlata i daurat; només el Cap romania impertèrrit!

Hari Seldon restava impassible. Esperava que el xiuxiueig desaparegués.

R. Per tal de minimitzar els efectes de la destrucció.

P. I què entén vostè per això, exactament?

R. L’explicació és senzilla. La destrucció futura de Trantor no és un esdeveniment en ell mateix, aïllat en l’esquema del desenvolupament humà. És el punt màxim d’un intricat drama que va començar fa molts segles i que accelera el seu pas contínuament. Em refereixo, senyors, al desenvolupament, el declivi i la caiguda de l’imperi Galàctic.

El murmuri es convertí, ara, en una esbroncada sorda. El fiscal, que no se sentia, s’esgargamellava cridant:

—Vostè declara obertament que…

I s’aturà perquè els crits de «traïció» de l’audiència mostraven que s’havia arribat a l’objectiu sense necessitat d’insistir-hi gens.

Lentament, el comissari en cap alçà la seva maça un cop i picà a la taula. El so fou el d’un gong melodiós. Quan cessà la cridòria, la xerradissa de l’audiència també cessà. El fiscal reprengué l’alè.

P. (Teatralment). S’adona vostè, doctor Seldon, que està parlant d’un Imperi que ha mantingut durant dotze mil anys, malgrat totes les vicissituds de les generacions que té al seu darrere, els bons desitjós i l’afecte d’un miler de bilions d’éssers humans?

R. Sóc conscient, tant de l’estat present com de la història de l’imperi. I sense mancar al respecte, puc afirmar que tinc més coneixement del fet que cap altra persona de la sala.

P. I vostè en prediu la seva ruïna?

R. És una predicció feta per les matemàtiques. No en faig un judici moral; personalment, en lamento la perspectiva. Encara que s’admetés que l’Imperi és quelcom de nefast (la qual cosa no faig), l’estat d’anarquia que seguiria la seva caiguda seria molt pitjor. És aquest estat d’anarquia contra el qual el meu projecte es compromet a lluitar. La caiguda de l’Imperi, senyor, és un fet massiu i no se’l pot combatre fàcilment. Està dictat per una burocràcia creixent, una iniciativa en recés, una congelació de la casta, un estancament de la curiositat… un centenar d’altres factors. Ha estat funcionant, tal com he dit, durant segles, i és un moviment massa majestuós i massiu per a parar-lo.

P. No és evident per a tothom que l’imperi és tan fort com ho ha estat sempre?

R. L’aparença de fortalesa no és més que això. Sembla que hagi de durar sempre. Malgrat tot, senyor fiscal, el tronc d’arbre podrit, fins al moment precís que la tempesta el parteix en dos, continua tenint, sempre, la mateixa aparent solidesa. Ara, les ràfegues tempestuoses xiulen entre les branques de l’imperi. Escolti amb l’oïda de la psicohistòria i sentirà el cruiximent.

P. (Amb incertesa). No estem en aquest punt, doctor Seldon, per escol…

R. (Amb fermesa). L’Imperi desapareixerà i amb ell tots els seus valors positius. Tots els coneixements acumulats entraran en decadència, i l’ordre que s’ha imposat desapareixerà. Les guerres interstel·lars no tindran fi i el comerç interstel·lar decaurà; la població minvarà i els mons perdran el contacte amb el cos principal de la Galàxia… Així és com succeiran les coses.

P. (Una veueta al bell mig del vast silenci). Per sempre més?

R. La psicohistòria, que pot predir la caiguda, pot fer revelacions respecte als anys negres que la seguiran. L’Imperi, senyors, tal com s’ha dit, ha durat dotze mil anys. Els anys foscos a venir duraran no dotze, sinó trenta mil anys. Un Segon Imperi s’alçarà, però entre ell i la nostra civilització hi haurà un miler de generacions humanes que sofriran. Hem de lluitar contra això.

P. (Recuperant-se una mica). Vostè es contradiu. Abans ha dit que no pot impedir la destrucció de Trantor; i per tant la seva caiguda; l’anomenada caiguda de l’imperi.

R. Jo no dic pas, ara, que pugui evitar-la. Però encara som a temps d’escurçar l’interregne que la seguirà. És possible, senyors, reduir la durada de l’anarquia a un sol mil·lenni, si es permet que el meu grup actuï ara. Estem en un moment delicat de la història. La immensa i abrivada corrua d’esdeveniments pot ser desviada lleugerament, només una mica… No és gaire, però pot ser suficient per estalviar vint-i-nou mil anys de sofriment a la història de la humanitat.

P. Com proposa fer-ho vostè, això?

R. Salvaguardant els coneixements de la raça. La suma de coneixements està per damunt de qualsevol home; de milers d’homes. Amb la destrucció de la nostra estructura social, la ciència es trencarà en mil bocins. Els individus no coneixeran res més que petites facetes del que cal saber. Estaran indefensos. Se sentiran inútils per ells mateixos. Les minúscules porcions de saviesa popular, en no ser útils, deixaran de ser transmeses de generació en generació i es perdran. Però, si ara preparem un resum gegantí de tots els coneixements, no es perdran mai. Les generacions futures s’hi basaran, i no els hauran de descobrir per ells mateixos. Un mil·lenni farà el fet de trenta mil anys.

P. Tot això?

R. El meu projecte és aquest, els meus trenta mil homes, amb les seves dones i els seus fills, es dediquen a la preparació d’una «Enciclopèdia Galàctica». No podran acabar-la en tota la seva vida. I jo, ni tan sols viuré per veure-la començada. Però, quan Trantor caigui, ja l’hauran acabada, i n’hi haurà exemplars a totes les biblioteques importants de la Galàxia.

El comissari en cap alçà el martell i el deixà caure. Hari Seldon abandonà l’estrada i es dirigí tranquil·lament al seu seient al costat de Gaal.

Somrigué dient:

—Li ha agradat l’actuació?

Gaal respongué:

—Se n’ha sortit. Però, ara què passarà?

—Ajornaran el judici i intentaran arribar a un acord privat amb mi.

—Com ho sap?

—Si li he de ser franc, no ho sé. Depèn del comissari en cap. L’he estat estudiant durant anys. He intentat analitzar els seus treballs, però ja sap com és d’arriscat introduir els capricis dels individus en les operacions psicohistòriques. Tot i així, tinc esperances.





7


Avakim s’acostà, féu un gest amb el cap a Gaal i es tirà enrere per dir quelcom a Seldon a cau d’orella. El senyal d’ajornament sonà i els guàrdies els separaren. Gaal fou conduït fora de la sala.

L’endemà, les audiències foren completament diferents. Hari Seldon i Gaal Dornick estigueren sols davant la Comissió. Asseguts tots dos junts en una taula, amb gairebé cap separació entre els cinc jutges i els dos acusats. Fins i tot els oferiren cigars d’una caixa de plàstic iridescent que feia l’efecte d’aigua que ragés contínuament. L’efecte enganyava als ulls, encara que els dits notaven una superfície dura i eixuta. Seldon n’acceptà un i Gaal els refusà.

Seldon digué:

—El meu advocat no hi és.

Un dels comissaris respongué:

—Això ja no és un judici, doctor Seldon. Som aquí per discutir la seguretat de l’estat.

Linge Chen digué:

—Parlaré jo.

Aleshores els comissaris es repenjaren en els seients per escoltar. Es féu el silenci al voltant de Chen a l’espera de les seves paraules.

Gaal contingué l’alè. Chen, eixut i dur, aparentava més edat de la que tenia, era el veritable emperador de tota la Galàxia.

El nen que n’ostentava el títol només era un símbol fabricat per Chen, i no pas l’únic, per cert.

Chen digué:

—Doctor Seldon, vostè pertorba la pau del reialme de l’emperador. Ningú, dels milions d’éssers que ara viuen en tots els astres de la Galàxia, viurà d’aquí a un segle. Per quins set sous ens hauríem de preocupar per esdeveniments que tindran lloc passats tres segles?

—Jo no viuré més de mitja dècada —digué Seldon—, i tot i així, em preocupa extremament. Digui-li idealisme. Digui-li identificació de mi mateix amb aquesta generalització mística a la qual ens referim amb el terme «humanitat».

—No vull pas prendre’m la molèstia d’entendre el misticisme. Pot dir-me per què no puc desfer-me de vostè i d’un incòmode i innecessari futur de tres segles per endavant, que jo no veuré, executant-lo aquesta nit?

—Fa una setmana —digué Seldon, com qui res— podia haver-ho fet i continuar tenint una probabilitat sobre deu de seguir viu fins a final d’any. Avui, aquella probabilitat sobre deu és a penes sobre deu mil.

Se sentiren respirs i signes d’intranquil·litat entre la concurrència. Gaal sentí que els seus cabells curts li punxaven el clatell. Les parpelles de Chen s’aclucaren lleugerament.

—I com és això? —preguntà.

—La caiguda de Trantor —digué Seldon— no es pot deturar per cap esforç concebible. Encara que pot precipitar-se fàcilment. La notícia de la interrupció del judici correrà per tota la Galàxia. La frustració dels meus plans per alleujar la caiguda convencerà la gent que el futur no els guarda cap promesa. Ja enyoren la vida dels seus avis, només els faltarà això. Veuran que les revolucions polítiques i l’estancament comercial augmenten. S’estendrà per tota la Galàxia el sentiment que només allò que hom pugui aconseguir per ell mateix serà important. Els homes ambiciosos no esperaran, i els que no tinguin escrúpols no es quedaran enrere. Mitjançant les seves accions precipitaran la caiguda dels mons. Faci’m executar i Trantor caurà, no dintre de tres segles, sinó dintre de cinquanta anys i vostè mateix al cap d’un sol any.

Chen digué:

—Aquestes són paraules per fer por a les criatures; de tota manera la seva mort no és cap cosa que ens satisfaci.

Alçà la seva mà prima dels papers on reposava, de manera que només dos dels seus dits tocaven la punta del full de dalt de tot.

—Digui’m —preguntà— la seva única activitat seria la de preparar aquesta enciclopèdia de la qual parla?

—Sí.

—I és necessari que sigui a Trantor?

—Trantor, senyor, posseeix la Biblioteca Imperial, així com les fonts erudites de la Universitat de Trantor.

—Però si estigués en algun altre lloc, posem per exemple un planeta on la pressa i les distraccions de la metròpoli no interferissin amb les reflexions erudites; on els seus homes es poguessin dedicar completament i exclusiva al seu treball… Això no podria tenir avantatges?

—Avantatges mínims, potser.

—Doncs aquest món ja ha estat triat. Vostè, doctor, pot treballar, a plaer, amb el centenar de persones que van amb vostè. La Galàxia sabrà fins i tot que vostè està treballant i lluitant contra la caiguda —somrigué—. Encara que no cregui en gaires coses, no m’és difícil creure en la caiguda, de manera que estic tan plenament convençut que els diré la veritat a la gent. I mentrestant, doctor, vostè no pertorbarà Trantor i la pau de l’emperador no serà destorbada. L’alternativa és la seva mort i la de tants dels seus seguidors com sembli necessari. No faig cas de les seves anteriors amenaces. Té cinc minuts per triar entre la mort i l’exili.

—Quin és el món escollit, senyor? —preguntà Seldon.

—Se’n diu Terminus, em penso —digué Chen. I com aquell qui res girà uns quants fulls dels que tenia damunt la taula amb la punta dels dits, de manera que Seldon el veiés—. És un món deshabitat, però força habitable, i pot ser condicionat per adaptar-se a les necessitats d’uns erudits. Està una mica aïllat…

Seldon interrompé:

—És a l’extrem de la Galàxia, senyor.

—Sí, ja li he dit que és una mica aïllat. Però li anirà bé per la seva necessitat de concentració. Vingui, té encara uns minuts.

—Necessitaré temps per a preparar un viatge com aquest —digué Seldon.

—Disposarà de temps.

Seldon s’ho pensà un moment, i l’últim minut estava al caure, quan digué:

—Accepto l’exili.

El cor de Gaal bategà amb força en sentir aquelles paraules. Principalment se sentia envaït per la immensa alegria de pensar que s’havien escapat de la mort. Això no obstant, malgrat l’alleujament, hi hagué un racó per la recança de saber que Seldon havia estat vençut.





8


Durant una llarga estona, estigueren asseguts silenciosament mentre el taxi grinyolava dins els milers de túnels, semblants a cucs, en direcció a la Universitat. Fins que Gaal es remenà i digué:

—Era cert el que heu dit al comissari? La vostra execució hauria, realment, precipitat la caiguda?

—Mai no menteixo quan es tracta de descobriments psicohistòrics. Ni tampoc m’ho hauria permès en aquest cas. Chen ha comprès que deia la veritat. És un polític molt astut i els polítics, per la pròpia naturalesa del seu treball, han de tenir un instint especial per a les veritats de la psicohistòria.

—Aleshores, necessitava que vostè acceptés l’exili —comentà Gaal, però Seldon no respongué.

Quan finalment arribaren a la Universitat, els músculs de Gaal entraren en acció per ells mateixos, o més ben dit, en inactivitat. Gairebé l’hagueren d’arrossegar per treure’l del taxi.

Tota la Universitat era un esclat de llum. Gaal gairebé havia oblidat que el sol existís.

Les estructures de la Universitat no tenien la duresa grisa de l’acer que hi havia a la resta de Trantor. Eren més aviat platejades. La lluentor metàl·lica tenia gairebé el color de l’ivori.

Seldon digué:

—Sembla que hi ha soldats.

—Què? —Gaal dirigí la vista cap al sòl prosaic i veié un sentinella enfront.

Es deturaren al seu davant; aleshores, de darrere una porta propera, aparegué un capità parlant amb veu baixa:

—El doctor Seldon? —digué.

—Sí.

—L’hem estat esperant. Vostè i els seus homes estaran sota la llei marcial. Tinc instruccions d’informar-los que té sis mesos per a fer els preparatius per anar cap a Terminus.

—Sis mesos! —comentà Gaal, però Seldon li premé lleugerament l’espatlla.

—Aquestes són les meves instruccions —repetí el capità. Tot seguit s’allunyà i Gaal es girà cap a Seldon.

—Però… Què es pot fer en sis mesos? Això no és més que una mort més lenta.

—Tranquil, home, tranquil. Esperi que arribem a l’oficina.

No era un despatx gran, però sí que era a prova d’espies i força difícil de detectar. Els magnetòfons col·locats allà no rebien ni un silenci sospitós, ni un estàtic més sospitós encara. Enregistraven, més aviat, una conversa construïda a l’atzar, amb una gran varietat de frases innòcues en diferents tons i veus.

—Ara —digué Seldon amb tranquil·litat—, sis mesos seran suficients.

—No veig pas com.

—Miri jove, en un pla com el nostre, les accions dels altres s’adapten a les nostres necessitats. No li he dit que la composició temperamental de Chen ha estat sotmesa a una investigació molt més profunda que la de cap altre individu de la història. No hem deixat que se celebrés el judici fins que tant el moment com les circumstàncies fossin apropiades per a aconseguir el nostre fi.

—Però és possible que s’ho hagin manegat per…

—…Per a ser exiliats a Terminus? I per què no? —Posà els dits sobre una taca que hi havia a la taula i un tros de la paret del seu darrere es desplaçà cap a un cantó. Només els seus propis dits podien haver-ho fet, ja que solament les seves empremtes digitals feien accionar el lector que hi havia a sota.

—A dins hi trobarà diversos microfilms —digué Seldon—. Tregui el que duu marcada la lletra «T».

Gaal ho va fer així i esperà que Seldon el col·loqués en el projector i li atansés un parell d’oculars. Gaal se’ls ajustà i contemplà el film que es desenrotllava davant els seus ulls.

—Però, aleshores… —digué.

—Què li sorprèn?

—S’han estat preparant per marxar, des de fa dos anys?

—Dos i mig. Naturalment, no podíem pas estar segurs que triés Terminus, però esperàvem que ho fessin així, i actuàvem d’acord amb aquesta suposició…

—Però, per què, doctor Seldon? Si vostè és qui ha arranjat l’exili, no creu que els esdeveniments es podien controlar més a fons aquí, a Trantor?

—Bé, hi ha algunes raons. Treballant a Terminus, tindríem el suport imperial sense provocar temors que posin en perill la seguretat de l’imperi.

Gaal digué:

—Però va provocar aquells temors per induir-lo a que l’exiliés. Continuo sense comprendre.

—Vint mil famílies no viatjarien pas a l’extrem de la Galàxia per pròpia voluntat, oi?

—Però, per què hi han d’anar per força? —Gaal s’aturà—. Puc saber-ho?

Seldon digué:

—Encara no. Per ara ja és prou que sàpiga que es muntarà un refugi científic a Terminus. I que se n’obrirà un altre a l’altre extrem de la Galàxia, posem per cas —i somrigué— a l’extrem de les estrelles. Pel que fa a la resta, aviat moriré, i vostè veurà més que no pas jo… No, no. Estalviï’m la seva sorpresa i els seus bons desitjos. Els doctors m’han dit que no viuré més d’un any o dos. Però llavors ja hauré realitzat allò que m’havia proposat i, és possible morir en millors circumstàncies?

—I després que vostè mori, senyor?

—Bé, hi haurà els meus successors… potser, fins i tot, vostè mateix. I aquests successors seran capaços d’aplicar l’últim toc del pla i instigar la revolta a Anacreont en el moment adequat i de la manera correcta. A partir d’aquell moment els esdeveniments es desencadenaran per ells mateixos.

—No ho entenc.

—Ja m’entendrà. —El rostre arrugat de Seldon esdevingué tranquil i cansat a la vegada—. Molts partiran a Terminus, però ben pocs hi romandran. Serà fàcil d’arranjar… Pel que fa a mi —i acabà amb un murmuri que Gaal gairebé no va poder sentir—, estic acabat.





SEGONA PART

ELS ENCICLOPEDISTES





1


TERMINUS —… La seva situació (vegeu el mapa) prou curiosa pel paper que li havia tocat jugar en la història galàctica, era, tot i així, tal com no s’han cansat mai d’assenyalar molts escriptors, un paper inevitable.

Situada a l’extrem mateix de l’espiral galàctica, és l’únic planeta d’un sol isolat, pobre de recursos i negligible pel que fa al seu valor econòmic, i mai no havia estat habitat durant els cinc segles que transcorregueren després del seu descobriment, fins a l’arribada dels Enciclopedistes.

Era inevitable que al temps que sorgia una nova generació, Terminus esdevingués quelcom més que un apèndix dels psicohistoriadors de Trantor. Amb la revolta anacreoniana i l’arribada al poder de Salvor Hardin, primer de la gran família dels…

ENCICLOPÈDIA GALÀCTICA

Lewis Pirenne estava molt ocupat davant la seva taula de treball, en un dels racons ben il·luminats de l’habitació. Calia coordinar la feina. S’havien de posar en ordre els esforços. No podia quedar cap fil penjat.

Cinquanta anys, cinquanta anys per a establir-se i convertir la Fundació número 1 de l’Enciclopèdia en una unitat de treball organitzada. Cinquanta anys per a reunir el material de base. Cinquanta anys per a preparar-se.

Ho havien fet. Al cap de cinc anys més sortiria publicat el primer volum de l’obra més monumental que la Galàxia hagués concebut mai. I després, en un interval de deu anys, regularment, com un mecanisme de rellotgeria, sortirien volum rere volum. I amb ells apareixerien suplements, articles especials sobre esdeveniments d’interès general, fins que…

Pirenne es remenà amb certa inquietud, al temps que un zumzeig sord damunt la seva taula sonà obstinadament. Gairebé havia oblidat la cita. Premé l’interruptor de la porta i, de cua d’ull, veié com s’obria i la corpulenta figura de Salvor Hardin que entrava. Pirenne no alçà la vista.

Hardin somrigué per dintre seu. Tenia pressa, però sabia molt bé que no s’havia d’ofendre pel tractament desdenyós que Pirenne adreçava a qualsevol persona o cosa que interrompés el seu treball.

Es deixà caure en la cadira de l’altra banda de la taula, i esperà. El punxó de Pirenne feia un lleu sorollet en avançar rascant sobre el paper. Llevat d’això, cap fressa, cap moviment. Aleshores Hardin es tragué una moneda de dos crèdits de la butxaca de la jaqueta. La llançà enlaire i la seva superfície d’acer inoxidable, en giravoltar, reflectí la llum. L’entomà i la tornà a llançar tot observant mandrosament els seus reflexos resplendents. L’acer inoxidable constituïa un bon mitjà d’intercanvi en un planeta on tot el metall havia d’importar-se.

Pirenne alçà els ulls i parpellejà.

—Pari de fer això! —exclamà queixosament.

—Eh?

—Que deixi de llançar aquesta maleïda moneda enlaire. Ja n’hi ha prou.

—Oh!

Hardin es ficà a la butxaca el disc de metall.

—Digui’m quan acabarà, si us plau. He promès que seré de tornada al Consell Municipal abans que el projecte del nou aqüeducte es posi a votació.

Pirenne sospirà i s’allunyà de la taula.

—Ja he acabat, però espero que no em molestarà amb problemes municipals. Ocupi-se’n vostè mateix, li ho prego. L’Enciclopèdia em pren tot el temps.

—Ha sentit les notícies? —preguntà Hardin flemàticament.

—Quines notícies?

—La notícia que s’ha rebut fa dues hores al receptor d’ultrasons de la ciutat de Terminus. El governador reial de la Prefectura d’Anacreont ha assumit el títol de rei.

—Bé, i què vol dir?

—Vol dir —respongué Hardin— que estem desconnectats de les regions interiors de l’imperi. Ho estàvem esperant, però això no arregla la situació. Anacreont està just a mig camí del que era la nostra darrera ruta comercial a Santanni, a Trantor i, fins i tot, a Vega. D’on importarem el metall? No hem aconseguit que ens enviessin cap carregament d’acer ni d’alumini en sis mesos, i ara no podem pas fer-ne venir si no és per gràcia del rei d’Anacreont.

Pirenne l’interrompé amb impaciència:

—Aleshores, aconseguim-lo a través d’ell.

—Però, podem? Escolti Pirenne, segons la carta que estableix aquesta Fundació, la Junta de Síndics del Comitè de l’Enciclopèdia té plens poders administratius. Jo, en tant que batlle de la ciutat de Terminus, només tinc poder per mocar-me i potser esternudar, si vostè signa una ordre donant-me’n permís. Això correspon a la Junta i a vostè mateix. Li demano en nom de la ciutat, la prosperitat de la qual depèn del comerç ininterromput amb la Galàxia, que convoqui una reunió d’emergència…

—Prou! No cal que faci discursos. Ara, Hardin, la Junta de Síndics no ha prohibit la instauració d’un govern municipal a Terminus. Creiem que és necessari a causa de l’increment de la població que s’ha produït des de l’establiment de la Fundació fa cinquanta anys, i a causa del nombre creixent de persones no involucrades en els afers de l’Enciclopèdia. Però això no vol pas dir que el primer i únic fi de la Fundació ja no sigui publicar l’Enciclopèdia de tot el saber humà. Som una institució científica amb suport estatal, Hardin. No podem, ni hem de fer-ho, interferir en la política local.

—Política local! Pel dit gros del peu esquerre de l’emperador, Pirenne, és qüestió de vida o mort. El planeta Terminus, per ell mateix, no pot sostenir una civilització mecanitzada. Li manquen els metalls. Vostè ho sap. No té ni una engruna de ferro, ni de coure, ni d’alumini a la superfície de les roques, i gairebé res de bo. Què creu que passarà amb l’Enciclopèdia si aquest maleït rei d’Anacreont ens pressiona?

—A nosaltres? Oblida que estem sota el control directe del mateix emperador? No formem part de la Prefectura d’Anacreont ni de cap altra. No ho oblidi! Som part del domini personal de l’emperador, i ningú no ens toca. L’Imperi pot protegir-se ell mateix.

—Aleshores per què no ha evitat que el Governador Reial d’Anacreont es rebel·lés? I no es tracta només d’Anacreont. Pel cap baix, una vintena de les prefectures més importants de la Galàxia, de fet tota la Perifèria, han començat a prendre les regnes de la situació. Li he de dir que no estic gens tranquil pel que fa a l’Imperi i la seva capacitat per protegir-nos.

—I ca! Governadors reials, reis, quina és la diferència? L’Imperi sempre se les ha manegat amb un cert nombre de polítics i amb diferents persones tibant per aquí i per allà. Els governadors s’han rebel·lat i per aquest motiu hi ha hagut emperadors que han estat deposats o assassinats, abans d’ara. Però què té a veure això amb l’imperi en ell mateix? No hi pensi més, Hardin. No n’hem de fer res. Som, abans que res i en darrer terme, científics i la nostra preocupació és l’Enciclopèdia. Ah, sí, gairebé me n’oblidava Hardin!

—Sí?

—Faci alguna cosa amb aquest diari seu! —la veu de Pirenne era colèrica.

—El Diari de la ciutat de Terminus? No és meu, és de propietat privada. Què ha fet?

—Porta setmanes recomanant que el cinquantè aniversari de l’establiment de la Fundació se celebri amb vacances públiques i celebracions força inapropiades.

—I per què no? El rellotge de ràdio obrirà la Volta, d’aquí a tres mesos. Jo diria que és una gran ocasió, vostè no?

—No pas per fer ostentacions estúpides, Hardin. La Volta i la seva obertura només concerneixen la Junta de Síndics. Qualsevol cosa que sigui important serà comunicada a la gent. Això és tot, i si us plau, expliqui això al Diari.

—Ho sento, Pirenne, però la Carta Municipal garanteix certa qüestió menor anomenada llibertat de premsa.

—És possible, però no pas la Junta de Síndics. Jo sóc el representant de l’emperador a Terminus, i tinc plens poders en aquesta matèria.

L’expressió de Hardin era la d’un home que compta fins a deu mentalment. I digué enfadat:

—Respecte al seu status de representant de l’emperador, tinc una darrera notícia per donar-li.

—Sobre Anacreont? —Pirenne premé els llavis. Se sentia enutjat.

—Sí. Arribarà un enviat des d’Anacreont, d’aquí a dues setmanes.

—Un enviat? Aquí? Des d’Anacreont? —Pirenne remugà—. I per què fer?

Hardin s’aixecà i acostà la cadira a la taula.

—Endevini-ho vostè mateix. Vejam si ho endevina.

I se n’anà, ben cerimoniosament.





2


Anselm Haut Rodric —«haut» significava de sang noble— el sots-prefecte de Pluema i enviat extraordinari de sa altesa d’Anacreont més una dotzena d’altres títols, fou rebut per Salvor Hardin al port espacial amb tot el ritual impressionant d’un acte oficial.

Amb un somriure forçat i una lleu inclinació, el sots-prefecte tragué l’arma de la funda i l’allargà a Hardin per la culata. Hardin respongué al compliment amb un arma especialment manllevada per a l’ocasió. D’aquesta manera s’establia l’amistat i la bona voluntat, i si bé va veure una lleugera protuberància a l’espatlla de Haut Rodric, prudentment no digué res.

El cotxe que els va rebre —precedit, voltat i seguit per l’acostumat núvol de funcionaris menors— es dirigí a pas lent i cerimoniós a la plaça de l’Enciclopèdia, mentre una gentada convenientment entusiasta els aclamava.

Els sots-prefecte Anselm rebé les aclamacions amb la indiferència complaent d’un soldat i un noble.

—I aquesta ciutat és tot el seu mon? —digué a Hardin.

Hardin alçà la veu per a fer-se sentir per damunt del clamor:

—Som un món jove, eminència. En la nostra curta història, ben pocs membres de l’alta noblesa han visitat el nostre pobre planeta. D’aquí el nostre entusiasme.

En sentir «l’alta noblesa» no va captar, però, la ironia.

Digué pensatiu:

—Fundada fa cinquanta anys. Hum! Aquí té grans extensions de terreny sense explotar, alcalde. No ha considerat mai la possibilitat de dividir-ho en estats?

—No hi ha necessitat aquí, ara per ara. Estem extremadament centralitzats, ho hem d’estar a causa de l’Enciclopèdia. Algun dia, potser, quan la nostra població hagi crescut…

—Un món ben estrany, tanmateix! No hi ha camperols?

Hardin pensà que no calia ser gaire perspicaç per adonar-se que sa eminència s’estava abandonant a un sondeig força matusser. Respongué sense reflexionar:

—No… Ni noblesa tampoc.

Haut Rodric alçà les celles:

—I el seu cap, l’home amb el qual m’he d’entrevistar?

—Vol dir el doctor Pirenne? Sí! És el president de la Junta de Síndics… I representant personal de l’emperador.

—Doctor? No té cap altre títol? Un savi? I està per damunt de l’autoritat civil?

—Sí, naturalment —replicà Hardin amablement—. Aquí tots som científics, més o menys. Després de tot, som més aviat una fundació científica que no pas un món, sota el control directe de l’emperador.

Hi hagué un lleuger èmfasi en la darrera frase que semblà desconcertar el sots-prefecte. Romangué pensatiu i silenciós durant la resta del lent recorregut fins a la plaça de l’Enciclopèdia.

Si bé Hardin es va avorrir tota la tarda i el vespre de l’endemà, tenia la satisfacció de veure que Pirenne i Haut Rodric —que en el moment de trobar-se bescanviaren sengles declaracions d’estima i consideració— es detestaven, l’un a l’altre, d’allò més.

Haut Rodric havia assistit amb l’esguard vidriós al discurs de Pirenne, durant «la visita d’inspecció» per l’edifici de l’Enciclopèdia. Amb un somriure educat i buit, s’havia escoltat la ràpida xerrameca mentre recorrien els vastos magatzems dels films de consulta i les nombroses sales de projecció.

No fou sinó després d’haver baixat pis per pis i entrat als departaments de composició, d’edició, de publicació i de filmació que féu la primera afirmació d’haver-ho entès globalment.

—Tot això és molt interessant —digué—, però sembla una ocupació ben curiosa per a adults. Per a què serveix?

Hardin s’adonà que Pirenne no trobava resposta per a aquella observació, tot i que l’expressió del seu rostre era ben eloqüent.

El sopar d’aquell vespre no fou més que el reflex dels esdeveniments de la tarda, car Haut Rodric monopolitzà la conversa descrivint —amb tota mena de detalls tècnics i amb un increïble entusiasme— les seves pròpies proeses com a cap de batalló durant la recent guerra entre Anacreont i el recentment proclamat regne veí de Smyrno.

Els detalls del relat del sots-prefecte no s’acabaren fins que el sopar no finalitzà i els oficials de rang inferior anaren marxant un per un. El darrer bocí de la triomfant descripció de naus espacials destrossades arribà quan hagué acompanyat Pirenne i Hardin cap a la balconada i es relaxà amb l’aire càlid dels vespres d’estiu.

—I ara —digué amb una indolent jovialitat—, parlem de coses serioses.

—Naturalment —murmurà Hardin, mentre encenia un llarg cigar de tabac de Vega. «Ja no en queden gaires», pensà mentre es balancejava enrere sobre les dues potes de la cadira.

La Galàxia era alta en el cel i la seva forma de lent nebulosa s’estirava mandrosament d’horitzó a horitzó. Les poques estrelles aquí a l’extrem mateix de l’Univers eren, en comparació, com un espurneig insignificant.

—Evidentment —digué el sots-prefecte— totes les converses formals, la signatura de documents i tots aquests tecnicismes avorrits, tindran lloc davant del… com en diuen del seu consell?

—La Junta de Síndics —respongué Pirenne amb fredor.

—Quin nom més estrany! De tota manera això és per a demà. No obstant això, ara podem deixar enllestits alguns detalls, d’home a home, no li sembla?

—I això significa… —punxà Hardin.

—Només això. Hi ha hagut un cert canvi en la situació aquí a la Perifèria i el status del seu planeta ha esdevingut una mica incert. Seria convenient que arribéssim a un acord pel que fa a la situació. A propòsit, alcalde, que té algun altre d’aquests cigars?

Hardin se sobresaltà i n’hi allargà un de mala gana.

Anselm Haut Rodric l’ensumà i va emetre un so de plaer:

—Tabac de Vega! On l’aconsegueixen?

—Vàrem rebre’n una remesa no fa gaire. Ja gairebé no en queden. L’Espai sap quan en tornarem a tenir… Si és que ens n’envien!

Pirenne va fer mala cara. Ell no fumava i per aquest motiu detestava l’olor del tabac.

—Deixi’m que l’entengui, eminència. La seva missió és merament clarificadora.

Haut Rodric assentí entre el fum de les seves primeres ufanoses alenades.

—En aquesta cas, en passarem via. La situació respecte a la Fundació de l’Enciclopèdia és la mateixa de sempre.

—Ah! I quina és la mateixa situació de sempre?

—Només aquesta. És una institució científica recolzada per l’estat i és part del domini personal de sa augusta majestat l’emperador.

El sots-prefecte no semblà impressionat. S’entretenia fent anells de fum enlaire.

—És una teoria molt bonica, doctor Pirenne. M’imagino que té cartes amb el segell imperial… Però quina és la situació actual? Quina és la seva posició respecte a Smyrno? No hi ha més de cinquanta parsecs d’aquí a la capital de Smyrno, sap? I què hi ha de Konom i Daribow?

—No tenim res a veure amb cap prefectura —digué Pirenne—. Com a part del domini de l’emperador…

—Ja no són prefectures —recordà Haut Rodric— són reialmes, ara.

—Bé, doncs, reialmes. No tenim res a veure amb ells. En tant que institució científica…

—Maleïda sia la ciència! —renegà l’altre—, què dimonis té a veure això si d’un moment a l’altre veiem Smyrno conquerir Terminus?

—I l’emperador? Es quedarà assegut sense fer res?

Haut Rodric es calmà i digué:

—Bé, ara, doctor Pirenne, vostè respecta la propietat de l’emperador i Anacreont també, però Smyrno potser no ho farà. Recordi que acabem de signar un tractat amb l’emperador, demà en presentaré una còpia a la Junta de Síndics, la qual cosa ens col·loca en una posició de responsabilitat de mantenir l’ordre a l’interior de les fronteres de l’antiga Prefectura d’Anacreont en nom de l’emperador. El nostre deure és clar, així doncs, oi?

—Certament. Però Terminus no pertany a la Prefectura d’Anacreont.

—I Smyrno…

—Tampoc no forma part de la Prefectura de Smyrno. No pertany a cap prefectura.

—I Smyrno ho sap?

—Tant me fa si ho sap com si no.

—Doncs a nosaltres sí. Acabem de finalitzar una guerra amb ells i encara tenen dos sistemes estel·lars que ens pertanyen. Terminus ocupa un punt extremadament estratègic entre les dues nacions.

Hardin se sentí desanimat i intervingué:

—Quina és la seva proposta, eminència?

El sots-prefecte semblà a punt d’abandonar les divagacions per anar al gra.

—Sembla perfectament obvi que —digué enèrgicament—, ja que Terminus no es pot defensar per ell mateix, Anacreont ha de fer-se càrrec de la seva seguretat. Comprendrà que no tenim cap desig d’interferir en l’administració interna…

—Bé, bé —remugà Hardin enèrgicament.

—…Però creiem que el millor per a tots seria que Anacreont establís una base militar sobre el planeta.

—I això és tot el que vostè vol, una base militar en algun lloc del vast territori desocupat, i deixar-ho així?

—Bé, hi ha la qüestió de mantenir les forces de protecció.

La cadira de Hardin caigué sobre les quatre potes i els seus colzes baixaren fins als genolls.

—Ara arribem al nus de la qüestió. Aclarim-ho bé. Terminus esdevindria un protectorat i pagaria un tribut.

—Un tribut no. Impostos. Nosaltres us protegim i vosaltres pagueu per això.

Pirenne deixà caure la mà damunt la cadira amb una violència sobtada.

—Deixi’m parlar, Hardin. No donaria ni una moneda rovellada de mig crèdit per Anacreont, Smyrno, la seva política local i les seves batusses domèstiques. Li repeteixo que aquesta és una institució amb recolzament estatal lliure d’impostos.

—Amb recolzament estatal? Però si nosaltres som l’estat, doctor Pirenne i no els donem suport.

Pirenne s’alçà enrabiat.

—Eminència, sóc un representant directe de…

—Sa augusta majestat l’emperador —corejà Anselm Haut Rodric amb un to càustic—. I jo sóc el representant directe del rei d’Anacreont. Anacreon és molt més a prop, doctor Pirenne.

—Tornem als negocis —instà Hardin—. Com es cobraria aquests, diguem-ne, impostos, eminència? Se’ls cobraria en espècies: blat, patates, verdura, bestiar?

Els sots-prefecte se sorprengué:

—Què dimonis diu. Quina necessitat tenim de tot això? En tenim grans excedents. Amb or, naturalment, amb crom, vanadi potser encara fora millor, de tant en tant si és que en tenen en gran quantitat.

—En gran quantitat —esclafí a riure— ni tan sols tenim ferro en quantitat. Or diu! Doni una ullada a les nostres monedes.

I llançà una moneda a l’enviat.

Haut Rodric la sospesà i digué, estranyat:

—Què és? Acer?

—Exactament.

—No ho entenc.

—Terminus és un planeta que no té pràcticament metalls. Els hem d’importar tots. En conseqüència no tenim or, ni res per pagar llevat que vulguin unes quantes tones de patates.

—Bé, mercaderies manufacturades.

—Sense metall? I amb què construirem les nostres màquines?

Es féu una pausa i Pirenne ho tornà a intentar:

—Tota aquesta discussió és fora de tema. Terminus no és un planeta sinó una fundació científica que prepara una gran Enciclopèdia. Per l’Espai, home, és que no té cap respecte per la ciència?

—Les enciclopèdies no guanyen les guerres. —Haut Rodric arrufà les celles—. És un món completament improductiu, doncs… i pràcticament sense ocupar. Bé, poden pagar amb terres.

—Què vol dir? —preguntà Pirenne.

—Aquest món és gairebé buit i la terra desocupada és probablement fèrtil. Hi ha molts nobles a Anacreont als quals probablement els agradaria augmentar les seves finques.

—Vostè no pot proposar-nos una cosa així…

—No cal que em miri tan alarmat, doctor Pirenne. N’hi ha per a tots. Va com va i, si vostès cooperen, probablement ho podrem arranjar perquè no hi perdin res. Es poden concedir títols i atorgar territoris. Em comprèn, oi?

—Gràcies —digué Pirenne amb menyspreu.

I aleshores Hardin afegí enginyosament:

—Ens podria fornir Anacreont les quantitats de plutoni que necessitem per a la nostra central nuclear? Només ens en queda per uns quants anys.

A Pirenne se li tallà l’alè i un silenci de mort regnà per uns minuts. Quan Haut Rodric reprengué la paraula, ho féu amb una veu prou diferent de la que havia tingut fins aquí.

—Tenen energia nuclear?

—Naturalment. Què hi ha d’estrany? Crec que l’energia nuclear s’utilitza des de fa cinquanta milions d’anys. Per què no l’havíem de tenir? L’únic problema és que ens costa d’obtenir plutoni.

—Sí… sí. —L’enviat féu una pausa i afegí amb una certa incomoditat—. Bé, senyors, continuarem amb el tema demà. Ja m’excusaran…

Pirenne el mirà com se n’anava i serrà les dents tot dient:

—És insuportable, aquest ruc! Aquest…

Hardin l’interrompé:

—De cap manera. És merament un producte del seu entorn. No comprèn gaire res més enllà del «Jo tinc un arma i tu no la tens».

Pirenne li tirà la cavalleria pel damunt, exasperat:

—Per quin Espai? Què pretenia parlant de bases militars i tributs? Que s’ha begut l’enteniment?

—No. Senzillament li he donat corda i ell ha anat descabdellant. S’adonarà que s’ho ha fet venir bé per revelar les intencions reals d’Anacreont, és a dir, la parcel·lació de Terminus en territoris amb propietats terratinents. Naturalment, no permetré que això succeeixi.

—Vostè no permetrà que això succeeixi. Vostè no ho permetrà. I qui és vostè? I puc preguntar què pretenia revelant que tenim una central nuclear? Per què? És justament allò que ens podria convertir en un objectiu militar.

—Sí —somrigué Hardin ensenyant les dents—. Un objectiu militar del qual romandré allunyat. És que no és obvi el motiu pel qual he tret el tema? M’ha servit per confirmar una forta sospita que tenia.

—I quina és aquesta sospita?

—Que Anacreont ha deixat de tenir una economia nuclear. Si la tinguessin, el nostre amic, sens dubte, s’hauria adonat que el plutoni, llevat de la antiga tradició, ja no s’utilitza a les centrals nuclears. I d’això se’n dedueix que la resta de la Perifèria ja no té energia nuclear tampoc. Sens dubte Smyrno no en té, o Anacreont no hauria guanyat la major part de les batalles en la recent guerra. Interessant, no li sembla?

—Bah!

Pirenne s’allunyà amb un humor de mil dimonis i Hardin somrigué amablement.

Llençà el seu cigar i mirà enlaire l’extensió galàctica.

—Han tornat al petroli i al carbó, oi? —murmurà, i la resta dels seus pensaments se’ls guardà per a ell.





3


Quan Hardin negava ser el propietari del Diari, potser era cert des del punt de vista tècnic, però res més, Hardin havia estat l’ànima inspiradora en el camí d’incorporar Terminus a les files de les municipalitats autònomes. Havia estat elegit el primer alcalde, de manera que no era sorprenent que, si bé ni una petita part del diari anava al seu nom, en controlava en canvi un seixanta per cent pels procediments més recargolats.

Hi havia moltes maneres.

En conseqüència, quan Hardin començà a suggerir a Pirenne que li permetés assistir a les reunions de la Junta de Síndics, no va ser casualitat que el Diari comencés una campanya en el mateix sentit. I així fou com se celebrà la primera reunió massiva en la història de la Fundació, sol·licitant representació de la ciutat en el govern «nacional».

I al capdavall, Pirenne capitulà de mala gana.

Hardin, assegut a l’extrem de la taula, especulava inútilment sobre com era que els físics fossin tan mal administradors. Podria ser, senzillament, que estiguessin massa acostumats als fets inflexibles i molt poc habituats a la gent dòcil.

De tota manera, tenia Tomaz Sutt i Jord Fara a la seva esquerra, Lundin Crast i Yate Fulham a la seva dreta, amb Pirenne, tot sol, presidint. Naturalment, els coneixia tots, però semblava que s’haguessin revestit d’una certa pompositat per a aquella ocasió.

Hardin s’endormiscà durant les formalitats inicials, però es va espavilar quan Pirenne xarrupà una mica d’aigua del got que tenia al davant, a tall de preparació, i digué:

—Tinc el plaer d’informar a la Junta que des de la nostra darrera reunió, he rebut la notícia que el senyor Dorwin, canceller de l’imperi, arribarà a Terminus d’aquí a dues setmanes. No cal dir que les nostres relacions amb Anacreont es suavitzaran a la nostra total satisfacció, tan bon punt l’emperador sigui informat de la situació.

Somrigué i s’adreçà a Hardin, que era a l’altre cap de taula.

—S’ha facilitat informació al Diari a aquest efecte.

Hardin rigué per sota el nas. Semblava evident que el desig de Pirenne de passar-li per la cara aquesta informació era la raó de la seva admissió en el sancta sanctorum dels manaires.

—Prescindint de les divagacions, què espera que faci el senyor Dorwin?

Tomaz Sutt respongué. Tenia el mal costum d’adreçar-se a la gent en tercera persona, quan se sentia important.

—Es veu ben clar —observà— que l’alcalde Hardin és un cínic professional. No és possible que no s’adoni que l’emperador no permetrà de cap manera que els seus drets personals siguin infringits.

—Per què? Què faria en cas que fossin infringits?

Hi hagué una lleugera agitació.

—Vostè no sap el que diu —digué Pirenne, com si se li hagués acudit llavors—. Està fent afirmacions que poden ser considerades com a traïció.

—He de considerar-ho com una resposta?

—Sí! Si no té res més a dir…

—No en tregui conclusions precipitades. Voldria respondre la pregunta. A partir d’aquest cop de diplomàcia —que pot ser que demostri o que no demostri res— s’ha fet alguna cosa concreta per respondre a l’amenaça d’Anacreont?

Yate Fulham acaricià el seu ferotge bigoti roig:

—Vostè ho veu com una amenaça, això, oi?

—I vostè no?

—Remotament.

—Tan remota… —digué amb indulgència—. L’emperador…

—Pel gran Espai! —Hardin se sentia molest—. Què és això? Cada dos per tres algú menciona la paraula «Emperador» i «Imperi» com si fossin paraules màgiques. L’emperador és a milers de parsecs de distància, i dubto que li importem gaire. I si li importéssim, què podria fer? El que hi ha en aquestes contrades de la flota imperial ara és en mans dels Quatre Regnes, i Anacreont té la seva part. Escoltin, hem de lluitar amb armes, i no amb paraules.

»Ara, parin atenció. Fins avui hem tingut dos mesos de coll, sobretot perquè hem donat la idea a Anacreont que teníem nuclears. Bé, tots sabem que això és una mentideta innocent que no fa cap mal. Tenim energia nuclear, però només per a usos comercials, i ben poca. Ben aviat ho descobriran, i si creuen que els farà il·lusió saber que ens els hem rifat, van errats.

—Estimat senyor…

—Esperi, no he acabat —Hardin s’anava encenent. Allò li agradava—. Està molt bé cridar l’atenció dels cancellers en aquest punt, però valdria més reclamar unes quantes armes de setge, adaptades per a portar unes precioses bombes atòmiques. Hem perdut dos mesos, senyors, i potser no tinguem dos mesos més per a perdre.

—Què proposa que fem? —digué Lundin Crast arrufant el nas, enrabiat—. En el cas que proposi la militarització de la Fundació, jo no en voldré sentir ni una paraula, perquè això marcaria la nostra entrada declarada en el camp de la política. Nosaltres, i vostè senyor alcalde ja ho deu saber, som una fundació científica i res més.

Sutt afegí:

—Ell no s’adona, a més, que fabricar armament significaria treure homes valuosos de l’Enciclopèdia. I això no es pot fer, passi el que passi.

—Ben cert —assentí Pirenne—, l’Enciclopèdia és el que compta… sempre.

Hardin rondinà per dins: La Junta sembla patir del mal de l’Enciclopèdia. I digué fredament:

—Ha passat mai pel cap d’aquest Consell la possibilitat que Terminus tingui altres interessos a més de l’Enciclopèdia?

Pirenne replicà:

—No concebo, Hardin, que la Fundació pugui tenir cap interès llevat de l’Enciclopèdia.

—Jo no he pas dit la Fundació; he dit Terminus. Em sembla que no entenen la situació. Aquí, a Terminus, som ben bé un milió, i no més d’uns cent cinquanta mil treballen directament en l’Enciclopèdia. Per a la resta de nosaltres, aquesta és la nostra llar. Hem nascut aquí. Vivim aquí. Comparat amb les nostres granges i les nostres cases i les nostres empreses, l’Enciclopèdia significa ben poc per a nosaltres. Volem estar protegits.

El van esbroncar.

—L’Enciclopèdia és el primer —desqualificà Crast—. Tenim una missió per acomplir.

—Al dimoni la missió —escridassà Hardin—. Això potser era cert fa cinquanta anys. Però ara, hi ha una nova generació.

—Això no té res a veure —replicà Pirenne—. Nosaltres som científics.

I Hardin aprofità l’ocasió:

—Ho són realment? És una bonica al·lucinació, no els sembla? La seva trepa és un exemple perfecte de tots els mals de la Galàxia, durant cent anys. Quina classe de ciència és aquesta de classificar el treball dels científics del darrer mil·lenni? Han pensat mai en seguir avançant, ampliant els seus coneixements i millorar-los? No! Estan satisfets estancats. La Galàxia sencera existeix, i ha existit per espai de qui sap quant temps. Per aquesta raó la Perifèria es revolta; per això les comunicacions s’estan tallant; per aquest motiu les picabaralles entre països es fan eternes; per això planetes sencers perden energia nuclear i tornen a tècniques bàrbares i utilitzen l’energia química. Si volen saber el que en penso: L’Imperi Galàctic es mor! —escridassà.

Féu una pausa i es deixà caure a la cadira per prendre alè, mentre parava atenció als dos o tres que intentaven simultàniament respondre-li.

Crast prengué la paraula:

—No sé què pretén obtenir amb aquestes afirmacions histèriques, senyor alcalde. Certament, no afegeix res constructiu a la discussió. Sol·licito, senyor president, que les observacions del senyor alcalde siguin desestimades i que la discussió es reprengui en el punt que ha estat interrompuda.

Jord Fara s’agità per primera vegada. Fins aquell moment Fara no havia pres part en la discussió, ni en els moments més encesos. Però ara, amb la seva veu feixuga, tan pesada com els cent cinquanta quilos del seu cos, deixà sentir el seu to baix:

—No ens estem oblidant d’una cosa, senyors?

—De què? —preguntà Pirenne, sorrut.

—Que d’aquí a un mes celebrem el nostre cinquantè aniversari.

Fara tenia l’habilitat de pronunciar les afirmacions més òbvies amb gran profunditat.

—I què vol dir?

—Que en aquest aniversari —continuà plàcidament— s’obrirà la Volta de Hari Seldon. Han pensat algun cop què hi pot haver a la Volta?

—No ho sé. Qüestions de rutina. Un discurs de felicitació, potser. No crec que haguem de fer gaire cas del que hi ha a la Volta, tot i que el Diari —i es mirà Hardin, el qual li va fer la rialleta— va intentar treure’n un número especial. Jo el vaig vetar.

—Ah! —digué Fara—, però potser s’equivoca. No li crida l’atenció —féu una pausa i posà un dit davant del seu nasset rodó— que la Volta s’obri en un moment tan convenient?

—Tan inconvenient voldrà dir —replicà Fulham—. Tenim prou coses de les quals ocupar-nos.

—Altres coses més importants que un missatge de Hari Seldon? Em penso que no.

Fara estava més pontifical que mai i Hardin se’l mirà, pensarós. On volia anar a parar?

—De fet —digué Fara amb satisfacció—, sembla que oblidin que Seldon ha estat el més gran psicòleg del nostre temps i que va ser el creador de la Fundació. Sembla raonable suposar que va utilitzar la seva ciència per a determinar el curs probable de la història del futur immediat. Si ho va fer així, com sembla probable, repeteixo, se les devia manegar per alertar-nos d’un perill i, potser, apuntar-ne la solució. Ja saben que l’Enciclopèdia era el seu anhel més gran.

Una atmosfera de dubte confús s’imposà. Pirenne s’escurà la gorja.

—Bé, la veritat és que no ho sé. La psicologia és una gran ciència però… No tenim psicòlegs en aquest moment entre nosaltres, em penso. Em fa l’efecte que estem en un terreny poc segur.

Fara es girà cap a Hardin:

—Vostè no va estudiar psicologia amb Alurin?

Hardin respongué, mig distret:

—Sí. No vaig acabar els estudis, però. Em vaig cansar de teoria. Volia ser un enginyer psicòleg, però no teníem facilitats, així és que vaig fer la segona millor cosa: Em vaig ficar en la política. És pràcticament la mateixa cosa.

—Bé, doncs, què en pensa de la Volta?

—No ho sé —respongué Hardin prudentment.

No va dir una paraula durant la resta de la reunió, tot i que es tornà a parlar del tema del canceller de l’imperi.

De fet, ni tan sols escoltava. L’havien posat en una nova pista i les coses començaven a encaixar… una mica. Els angles s’avenien… un o dos. I la psicologia era la clau. N’estava segur. Intentava desesperadament recordar la teoria psicològica que un dia aprengué…, i gràcies a ella va comprendre, des del primer moment, una cosa: un gran psicòleg com Seldon podia desxifrar les emocions humanes suficientment com per a ésser capaç de predir àmpliament la marxa de la història del futur.

I què significava això?





4


El senyor Dorwin prenia rapè. A més, duia el cabell llarg, arrissat i embullat i, era evident, de manera artificial, al qual s’afegien dues patilles flonges i rosses que li agradava molt d’acariciar. Per postres parlava amb frases molt precises i no pronunciava les erres.

En aquell moment Hardin no tenia temps de pensar en més raons en les quals basar l’aversió instantània que li produïa el noble canceller. Oh, i tant! Els gestos elegants que feia amb una mà amb la qual acompanyava les seves observacions i la condescendència estudiada amb la qual acompanyava, fins i tot, una simple afirmació.

Però, de tota manera, el problema, ara, era localitzar-lo. Havia desaparegut amb Pirenne, feia una hora… Se l’havia perdut de vista, evaporat.

Hardin estava ben segur que la seva absència durant les discussions preliminars convenia molt a Pirenne.

Però Pirenne havia estat vist en aquella ala i en aquell pis. Era simplement qüestió de provar totes les portes. A mig camí, exclamà: Ah! —i baixà cap a la sala a les fosques. El perfil del complicat pentinat contra la pantalla il·luminada era inconfusible.

El senyor Dorwin alçà els ulls i digué:

—Ah, Hagdin. Vostè ens està buscant, veguitat?

Li oferí la seva capsa de rapè —una capsa molt recarregada i de poc valor artístic, comprovà Hardin— i ell la refusà educadament, mentre Dorwin n’agafava una miqueta i somreia amablement.

Pirenne arrufà les celles i Hardin el mirà amb un posat d’indiferència total.

L’unic soroll que trencà el silenci fou el cric de la tapa de la capseta de rapè. Després el senyor Dorwin la desà i digué:

—Una ggan guealització, aquesta seva Enciclopèdia, Hagdin. Un fet que pot anar de bgacet amb les més ggans gestes de tots els temps.

—Molta gent ho creu així, senyor. Tot i així és una realització que encara no està finalitzada.

—Pel poc que he vist de l’eficiència de la seva Fundació, no tinc cap pog guespecte a la seva finalització. —I assentí tot mirant Pirenne, el qual respongué, encantat, inclinant el cap.

«Una veritable festa amistosa», pensà Hardin.

—No em queixava pas de la manca d’eficiència, senyor, sinó de l’excés d’eficiència dels responsables d’Anacreont; en un sentit ben diferent i destructiu, però.

—Ah! Sí, Anacgeont —féu un gest negligent amb la mà—. Tot just en vinc. És un planeta molt bàgbag. És totalment inconcebible que hi hagi éssegs humans que puguin viugue aquí, a la Peguifèguia. La manca dels guequeguimens més elementals del cavallers ben educats; l’absència dels elements fonamentals pel confogt i la conveniència, el màxim desús en la qual…

Hardin interrompé amb sequedat:

—La gent d’Anacreont, posseeixen, malauradament, tots els elements bàsics per a la guerra i els requisits fonamentals per a la destrucció.

—D’acogd, d’acogd —el senyor Dorwin semblava molest, potser pel fet d’haver estat interromput a mitja frase—. Pegò aga no és moment de paglag de negocis, ja ho sap guealment, estic d’acogd amb vostè en aquest assumpte, doctog Piguenne. Que m’ensenyagà el segon volum, si us plau?

Els llums s’apagaren i durant mitja hora, Hardin podia molt bé haver estat a Anacreont, pel cas que li feien. El llibre que apareixia a la pantalla tenia ben poc sentit per a ell, ni tampoc no s’esforçava perquè el tingués, però el senyor Dorwin s’emocionà d’una forma tan humana que aleshores Hardin comprovà que en aquells moments d’emoció, el canceller pronunciava les erres.

Quan els llums s’encengueren altre cop, el senyor Dorwin digué:

—Megavellós. Guealment megavellós. No estagà pas integuessat en l’agqueologia peg casualitat, oi Hagdin?

—Com? —Hardin baixà de cop del seu núvol—. No, senyor, no puc pas dir que ho estigui. Sóc psicòleg per vocació inicial, i polític per decisió final.

—Ah! Sens dubte, estudis integuessants. Jo mateix, sap —i se serví una gran ració de rapè— sóc afeccionat a l’agqueologia.

—De veres?

—La seva senyoria —interrompé Pirenne— coneix el tema a la perfecció.

—Bé, potseg sí, potseg sí —digué sa senyoria, complaent—. He guealitzat una quantitat espantosa de tgueballs en aquest camp. De fet, ho he llegit gaiguebé tot. Conec les obgues de Jagdun, Obijasi, Kgomguill… Bé, tots ells, sap?

—N’he sentit parlar, naturalment —digué Hardin—, però no els he llegit mai.

—Doncs faci-ho algun dia, xicot. El compensagà àmpliament. Considego que val la pena el viatge fins aquí a la Peguifèguia per veugue un exemplag de Lameth. S’ho cgueugà si li dic que no en tinc cap còpia a la biblioteca? A pgopòsit, doctog Piguenne, no haugà pas oblidat la seva pgomesa de feg-me’n una còpia abans que me’n vagi, oi?

—Lameth, ja ho deuen sabeg —continuà el canceller pontificant— guepguesenta un punt de vista nou i molt integuessant als meus coneixements anteguiogs de «La qüestió de l’oguigen».

—Quina qüestió? —preguntà Hardin.

—«La qüestió de l’oguigen». El lloc d’oguigen de l’espècie humana, ja sap. Segugament deu sabeg que es cgueu que oguiginàguiament la gaça humana només ocupava un sol sistema planetagui.

—Sí, bé, ho sé.

—Natugalment, ningú no sap exactament quin sistema ega —pegdut entgue les boigues de l’antiguitat—. Existeixen teoguies, encaga que uns diuen que va ser Síguius. D’altgues diuen que Alfa Centaugue, o Sol, o Cigne 61, tots en el sectog de Síguius; ja ho veu.

—I què en diu Lameth?

—Bé, ell segueix un camí completament difeguent. Intenta demostgag que les guestes agqueològiques en el tegceg planeta del Sistema Agctuguià guevelen que la humanitat va existig allà abans que hi hagués cap indici de viatges espacials.

—I això significa que aquest fou el bressol de la humanitat?

—Potseg. He d’apgofundig en el tema i sospesag les pgoves abans de podeg afigmag-ho amb seguguetat. S’ha de compgovag la fiabilitat de les seves obsegvacions.

Hardin restà en silenci un moment. Després preguntà:

—Quan va escriure Lameth el seu llibre?

—Oh! Jo diguia que fa uns vuit-cents anys. Natugalment, es basava àmpliament en els tgueballs pguevis de Gleen.

—Aleshores, per què no confiar en ell? Per què no anar a Arcturus i estudiar les restes vostè mateix?

El senyor Dorwin aixecà les celles i s’apressà a prendre una mica de rapè.

—Pegò… Peg què, estimat amic?

—Per obtenir informació de primera mà, naturalment.

—Pego quina necessitat hi ha? Em sembla un mètode molt complicat i que no condueix enlloc. Migui, aga aquí tinc els tgueballs de tots els antics mestgues —els ggans agqueòlegs del passat. Els vaig encagag els uns amb els altgues— vaig sospesag els desacogs, analitzag les afigmacions conflictives, decidig quin és pgobablement coguecte, i n’aguibagué a una conclusió. Aquest és el mètode científic. Si més no —digué amb aires de superioritat— tal com jo l’entenc. Que teguiblement cgu seguia anag a Agcturus o al Sol, peg exemple, i anag a les palpentes, quan els antics savis, els ggans agqueòlegs del passat, gueconegueguen tot allò amb molta més eficàcia de la que nosaltres poguem espegag.

Hardin mormolà educadament:

—Ja ho entenc.

—Vingui, senyor —digué Pirenne— em penso que val més que tornem.

—Ah, sí, potseg sí.

Mentre sortien de la sala, Hardin digué sobtadament:

—Senyor, li puc fer una pregunta?

El senyor Dorwin somrigué plàcidament i subratllà la seva resposta amb un aleteig graciós de la seva mà.

—Natugalment, estimat amic. Estagué encantat de podeg seg-li útil. Si puc ajudag-lo d’alguna manega amb els meus pobgues coneixements.

—No es tracta exactament d’arqueologia, senyor.

—Ah no?

—No. Es tracta exactament d’això: L’any passat vam rebre aquí a Terminus, notícies de l’explosió d’una planta d’energia atòmica al Planeta V de Gamma Andròmeda. Només ens va arribar el fet de l’accident, sense cap mena de detall. Em pregunto si podria dir-me exactament què va passar.

Pirenne va torçar la boca.

—No sé per què ha d’amoinar la seva senyoria amb preguntes sobre temes tan insignificants.

—De cap manega, doctog Piguenne —intercedí el canceller—. Té gaó de feg-me aquesta pgegunta. De tota manega ni ha ben poca cosa a dig guespecte a això. La planta d’eneggia expeguimentà guealment una fusió i va seg una catastgofe guealment considegable, sap, a causa de les gadiacions. Guealment en posag sevegues guestguiccions sobgue la utilització indiscguiminada de l’eneggia nucleag… Encaga que aixo no és una cosa que pugui publicag-se, com compguendgà.

—Ho entenc —digue Hardin—, però què li passava a la central?

—Bé, en guealitat —respongué el senyor Dorwin, amb indiferencia— qui ho sap? Feia uns quants anys que s’havia espatllat. I sembla que els guecanvis i el tgueball de guepagació no foguen de la qualitat que calia. Avui dia és tan difícil tgobag homes que coneguin guealment a fons els detalls tècnics dels nostgues sistemes d’eneggia —i prengué una miqueta de rapè per consolar-se.

—S’adona —digué Hardin— que els regnes independents de la Perifèria han perdut, tots, la seva energia nuclear?

—Ah! Sí? No m’estganya gens. Quins planetes més bàgbags! Però, estimat amic, no els anomeni pas independents. No ho són pas. Sap? Els tgactats que hem fet amb ells són una pgova positiva del que dic. Gueconeixen la sobigania de l’empegador. Ho van haveg de feg, natugalment, altgament no hauguíem signat el tgactat.

—Potser sigui així, però tenen una considerable llibertat d’acció.

—Sí. Suposo que sí. Una llibegtat considegable, pegò això té ben poca impogtància. L’Impegui ha millogat molt, amb la Peguifèguia depenent exclusivament d’ella mateixa… Tal com és aga, més o menys. No ens fa cap bé, sap? Són planetes molt bàgbags. Amb pgou feines estan civilitzats.

—Foren civilitzats en el passat. Anacreont era una de les més riques províncies exteriors. Tinc entès que fins i tot superava Vega en importància.

—Oh! Pegò Hagdin, d’això fa segles. No es poden tgueugue conclusions d’això. Les coses eguen ben difeguents en els temps antics. No són el que havien estat, sap? Pegò, Hagdin, vostè és un xicot tossut. Ja li he dit que no tenia ganes de paglag de negocis avui. El doctog Piguenne ja m’havia avisat. M’havia dit que vostè intentaguia amoinag-me, sóc massa vell peg a això. Deixi-ho peg demà.

I això fou tot.





5


Aquesta era la segona reunió de la Junta a la qual Hardin assistia, sense contar les converses informals que els membres de la Junta havien tingut amb l’absent senyor Dorwin. Malgrat tot, l’alcalde tenia gairebé la certesa que, pel cap baix, se n’havien fet dues per a les quals ell mai no va rebre invitació.

I li va semblar que tampoc no l’haurien avisat per a aquella, si no hagués estat per l’ultimàtum.

Després de tot, venia a ser un ultimàtum, encara que una lectura superficial del document visigrafiat conduiria a suposar que era un intercanvi amistós de salutacions entre dues potències.

Hardin agafà el document amb la punta dels dits. Començava amb una florida salutació de «Sa Poderosa Majestat, el rei d’Anacreont, al seu amic i germà, el doctor Lewis Pirenne, president de la Junta de Síndics, de la Fundació núm. 1 de l’Enciclopèdia» i finalitzava, encara més luxosament, amb un enorme segell virolat, del simbolisme més enrevessat.

Però era, tanmateix, un ultimàtum. Hardin digué:

—Bé, sembla que no teníem gaire temps, després de tot, solament tres mesos. Però encara que fos poc no n’hem tret profit. Només ens queda una setmana. Què hem de fer ara?

Pirenne arrufà les celles, preocupat.

—Hi ha d’haver alguna escapatòria. És absolutament increïble que portin les coses fins a aquest extrem, després del que ens ha assegurat el senyor Dorwin pel que fa a l’actitud de l’emperador i de l’imperi.

Hardin agafà coratge:

—Ja comprenc. Han informat al rei d’Anacreont d’aquesta presumpta actitud?

—Si… Després d’haver-ho proposat a votació de la Junta i rebre’n consentiment unànime.

—I on va tenir lloc aquesta votació?

Pirenne es recobrí de dignitat.

—No crec pas que tingui l’obligació de respondre-li, alcalde Hardin.

—Està bé. No hi estic interessat fins a aquest extrem. En la meva modesta opinió, la seva diplomàtica transmissió de la valuosa ajuda del senyor Dorwin a la situació, ha estat —alçà la comissura dels llavis tot fent un somriure agre— la causa directa de l’amistosa noteta. Altrament potser haurien esperat més. Encara que penso que aquest temps de coll no hauria beneficiat Terminus en cap sentit, considerant l’actitud de la Junta.

—I com ha arribat a aquesta intel·ligent conclusió, senyor alcalde? —preguntà Yate Fulham.

—D’una manera molt senzilla. Només cal utilitzar una qualitat molt oblidada, el sentit comú. Sap? Hi ha una branca del coneixement humà, coneguda com a lògica simbòlica, que pot utilitzar-se per treure tota la palla que bloqueja el llenguatge humà.

—I què vol dir? —preguntà Fulham.

—Doncs que l’he aplicada aquí. Entre altres coses, l’he aplicada a aquest document d’aquí. A mi, realment, no m’hauria calgut, perquè jo ja sabia de què anava, però crec que ho podré explicar més fàcilment a cinc físics si utilitzo símbols en comptes de paraules.

Hardin arrencà uns fulls del bloc que tenia i els escampà damunt de la taula.

—Per cert, no he pas estat jo qui l’ha feta aquesta prova —digué—, la signatura de Muller Holk de la Divisió de Lògica figura a les anàlisis, com poden veure.

Pirenne es repenja a la taula per a veure-ho millor, i Hardin prosseguí:

—El missatge d’Anacreont és un problema simple, naturalment, perquè els homes que el van escriure eren homes d’acció, més que de paraules. Queda reduït fàcilment i ràpida a l’afirmació inqualificable, la qual en símbols és el que han vist i que en paraules traduïdes matusserament és: «O ens doneu el que volem en una setmana, o ens ho prenem per la força».

Es féu el silenci, mentre els cinc membres de la Junta recorrien la línia dels símbols amb la mirada, després Pirenne s’assegué i tossí, desassossegat.

—No hi ha res a fer, oi, doctor Pirenne? —digué Hardin.

—Sembla que no.

—Molt bé. —Hardin recollí els fulls—. Ara tenen, davant seu, una còpia del tractat entre l’imperi i Anacreont —un tractat que, casualment, està signat en nom de l’emperador pel mateix senyor Dorwin que va ser aquí la setmana passada— i juntament amb ell, una anàlisi simbòlica.

El tractat ocupava cinc planes ben impreses i l’anàlisi era escrita amb mala lletra en menys de mitja pàgina.

—Com poden veure, senyors, un noranta per cent del tractat l’hem deixat de banda perquè manca de significat, i el que en resulta pot ser descrit de la manera següent, prou interessant:

—Obligacions d’Anacreont envers l’imperi: cap!

—Poders de l’imperi sobre Anacreont: cap!

Una vegada més, els cinc seguiren ansiosament el raonament, comprovant-lo minuciosament amb el tractat, i quan hagueren acabat, Pirenne, amb posat preocupat, digué:

—Sembla correcte.

—Admet, doncs, que el tractat no és res més que una declaració de total independència per part d’Anacreont i el reconeixement fet per part de l’imperi?

—Bé ho sembla.

—I vostè creu que Anacreont no s’ha adonat d’això i no es deleix d’enfortir la seva posició d’independència, de manera que tendirà a sentir-se recelós per qualsevol indici d’amenaça per part de l’imperi? En particular quan és evident que l’Imperi és incapaç de portar a terme cap d’aquestes amenaces, ja que si hagués estat així, mai no hauria permès la independència.

—Però, aleshores —interrompé Sutt— com s’explica l’alcalde Hardin les garanties de suport donades pel senyor Dorwin? Semblaven… —arronsà les espatlles—. Bé, semblaven satisfactòries.

Hardin es recolzà en el respatller de la cadira.

—Sap? Aquesta és la part més interessant de tot l’assumpte. Confesso que quan vaig conèixer sa senyoria, em vaig pensar que era el ruc més absolut, però ha resultat ser un diplomàtic experimentat i un home molt intel·ligent. Vaig prendre’m la llibertat d’enregistrar tot el que va dir.

Hi hagué una mica d’excitació, i Pirenne badà la boca horroritzat.

—Què hi ha? —demanà Hardin—. Comprenc que va ser una gran falta d’hospitalitat, indigne d’un cavaller. També veig que si sa senyoria se n’hagués adonat, les coses haurien pres un caire molt desagradable; però no ha estat així i ara tinc la gravació, i això és tot. Vaig agafar la cinta i en vaig fer una còpia per enviar-la a Holk, per tal que també l’analitzés.

Lundin Crast digué:

—I on és l’anàlisi?

—Aquesta —respongué Hardin— és la cosa més interessant. L’anàlisi és la més difícil de les tres, en tots sentits. Un cop Holk, després de dos dies de treball continuat, aconseguí eliminar totes les afirmacions sense sentit, les divagacions, les excepcions inútils, en resum tota la xerrameca i la palla, s’adonà que no hi quedava res. Tot havia estat eliminat. El senyor Dorwin, senyors meus, en cinc dies de conversa, no va dir cap maleïda cosa, i ho va fer sense que ens n’adonéssim en cap moment. Aquí tenen les garanties que els ha donat el seu preciós Imperi.

Si Hardin hagués col·locat una bomba de rellotgeria damunt la taula, no hauria creat pas més confusió que la que causà la seva darrera afirmació. Esperà, pacientment, que s’esvaís.

—Aleshores —va concloure— quan envien amenaces, i això és el que eren, respecte a l’actuació de l’Imperi a Anacreont, no fan altra cosa que irritar un monarca que ja en tenia molt més coneixement. Naturalment, el seu ego demanaria una acció immediata, i l’ultimàtum n’és el resultat, la qual cosa em porta a l’afirmació primera. Tenim una setmana. Què hem de fer?

—Sembla —digué Sutt— que no tenim altra alternativa que permetre que Anacreont estableixi bases militars a Terminus.

—Estic d’acord amb vostè —respongué Hardin—, però, què farem per donar-los una puntada de peu i fer-los fora a la primera oportunitat?

El bigoti de Yate Fulham es crispà:

—Això sona com si hagués decidit que s’ha d’utilitzar la violència contra ells.

—La violència —respongué Hardin— és el darrer recurs dels incompetents, però, com poden suposar, el que no penso fer és col·locar la catifa de benvinguda ni polir els millors mobles perquè els utilitzin.

—De tota manera, continua sense agradar-me la seva forma d’enfocar les coses —insistí Fulham—. És una activitat perillosa; molt més perillosa ara que hem observat darrerament que una part important de la població sembla respondre a tots els seus suggeriments. He de dir-li, també, alcalde Hardin, que la Junta no ignora les seves recents activitats.

Es feu una pausa, i hi hagué un consentiment general. Hardin arronsà les espatlles.

Fulham prosseguí:

—Si vostè hagués incitat la ciutat a un acte de violència, no aconseguiria res més que provocar un suïcidi complicat, i no estem disposats a permetre-ho. La nostra política només té un objectiu primordial, que és el de l’Enciclopèdia.

—Aleshores —digué Hardin—, vostè ha arribat a la conclusió que hem de continuar la nostra intensa campanya de no fer res.

Pirenne digué amargament:

—Vostè mateix ens ha demostrat que l’Imperi no ens pot ajudar, encara que no entenc el com ni el per què. Si és necessari arribar a un acord…

Hardin tingué una sensació de malson, de córrer a tota velocitat i no arribar enlloc.

—No hi ha cap acord! No s’adona que aquesta rucada de les bases militars és una canallada de les més baixes? Haut Rodric ens digué allò que Anacreont perseguia: L’annexió total i la imposició del seu propi sistema feudal de territoris agrícoles i una economia basada en l’aristocràcia rural. La idea que els queda del nostre engany de l’energia nuclear pot obligar-los a anar amb lentitud, però, de tota manera, actuaran.

S’aixecà indignat i els altres s’aixecaren amb ell —tots llevat d’en Ford Jara.

I aleshores Ford Jara parlà:

—Si us plau, que tothom s’assegui. Em sembla que ja hem anat massa lluny. Va, no n’hi ha per enrabiar-se tant, alcalde Hardin; cap de nosaltres no ha comès traïció.

—M’hauran de convèncer d’això!

Fara somrigué amablement:

—Vostè sap que no parla seriosament. Deixi’m seguir!

Els seus ulls petits i vius estaven mig aclucats, i la perspicàcia espurnejava en la suau superfície de la seva barbeta.

—No veig cap raó per amagar que la Junta ha arribat a la decisió que la solució real al problema amb Anacreont rau en el que ens serà revelat quan la Volta s’obri, dintre de sis dies.

—És aquesta la seva contribució al problema?

—Sí.

—És a dir que no farem res tret d’esperar calladament i serena i amb fe absoluta en un deus ex machina que sorgeixi de la Volta.

—Dit sense la seva fraseologia emocional, aquesta és la idea.

—Quina sortida tan poc subtil! Realment, doctor Fara, aquesta ximpleria és digna d’un geni. Una ment menys privilegiada no n’hauria estat capaç.

Fara somrigué amb indulgència:

—El seu gust pels epigrames és divertit, Hardin, però està fora de lloc. Ara que en parlem, suposo que recordarà la meva línia d’argumentació de tres setmanes enrere pel que fa a la Volta.

—Sí, me’n recordo. I no negaré que la crec una idea estúpida, del punt de vista de la lògica deductiva. Vostè va dir, i corregeixi’m si m’equivoco, que Hari Seldon ha estat el més gran psicòleg del sistema, i per tant, podia preveure la situació exacta i incòmoda en la qual som ara; i per consegüent, se li va acudir la Volta com a mètode per a dir-nos el que havíem de fer.

—Ha captat l’essència de la idea.

—Li sorprendria sentir que he pensat molt en tota aquesta qüestió aquestes darreres setmanes?

—Molt afalagador. Amb quin resultat?

—Amb el resultat que la deducció pura té mancances. Una altra vegada el que manca és una mica de sentit comú.

—Per exemple?

—Per exemple, si va preveure l’aldarull d’Anacreont, per que no ens va establir en algun altre planeta més a prop del centre de la Galàxia? És ben conegut que Seldon va induir els comissaris de Trantor que ordenessin que la Fundació s’establís a Terminus. Però per què ho va fer així? Per què ens hauria posat aquí si podia veure per endavant el trencament de línies de comunicació, el nostre aïllament de la Galàxia, l’amenaça dels nostres veïns i la nostra impotència per la manca de metalls a Terminus? Això sobretot! O si va preveure tot això, per què no va advertir els primers colonitzadors, per endavant, a fi que tinguessin temps de preparar-se en comptes d’esperar, tal com ho està fent, que tinguem un peu a l’abisme?

»I no oblidi això: Encara que hagués pogut preveure els problemes aleshores, nosaltres podem veure’ls igualment ara. Per tant, si ell podia veure la solució aleshores, hem de ser capaços de veure-la nosaltres ara. Després de tot, Seldon no era un màgic. No hi ha cap truc per escapar-se d’un dilema que ell pogués veure i nosaltres no.

—Però, Hardin —recordà Fara— no podem…

—Però si no ho han intentat. No ho han intentat ni una sola vegada. Al principi es negaven a admetre que hi hagués amenaça de cap mena! Després dipositaren una fe cega en l’emperador! Ara la dipositen sobre Hari Seldon. Sempre han confiat en l’autoritat o en el passat, mai en vostès mateixos.

Els seus punys s’obrien i es tancaven espasmòdicament.

—Arriba a ser una actitud malaltissa, un reflex condicionat que deixa de banda la independència de les seves ments sempre que sorgeix la qüestió d’oposar-se a l’autoritat. No els passa mai pel cap que l’emperador pugui ser menys poderós que vostès, ni Hari Seldon menys savi. I s’equivoquen, no se n’adonen?

Per alguna raó, ningú no es preocupà de respondre-li. Hardin prosseguí:

—No és només vostè. És tota la Galàxia. Pirenne va sentir la idea del senyor Dorwin sobre la recerca científica. El senyor Dorwin creia que per ser un bon arqueòleg s’havien de llegir tots els llibres sobre aquest tema, escrits per homes que van morir fa segles. Ell pensava que el camí per a resoldre problemes arqueològics era sospesar teories oposades. I Pirenne se’l va escoltar sense fer cap mena d’objecció. Que no s’adonen que és un error?

Una vegada més donà a la seva veu un to gairebé suplicant.

I una vegada més no hi hagué resposta i va prosseguir:

—A vostès i a la meitat de la gent de Terminus els passa el mateix. I ara som aquí, considerant l’Enciclopèdia com si estigués per damunt de tot. Considerem que l’objectiu primordial de la ciència és la classificació de dades del passat. És important, però, que no hi ha res més per a fer? Estem retrocedint i oblidant, que no se n’adonen? Aquí a la Perifèria han perdut l’energia nuclear. A Gamma Andròmeda, a causa d’una reparació defectuosa hi ha hagut una explosió en una central nuclear, i el canceller de l’imperi es queixa de la manca de tècnics en energia nuclear. I quina és la solució? Formar nous tècnics? Això mai! En lloc d’això restringiran l’energia nuclear.

I per tercera vegada:

—Que no se n’adonen? Afecta tota la Galàxia. És un culte al passat. És una degeneració, un estancament!

Els mirà un per un i ells l’esguardaren fit a fit.

Fara fou el primer en refer-se:

—Bé, la filosofia mística no crec pas que ens ajudi gaire en aquest punt. Siguem concrets. Vostè nega que Hari Seldon pot fàcilment haver calculat la tendència històrica del futur per mitjà d’una simple tècnica psicològica?

—No, naturalment que no —cridà Hardin—. Però no podem refiar-nos d’ell per trobar una solució. A la millor, pot ser que insinués el problema, però si és que hi ha una solució, som nosaltres que l’hem de trobar. Ell no ho pot pas fer per nosaltres.

Fulham interrompé sobtadament:

—Què vol dir «insinuar el problema». Nosaltres coneixem el problema.

Hardin es girà cap a ell:

—Ho creuen realment? Vostè creu que Anacreont és tot el que suposen que devia preocupar Hari Seldon? No hi estic d’acord! Els ho dic, senyors, ara per ara, no hi ha ningú que tingui la més lleugera idea del que està passant realment.

—I vostè sí? —preguntà Pirenne amb hostilitat.

—Em penso que sí! —Hardin s’aixecà de cop i enretirà la seva cadira. La seva mirada era freda i dura—. Si hi ha algun fet clar, és que hi ha alguna cosa que fa pudor en tot això; alguna cosa que és més important que qualsevol altra de les que hàgim estat parlant fins ara. Només, facin-se aquesta pregunta: Per què entre la població originària de la Fundació no s’hi inclogué cap psicòleg de primera categoria, fora de Bor Alurin? I ell es guardà prou d’ensenyar als seus alumnes res que no fossin els fonaments.

Hi hagué un curt silenci i Fara digué:

—D’acord, per què?

—Potser perquè un psicòleg podria haver captat de què es tractava massa aviat pel que Hari Seldon pretenia. Per això, hem estat topant per tot arreu, copsant ullades boiroses de la veritat i prou. I això era el que Hari Seldon volia.

Es posà a riure asprament.

—Bon dia, senyors!

I sortí a grans gambades de l’habitació.





6


L’alcalde Hardin mossegava la punta del seu cigar. Se li havia apagat però estava molt lluny d’adonar-se’n. La nit abans no havia dormit, i li feia l’efecte que tampoc no dormiria aquella nit. Es veia en els seus ulls.

—Està tot previst? —digué, cansat.

—Em penso que sí —Yohan Lee es posà la mà a la barbeta—. Quin efecte fa?

—Està prou bé. S’ha de dur a terme, amb atreviment. Sap? És a dir, no hi ha d’haver cap indecisió, no els hem de donar temps per controlar la situació. Un cop estiguem en posició de donar ordres, bé, doncs s’han de donar com si haguéssim nascut per a això. I les obeiran per l’hàbit que en tenen. Aquesta és l’essència del cop d’estat.

—Si la Junta continua sense decidir-se…

—La Junta? No hem pas de comptar amb ells. A partir de demà, la seva importància, com a factor dels assumptes de Terminus, no valdrà ni una moneda rovellada de mig crèdit.

Lee assentí lentament.

—També és ben estrany que, fins ara, no hagin fet res per deturar-nos. Vostè va dir que no estaven totalment als núvols.

—Fara s’acosta al problema. De vegades em posa nerviós. I Pirenne des que em van elegir, sospita de mi. Però, sap?, mai no han estat capaços de descobrir el que passava realment. Tota la seva educació va ser molt autoritària. Creuen que l’emperador, pel sol fet de ser l’emperador, és totpoderós. I estan segurs que la Junta de Síndics, simplement pel fet de ser la Junta de Síndics i que actua en nom de l’emperador, no pot estar en una posició on no pugui donar ordres. Aquesta incapacitat per a reconèixer la possibilitat de revolta és el nostre millor aliat.

S’alçà de la cadira i se n’anà a la nevera.

—No són mals nois, Lee, quan es dediquen a l’Enciclopèdia, i nosaltres vetllarem perquè, en el futur, es dediquin exclusivament a això. Són desesperadament incompetents quan es tracta de governar Terminus. Ara, vagi-se’n i comenci a fer-ho rutllar tot. Vull estar sol.

S’assegué a l’extrem de la taula i contemplà el got d’aigua.

Per l’Espai! Si tan sols estigués tan segur d’ell com es pensava! D’aquí a dos dies els d’Anacreont seran a punt d’aterrar, i què tenia ell per avançar, llevat d’una colla de nocions i de mitges suposicions del que Hari Seldon havia previst aquests darrers cinquanta anys? No era, ni tan sols, un bon psicòleg, només un afeccionat amb una escassa experiència en intentar descobrir les intencions de la ment més important de l’època. Si Fara tingués raó, si només fos Anacreont el problema que Hari Seldon havia previst, si l’Enciclopèdia era tot el que estava interessat a preservar… Aleshores, quin sentit tenia el cop d’estat?

S’arronsà d’espatlles i es begué el got d’aigua.





7


A la Volta hi havia molt més de sis cadires, com si s’estigués esperant una assistència molt superior. Hardin se n’adonà i s’assegué feixugament i pensativa, en un racó, tan lluny com era possible dels altres.

Els membres de la Junta no semblava que tinguessin cap objecció a fer respecte a això. Parlaven entre ells en xiuxiueigs que s’escapaven com monosíl·labs sibilants, i després res de res. De tots ells, només Jord Fara semblava raonablement calmat. Havia tret el rellotge i se’l mirava amb un posat pessimista.

Hardin féu una ullada al rellotge i després al cubicle de vidre —absolutament buit— que dominava mitja sala. Era l’única particularitat del recinte, perquè a part d’això no hi havia cap altra indicació que, en algun lloc, un ordinador estigués començant el compte enrere fins al precís moment en què un doll de muó fluiria, es faria la connexió i…

La intensitat dels llums minvà!

No s’apagaren, sinó que s’esgrogueïren i la claror minvà tan sobtadament que Hardin se sobresaltà. Havia alçat els ulls per mirar els focus amb sorpresa, i quan baixà la mirada, el cubicle de vidre ja no era buit.

Una persona l’ocupava —una persona en una cadira de rodes!

Per uns instants no digué res, però tancà un llibre que duia a la falda, palpant-lo ociosament. Aleshores aquell rostre semblà prendre vida, i somrient, digué:

—Sóc Hari Seldon —la veu era envellida i apagada.

Hardin estigué a punt d’aixecar-se per saludar-lo, però s’aturà a l’acte.

La veu prosseguí amb familiaritat:

—Com poden veure, estic confinat en aquesta cadira i no em puc alçar per saludar-los. Els seus avis fa uns mesos, segons el meu temps, que deixaren Terminus i des de llavors que pateixo una paràlisi prou incòmoda. No els puc veure, per això no els puc saludar com caldria. No sé ni tan sols quants són, de manera que tot això ha de ser una mica informal. Si algú de vostès està dret, si us plau que segui, i si volen fumar que no se n’estiguin, a mi tant me fa —se sentí una lleugera rialleta—. Què m’hauria de fer? En realitat no sóc aquí.

Hardin buscà una cigarreta gairebé automàticament, però s’hi repensà.

Hari Seldon deixà el seu llibre —com si el posés damunt d’una taula al seu costat— i, quan en tragué els dits, va desaparèixer. Llavors digué:

—Ara fa cinquanta anys que es va establir aquesta Fundació —cinquanta anys durant els quals els membres de la Fundació han ignorat l’objectiu pel qual treballaven. Era necessari que ho ignoressin, però, ara, ja no cal.

»Per començar, la Fundació de l’Enciclopèdia és un frau i sempre ho ha estat!

Darrere Hardin hi hagué un petit aldarull i una o dues exclamacions ofegades, però ell no es tombà.

Hari Seldon prosseguí, naturalment, impertorbable.

»És un frau en el sentit que a mi com als meus col·legues tant se’ns en dóna si s’arriba a publicar mai un sol volum. L’Enciclopèdia ha fet el seu servei, des del moment que hem aconseguit una carta imperial, amb la qual atraure les cent mil persones que ens calien per al nostre propòsit, i amb això mantenir-los ocupats, mentre els esdeveniments anaven prenent cos, fins que ja fos massa tard per fer-se enrere.

»En els cinquanta anys que hem estat treballant en aquest projecte fraudulent, no hi ha motiu per suavitzar les frases, la retirada ha estat tallada i no tenen altra alternativa que seguir endavant amb l’infinitament més important projecte que, era i és, el nostre pla real.

»Amb aquesta finalitat els hem col·locat en aquest planeta i en aquest temps, de manera que al cap de cinquanta anys, estiguessin tan manipulats que ja no tinguessin llibertat d’acció. D’ara endavant i al llarg dels segles, el camí que han de seguir es ineludible. Hauran de fer front a una sèrie de crisis, de la mateixa manera que ara s’han d’enfrontar amb la primera, i en tot cas, la seva llibertat d’acció estarà anàlogament limitada de tal manera que hauran d’avançar forçosament per un camí.

»Aquest és el camí que els nostres psicòlegs han triat. I per una raó.

»Durant segles, la civilització galàctica s’ha estancat i ha entrat en un declivi, encara que només uns quants se n’hagin adonat. Però ara, finalment, la Perifèria s’està alliberant i la unitat política de l’imperi s’ha trencat. En algun punt en el temps d’aquests cinquanta anys a venir, els historiadors del futur situaran una línia arbitrària i diran: Això marca la caiguda de l’Imperi Galàctic.

»I tindran raó, tot i que gairebé ningú no reconeixerà aquesta caiguda durant molts segles.

»I després de la caiguda vindrà la inevitable barbàrie, un període que segons la nostra psicohistòria durarà en circumstàncies normals trenta mil anys. No podem deturar la caiguda. Tampoc no ho desitgem, perquè la cultura de l’imperi ha perdut la poca vitalitat i valor que hagi pogut tenir mai. Però podem escurçar el període de barbàrie que l’ha de seguir, fins a reduir-lo a només un miler d’anys.

»Els detalls de tota aquesta reducció no podem saber-los, de la mateixa manera que no vàrem poder revelar la veritat de la Fundació ara fa cinquanta anys. Si vostès descobrissin l’entrellat, el nostre pla podria fracassar, tal com s’hauria esdevingut si s’haguessin assabentat que l’Enciclopèdia era una enganyifa, car aleshores, en saber-ho, la seva llibertat d’acció hauria augmentat i el nombre de variables addicionals a introduir hauria estat superior a les que la nostra psicologia pot manejar.

»Pero no ho faran, perquè no hi ha psicòlegs a Terminus, i mai no n’hi va haver, tret d’Alurin… i ell era un dels nostres.

»Això no obstant, els puc dir: Terminus i la seva Fundació bessona a l’altre extrem de la Galàxia, són les llavors del Renaixement i les fundadores del futur Segon Imperi Galàctic. I és la crisi actual la que condueix Terminus a aquest punt culminant.

»Aquesta, ara que en parlem, és una crisi molt senzilla, molt més que moltes de les que han de venir. Per reduir-ho al que és fonamental: estan en un planeta sobtadament aïllat dels centres encara civilitzats de la Galàxia i amenaçat per veïns més forts. Són un petit món de científics voltats per una àmplia ona de barbàrie que s’expandeix ràpidament. Són una illa d’energia nuclear en un oceà d’energia més primitiva en expansió; però, malgrat això, estan indefensos a causa de la seva manca de metalls.

»Així, doncs, ja veuen que han de fer front a una imperiosa necessitat que els obliga a actuar. La naturalesa d’aquesta acció, és a dir, la solució del seu problema és, naturalment, òbvia.

La imatge de Hari Seldon s’elevà i el llibre tornà a aparèixer a les seves mans. L’obrí i digué:

»Però per tortuós que sigui el curs que prengui la seva futura història, inculquin sempre als seus descendents que el camí està marcat, i que al final hi haurà un nou i més gran Imperi.

Abaixà la seva vista cap al llibre i s’esvaí en el no-res; després els llums augmentaren d’intensitat un altre cop.

Hardin alçà els ulls per veure el rostre de Pirenne al seu davant, l’esguard tràgic i els llavis tremolosos.

La veu del president era ferma però sense entonació:

—Sembla que tenia raó. Si ve aquesta nit a les sis, la Junta li consultarà el nostre pròxim moviment.

Un darrere l’altre, li donaren la mà i se n’anaren; i Hardin somrigué per dintre. Pensà que eren prou assenyats, encara, i que, com a científics de categoria, havien admès que anaven errats… Però per a ells, ja era massa tard.

Mirà el rellotge. A aquella hora tot s’havia consumat. Els homes de Lee tenien el control, i la Junta ja no donaria més ordres.

Els anacreonians aterrarien demà en la seva primera nau espacial, però això també anava segons els plans. En sis mesos, ells deixarien de donar ordres.

De fet, tal com Hari Seldon havia dit, i com Salvor Hardin havia endevinat, des del dia que Anselm Haut Rodric li revelà per primera vegada que Anacreont no disposava d’energia nuclear, la solució de la primera crisi era clara.

Tan clara com la llum!





TERCERA PART

ELS ALCALDES





1


ELS QUATRE REGNES —Així eren anomenades les parts d’Anacreont que se separaren del Primer Imperi en els primers anys de l’era Fundacional, per a formar regnes independents i efímers. El més gran i poderós d’aquests va ser el mateix Anacreont que en àrea…

…Sens dubte, l’aspecte més interessant de la història dels Quatre Regnes inclou l’estranya societat forçada, temporalment, a pertànyer-hi durant el govern de Salvor Hardin.

ENCICLOPÈDIA GALÀCTICA

Una delegació!

Que Salvor Hardin l’hagués vista venir, no la feia pas més agradable. Ben al contrari, trobava que aquella anticipació era clarament enutjosa.

Yohan Lee advocava per tal que es prenguessin mesures extremes.

—No veig, Hardin —digué—, per què hem de perdre més temps. No podem fer res fins a la propera elecció, legalment, si més no, i això ens dóna un any de coll. Faci’ls fora.

Hardin arrufà el nas:

—Lee, mai no n’aprendrà. En els quaranta anys que fa que el conec, encara no ha après l’art subtil d’actuar de sotamà.

—No és la meva manera de lluitar —remugà Lee.

—Sí, bé prou que ho sé. Suposo que és per això que és l’únic home en el qual confio. —Féu una pausa i agafà un cigar—. Ja fa una pila d’anys, Lee, des que vàrem ordir el nostre pla per enderrocar els enciclopedistes. Em faig vell. Tinc seixanta-dos anys. No s’ha parat mai a pensar com han passat de ràpids aquests trenta anys?

—Sí, però jo no paeixo com vostè.

Hardin xuclà àvidament la punta del seu cigar. Feia molt de temps que havia renunciat al suau tabac de Vega de la seva joventut. Aquells dies que el planeta Terminus comerciava amb tots els indrets de l’imperi Galàctic pertanyien ja als llimbs, als quals van tots els bons temps passats. Cap als mateixos llimbs es dirigia l’imperi Galàctic. Es preguntà qui seria el nou emperador, si és que hi havia emperadors o Imperi. Per l’Espai! Ja feia trenta anys, des que es tallaren les comunicacions allà, a l’extrem de la Galàxia, tot l’univers de Terminus havia consistit en el mateix Terminus i els Quatre Regnes.

Com havien caigut els poderosos Regnes! Eren prefectures en els vells temps, tots part de la mateixa província, que, al seu torn, era part d’un sector, aquest era part d’un quadrant, el qual era part de l’imperi Galàctic que ho englobava tot. I ara que l’imperi havia perdut el control dels racons més allunyats de la Galàxia, aquests grups petits de planetes esdevenien regnes amb reis i nobles d’opereta, amb guerres i batusses sense sentit i una vida que continuava patèticament entre les runes.

Una civilització en decadència. L’energia nuclear abandonada. La ciència degenerant en mitologia… Fins que arribà la Fundació. La Fundació que Hari Seldon havia establert a Terminus just per a aquest propòsit.

Lee mirava per la finestra i la seva veu trencà les cabòries de Hardin.

—Han arribat —digué— en un cotxe últim model, pobres cadells! —Féu unes quantes passes insegures cap a la porta i es mirà Hardin.

Hardin somrigué i li va fer un gest perquè es quedés.

—He donat ordre que els conduïssin cap aquí dalt.

—Aquí! Per què? Els dóna molta importància. Per què fer tota la cerimònia d’una audiència oficial amb l’alcalde? Ja sóc massa vell per a formalitats burocràtiques. A més, l’afalac és sempre útil quan es tracta amb jovencells, sobretot quan no et compromet a res —li picà l’ullet—. Segui, Lee, i doni’m el seu recolzament moral, que prou el necessitaré amb aquest jove Sermak.

—Aquest xicot, en Sermak —digué Lee amb un to seriós—, és perillós. Té seguidors, Hardin, de manera que no el subestimi.

—És que he subestimat mai algú, jo?

—Bé, doncs, faci’l arrestar. Després de tot, pot acusar-lo de qualsevol cosa.

Hardin es féu el sord a aquest darrer consell.

—Ja són aquí, Lee.

En resposta al senyal, pitjà el pedal de sota la seva taula i la porta s’obrí cap a un costat.

Els quatre que formaven la delegació entraren i Hardin els oferí els seients que formaven un semicercle davant la seva taula de despatx. Feren una inclinació i van esperar que l’alcalde parlés.

Hardin obrí la tapadora de plata curiosament treballada de la capsa de cigars que havia pertangut a Jord Fara de l’antiga Junta de Síndics durant els temps reculats dels enciclopedistes. Era un producte genuí de l’imperi, importat de Santanni, encara que els cigars que contenia ara eren del país. Un rere l’altre, amb greu solemnitat, els quatre delegats acceptaren cigars i els encengueren d’una manera ritual.

Sef Sermak era el segon començant per la dreta, el més jove del grup i el més interessant, amb el seu bigoti ros, espès però ben tallat, i els seus ulls enfonsats i d’un color indefinit. Dels altres tres Hardin en prescindí, gairebé immediatament; nomes eren números d’un arxiu. Fou en Sermak en qui es concentra, el mateix Sermak que un dia en la seva primera sessió al Consell Municipal, havia pertorbat aquell organisme serè, més i més, i fou a Sermak a qui es dirigí:

—Estava molt ansiós per veure’l, regidor, des del seu excel·lent discurs del mes passat. El seu atac a la política exterior d’aquest govern fou molt hàbil.

Els ulls de Sermak s’encengueren:

—El seu interès m’afalaga. L’atac pot ser que no fos hàbil, però era, certament, justificat.

—Potser! Aquesta és la seva opinió. Naturalment, vostè és encara molt jove…

—És un defecte del qual la majoria de persones són culpables en algun període de la seva vida. Vostè va esdevenir alcalde de la ciutat quan tenia dos anys menys que jo —digué secament.

Hardin somrigué per dins: el cadell era un negociador fred.

—Suposo que deu haver vingut per parlar d’aquesta política exterior que tant el preocupa a les Càmeres del Consell. Vostè parla en nom dels seus tres col·legues o he d’escoltar-los per separat?

Hi hagué un breu intercanvi de mirades entre els quatre joves i un lleuger parpelleig.

Sermak, inflexible, digué:

—Parlo per la gent de Terminus… Una gent que no estan realment representats en l’organisme oficial que anomenen el Consell.

—Comprenc. Continuï, doncs!

—Ara hi arribem, senyor alcalde. Estem descontents…

—«Estem», es refereix «al poble» oi?

Sermak se’l mirà amb hostilitat i intuint una trampa, respongué fredament:

—Crec que els meus punts de vista reflecteixen els de la majoria dels votants de Terminus. El satisfà, això?

—Bé, una afirmació com aquesta és la millor de totes les proves, però continuï. Estan descontents.

—Sí, descontents amb la política que durant trenta anys ha deixat Terminus indefens contra un inevitable atac exterior.

—Ja comprenc. I en conseqüència? Endavant, segueixi.

—És molt amable anticipant-se. I per això estem formant un nou partit polític, que treballarà per les necessitats immediates de Terminus, i no per a un místic «destí manifest» d’un futur Imperi. El farem fora a vostè i a la seva colla de pacifistes de l’Ajuntament, i ben aviat.

—Llevat que? Sempre hi ha un «llevat que» ja ho sap.

—Aquesta vegada no ho és ben bé. Llevat que dimiteixi ara. No li demano que canviï la seva política… No confiaria en vostè fins aquest punt. Les seves promeses no tenen cap valor. I només acceptarem una dimissió irrevocable.

—Ja comprenc. —Hardin creuà les cames i es balancejà sobre les dues potes de la cadira—. Aquest és el seu ultimàtum. És molt amable per la seva part d’haver-me avisat. Però, sap què? Em penso que no en faré cap cas.

—No es cregui que és una advertència, senyor alcalde. És un anunci de principis i d’accions. El nou partit ja està format i començarà les seves activitats oficials demà. No hi ha ni l’espai, ni el desig d’arribar a un acord, i, francament, només ha estat el reconeixement als seus serveis a la ciutat, el que ens ha induït a oferir-li aquesta sortida tan fàcil. No pensava pas que l’anés a utilitzar, però la meva consciència està tranquil·la. La propera elecció serà una mostra clara i irrenunciable que la dimissió és necessària.

S’aixecà i féu que els altres el seguissin.

Hardin alçà el braç:

—Esperin! Seguin!

Sef Sermak s’assegué altre cop força ràpidament i Hardin somrigué per sota el nas. A desgrat de les seves paraules, esperava una oferta.

Hardin digué:

—Què és exactament el que vol que canviem de la nostra política exterior? Volen que ataquem els Quatre Regnes, ara, de sobte, i tots quatre simultàniament?

—No faig cap suggeriment, senyor alcalde. És simplement la proposta que cessi immediatament la passivitat. Durant el seu govern, vostè ha dut a terme una política d’ajuda científica als regnes. Els ha donat energia nuclear. Els ha ajudat a reconstruir centrals atòmiques en els seus territoris. Ha establert clíniques mèdiques, laboratoris químics i fàbriques.

—Bé, i què hi ha de mal en això?

—Ho ha fet per evitar que ens ataquin. Amb aquests suborns ha estat jugant el paper de beneit en el joc monstruós del xantatge, en el qual ha permès que a Terminus li fos xuclat tot el que tenia… Amb el resultat que ara estem a mercè d’aquests bàrbars.

—En quin aspecte?

—Perquè els ha donat poder, els ha donat armes, els ha reparat les naus de la seva flota; són infinitament més forts del que eren fa tres dècades. Les seves demandes augmenten, i amb les seves noves armes satisfaran eventualment totes les seves demandes de cop amb l’annexió violenta de Terminus. No és així com acostuma d’acabar el xantatge?

—I quin és el remei?

—Acabar amb els suborns immediatament i mentre pugui. Dedicar l’esforç a enfortir Terminus… I atacar primer!

Hardin es mirà el bigotet ros del xicot amb un interès gairebé morbós. Sermak se sentia segur d’ell mateix, altrament no hauria parlat pas tant. No hi havia dubte que les seves observacions eren el reflex d’un segment considerable de la població, bastant considerable.

La seva veu no va trair el curs lleugerament pertorbat dels seus pensaments. Era gairebé negligent.

—Ha acabat?

—De moment, sí.

—Bé, veu la frase que hi ha emmarcada a la paret del meu darrere? Llegeixi-la si us plau.

Sermak va arrufar el nas.

—Diu: «La violència és l’últim refugi dels incompetents». Aquesta és la doctrina d’un vell, senyor alcalde.

—Jo la vaig aplicar quan era jove, senyor regidor, i amb èxit. Vostè a penes si havia nascut quan va passar, però potser li’n van llegir alguna cosa a l’escola.

Mirà Sermak de fit a fit i prosseguí en un to mesurat:

—Quan Hari Seldon establí la Fundació aquí, fou amb l’ostensible propòsit de produir una gran Enciclopèdia, i durant cinquanta anys vam anar darrere d’aquesta quimera abans de descobrir el que realment perseguia. Llavors ja era quasi massa tard. Quan les comunicacions amb les regions centrals de l’antic Imperi es trencaren, ens vam trobar amb un món de científics concentrats en una única ciutat, sense tenir indústries i voltats per regnes de creació recent, hostils i extremadament bàrbars. Érem una illa minúscula en un oceà de barbàrie, i una presa d’un valor incalculable.

»Anacreont, ahir com avui, el més poderós dels Quatre Regnes, sol·licità, i de fet va establir, una base militar a Terminus, i els que aleshores governaven la ciutat, els enciclopedistes, sabien molt bé que allò només era un primer pas per emparar-se de tot el planeta. Aquesta era la situació quan jo… Bé… Vaig assumir el govern actual. Què hauria fet vostè?

Sermak s’arronsà d’espatlles.

—Aquesta és una pregunta acadèmica. Naturalment, sé el que vostè va fer.

—De tota manera, li ho repeteixo. Potser vostè no ha captat la idea. La temptació d’aplegar totes les nostres forces i atacar era gran. És la manera més fàcil, i la més satisfactòria per a l’amor propi, però quasi invariablement és la menys intel·ligent. Vostè l’hauria triada: Vostè i el seu lema «d’atacar el primer». El que jo vaig fer en comptes d’això, va ser visitar els altres regnes, un per un, vaig assenyalar-los que permetre que el secret del poder nuclear caigués en mans d’Anacreont era el sistema més ràpid de tallar-los el seu propi coll, i els vaig suggerir amablement que fessin allò que era obvi. Això fou tot. Un mes després que les forces d’Anacreont desembarquessin a Terminus, el seu rei va rebre un ultimàtum conjunt dels seus tres veïns. En set dies, el darrer anacreonià era fora de Terminus. I ara, digui’m, quina necessitat hi havia d’utilitzar la violència?

El jove regidor es mira la punta del seu cigar pensativament i la llençà a l’incinerador.

—No veig quina analogia hi pot haver. La insulina pot convertir un diabètic en una persona normal, sense la més mínima necessitat d’un bisturí, però l’apendicitis requereix una operació. És inevitable. Quan els altres mitjans han fracassat, què resta per fer llevat de l’últim recurs? És culpa seva que ens hi veiem abocats.

—Meva? Ah! Sí, altra vegada la meva política de pacificació. Sembla que vostè encara no entén les necessitats fonamentals de la nostra posició. El nostre problema no es va acabar amb la partida dels anacreonians. Acabava, tot just, de començar. Els Quatre Regnes eren més enemics nostres que mai, perquè tots ells volien l’energia nuclear, i cap d’ells no s’abalançava sobre nosaltres, només per por dels altres tres. Estàvem en equilibri sobre el tall d’una espasa molt afilada, i el més petit moviment en qualsevol direcció… Si, per exemple, un regne esdevenia massa fort; o si dos d’ells formaven una coalició… M’entén?

—Sí. Era el moment de preparar-se per a la guerra.

—Ben al contrari. Era el moment de prendre totes les mesures contra la guerra. Els vaig posar l’un en contra de l’altre. Els vaig ajudar l’un després de l’altre. Els vaig oferir ciència, comerç, educació, medicina científica. Vaig fer que Terminus tingués per a ells més valor com a món florent que com a presa militar. Ha funcionat durant trenta anys.

—Si, però es va veure forçat d’envoltar aquests obsequis científics amb les mistificacions més ultratjants. N’ha fet mitja religió, mitja ximpleria. Ha erigit una jerarquia de sacerdots i un ritual complicat i sense sentit.

Hardin arrufà el nas.

—I què? No veig que tingui res a veure amb la nostra conversa. Al principi vaig actuar així perquè els bàrbars es miraven la nostra ciència com si fos una mena de bruixeria, i era més fàcil que acceptessin la religió sobre aquesta base. El sacerdoci es féu tot sol, i si nosaltres l’ajudem a continuar, no fem altra cosa que seguir la línia de menys resistència. És un detall de poca importància.

—Però els sacerdots són els responsables de les centrals nuclears. No és un detall de poca importància.

—Cert, però nosaltres els hem ensinistrat. El coneixement que tenen dels instruments és purament empíric, i creuen fermament en la ridícula cerimònia que els envolta.

—I si a algú se li ocorre d’anar més enllà de la superxeria i té la genialitat de deixar de banda l’empirisme, què el privarà d’aprendre les tècniques actuals, i vendre-les al millor postor? Quin seria llavors el nostre valor enfront dels regnes?

—És molt poc probable, Sermak. S’està mostrant molt superficial. Els millors homes dels planetes dels regnes són enviats a la Fundació cada any i educats en el sacerdoci. I els millors d’entre ells s’hi queden com a estudiants investigadors. Si vostè pensa que els que han marxat, sense pràcticament cap coneixement dels elements de la ciència, o encara pitjor, amb els coneixements distorsionats que reben els sacerdots, poden penetrar d’un salt en l’energia nuclear, l’electrònica, la teoria de la hipertensió… Vostè té una teoria molt romàntica i absurda de la ciència. Cal una vida sencera d’aprenentatge i un cervell privilegiat per a arribar-hi.

Yohan Lee s’havia aixecat bruscament durant l’anterior discurs, i havia abandonat la sala. Quan Hardin estava a punt d’acabar, just tornava a entrar per dir-li una cosa a l’orella. S’intercanviaren un xiuxiueig i després li lliurà un cilindre de plom. Finalment, amb una mirada hostil a la delegació, Lee tornà al seu seient.

Hardin donà voltes al cilindre que tenia a les mans, mirant la delegació per entre les pestanyes. Acabà per obrir-lo amb un moviment sec i dur i només Sermak tingué la discreció de no llançar una ràpida mirada al rotlle de paper que en va caure.

—En resum, senyors —digué—, el govern opina que sap el que està fent.

Llegia a mesura que parlava. Eren rengles d’un codi enrevessat i sense sentit que cobrien la pàgina i tres paraules guixades en una punta del missatge. Li va fer una ullada i el tirà casualment pel forat de l’incinerador.

—Això —digué aleshores Hardin— em sembla que clourà l’entrevista. Encantat d’haver parlat amb vostès. Gràcies per haver vingut.

Encaixà les mans de tots amb indiferència i se n’anaren.

Hardin, gairebé havia perdut l’hàbit de riure, però quan Sermak i els seus tres silenciosos acompanyants van ser prou lluny per no sentir-lo, es permeté fer un esclafit sec i llançar una divertida mirada a Lee.

—Li ha agradat aquesta batalla de fanfarronades, Lee?

—No estic segur que ell estigués fanfarronejant. Tracti’l amb miraments, és molt capaç de guanyar les properes eleccions, tal com diu.

—Oh! És molt probable, molt probable… Si no passa res abans.

—Asseguri’s que no passi en una direcció equivocada, aquesta vegada, Hardin. Ja li he dit que aquest Sermak té seguidors. I si no esperessin les properes eleccions? En una ocasió vostè i jo vam arranjar les coses utilitzant la violència, malgrat els seus manifestos sobre ella.

Hardin alçà la cella:

—Sí que està pessimista, avui, Lee. I estranyament portador de la contrària, també, altrament no hauria parlat de violència. El nostre petit cop d’estat, es dugué a terme sense pèrdua de vides humanes, per si no se’n recorda. Fou una mesura necessària, executada en el moment adequat i duta a terme amb suavitat, sense dolor, i es pot dir tot excepte que no ens costés esforços. Pel que fa a Sermak, està en contra d’una proposta ben diferent. Vostè i jo, Lee, no som els enciclopedistes. Nosaltres estem preparats. Posi els seus homes a vigilar aquests xicots d’una forma delicada, vell amic. Que no sàpiguen que se’ls vigila… Però, amb els ulls ben oberts, comprèn?

Lee féu un somriure amarg:

—Sí que seria un bon col·laborador si arribo a esperar les seves ordres, Hardin! Sermak i els seus homes fa un mes que estan sota vigilància.

L’alcalde somrigué.

—Hi va pensar abans que jo, oi? Molt bé. Ara que en parlem —observà, i afegí suaument— l’ambaixador Verisof torna a Terminus. Temporalment, espero.

Es féu un breu silenci, hi havia tensió en l’ambient, i aleshores Lee digué:

—Aquest era el missatge? És que les coses comencen a desencadenar-se?

—No ho sé. No ho podré pas dir fins que no senti el que Verisof m’ha de dir. Però és possible. Després de tot, bé ha de passar alguna cosa abans de les eleccions. Però per què em mira amb aquesta cara de mort?

—Perquè no sé com acabarà tot. És massa complicat, Hardin, està jugant amb foc.

—Vostè també? —murmurà Hardin. I en veu alta—. Vol dir això que està disposat a unir-se al nou partit de Sermak?

Lee somrigué a contracor:

—Està bé. Vostè guanya. Què li sembla si anéssim a menjar, ara?





2


A Hardin se li atribueixen molts epigrames —és un epigramista consumat— la major part dels quals són probablement apòcrifs. No obstant això, es recorda que en una certa ocasió digué:

«Val la pena ser clar, especialment si tens fama de ser subtil».

Poly Verisof havia tingut l’ocasió d’actuar basant-se en aquest consell més d’una vegada, car ja feia catorze anys que mantenia el seu doble status a Anacreont —un doble joc—, el manteniment del qual li recordava sovint i desagradablement una dansa ballada sobre metall ardent i amb els peus descalços.

Per a la gent d’Anacreont, ell era el gran sacerdot, el representant d’aquella Fundació, que per a aquells «bàrbars» era el súmmum del misteri i el centre físic d’aquella religió que ells havien creat —amb l’ajuda de Hardin— en les tres darreres dècades. Com a tal rebia un homenatge que se li feia horriblement dur de portar, ja que des del fons de la seva ànima menyspreava el ritual del qual ell n’era el centre.

Però, per al rei d’Anacreont —el vell que ho havia estat i el seu jove nét que era ara al tron— ell era simplement l’ambaixador d’un poder cobejat i temut alhora.

Amb tot, era un treball incòmode i el seu primer viatge en tres anys a la Fundació, a desgrat del molest incident que el féu necessari, era com una mena de vacances.

I com que no era la primera vegada que havia hagut de viatjar en secret absolut, havia fet ús de l’epigrama de Hardin sobre la utilització de la claredat.

Es posà la roba de paisà —la qual cosa era ja unes vacances— i s’embarcà amb bitllet de segona classe en una nau de línia directa a la Fundació. Un cop a Terminus, s’obrí camí entre la gent del port espacial i des del visòfon públic trucà a l’Ajuntament.

—Em dic Jan Smite —digué—. Aquesta tarda tinc una cita amb l’alcalde.

La noia de veu apagada que li respongué, el posà amb algú i bescanviaren unes breus paraules, després digué a Verisof en un to sec i mecànic:

—L’Alcalde Hardin el rebrà d’aquí a mitja hora, senyor —i la pantalla es tornà blanca.

Entretant l’ambaixador d’Anacreont es va comprar la darrera edició del diari de la ciutat de Terminus, s’arribà casualment fins al parc de l’Ajuntament, i bo i seient al primer banc buit que va trobar, es posà a llegir l’editorial, la secció d’esports i el full dels còmics. Al cap de mitja hora, doblegà el diari, se’l posà sota el braç, entrà a l’Ajuntament i es presentà a l’avantsala.

Fent tot això havia aconseguit passar desapercebut, perquè cridava tan poc l’atenció que ningú no se’l va mirar dues vegades.

Hardin alçà els ulls per mirar-lo i somrigué:

—Un cigar? Com ha anat el viatge?

Verisof agafà el cigar.

—Molt interessant. Hi havia un sacerdot en el compartiment del costat que anava a fer un curs especial per a preparar productes sintètics radioactius, per al tractament del càncer, ja sap…

—Segur que ara ja no en diu productes sintètics radioactius, ell!

—M’imagino que no. Per a ell eren aliments sagrats!

L’alcalde somrigué:

—Continuï!

—M’embrancà en una discussió teològica i va fer tot el que sabia per elevar-me per damunt del sòrdid materialisme.

—I en cap moment no va reconèixer el seu summe sacerdot?

—Sense el meu vestit carmesí? A més, era de Smyrno. Ha estat una experiència interessant. És ben curiós, Hardin, com ha arrelat la religió de la ciència. He escrit un assaig sobre el tema —únicament per divertir-me, no val per ser publicat—. Mirant el problema des del punt de vista sociològic, semblaria que quan l’antic Imperi va començar a desintegrar-se pels extrems, es podia considerar que la ciència com a tal havia fracassat en els mons exteriors. Per a ser acceptada de nou s’havia de presentar d’una altra manera i això és, justament, el que s’ha fet. I funciona de meravella.

—Molt interessant! —L’alcalde es posà les mans al voltant del coll i tot d’una digué—: Parli’m de la situació a Anacreont!

L’ambaixador arrufà les celles i es tragué el cigar de la boca. Se’l mirà amb cara de pomes agres i l’apagà.

—Bé, és força dolenta.

—Altrament vostè no seria aquí.

—Més o menys. Aquesta és la situació. L’home clau a Anacreont és el príncep regent Wienis. És l’oncle del rei Lepold.

—Ja ho sé. Però Lepold serà major d’edat l’any que ve, oi? Em sembla recordar que farà setze anys al febrer.

—Sí. —Es féu una pausa i afegí una irònica observació—. Si és que viu. El pare del rei va morir en circumstàncies sospitoses. Una bala-agulla li travessà el pit mentre caçava. Es va dir que havia estat un accident.

—Hum. Encara em sembla que recordo Wienis quan jo era a Anacreont, quan els vam expulsar de Terminus. Era abans de la seva època. Deixi’m pensar, vejam si recordo, era un xicot amb el cabell i la pell bruns i amb l’ull dret una mica desviat. Tenia un nas de lloro molt divertit.

—És ell mateix. Encara té el nas de lloro i l’ull desviat, però ara els seus cabells són grisos. Juga brut. Per sort, és el ximple més gran del planeta. Es creu que és un dimoni astut, la qual cosa fa que la seva ximpleria sigui més patent.

—Sol passar…

—La seva idea de trencar un ou és disparant-li un projectil atòmic. Prova d’això és l’impost sobre les propietats del Temple que va intentar imposar just després que el vell rei morís, ara fa dos anys. Se’n recorda?

Hardin, pensarós, assentí i després somrigué:

—Els sacerdots van posar el crit al cel.

—Van exclamar-se de tal manera que se’ls podia sentir fins a Lucreza. A partir d’aquell moment, ha mostrat més precaució a l’hora de tractar amb els sacerdots, però encara actua per la via dura. En part, és una desgràcia per a nosaltres. Té una confiança il·limitada en ell mateix.

—Probablement és un complex d’inferioritat hiper-compensat. Els fills petits de la reialesa solen acabar així, sap?

—Però això ens condueix al mateix punt. S’està morint de ganes d’atacar la Fundació. A penes si pot amagar-ho. I a més, està en situació, des del punt de vista de l’armament, de fer-ho. El vell rei va fer construir una flota magnífica, i Wienis fa dos anys que no dorm. De fet, l’impost sobre les propietats del Temple estava originàriament destinat a dotar l’exèrcit de més armament, i quan això li va fallar va doblar els altres impostos.

—I no hi va haver protestes?

—Cap d’importància. L’obediència a l’autoritat establerta va ser el text en tots els sermons del regne durant setmanes. No és pas que Wienis mostrés cap gratitud.

—Molt bé, ja tinc els antecedents. I ara què ha passat?

—Fa dues setmanes que un mercant d’Anacreont topà amb un creuer de batalla abandonat, de l’estol imperial. Devia anar a la deriva per l’espai, durant tres segles, pel cap baix.

En els ulls de Hardin guspirejà un interès sobtat. S’alçà:

—Sí, ja n’he sentir a parlar. La Junta de Navegació m’ha enviat una petició per obtenir la nau a fi d’estudiar-la. Sembla ser que es conserva en bon estat.

—En massa bon estat —respongué Verisof, en un to eixut—. Quan Wienis va rebre el seu suggeriment de lliurar-la a la Fundació, la setmana passada, de poc que no li agafa un cobriment de cor.

—Encara no m’ha respost.

—No ho farà pas, excepte per les armes, o això és el que creu. Sap?, em va venir a veure el dia que vaig sortir d’Anacreont, i em va sol·licitar que la Fundació posés aquest creuer de batalla a punt per entrar en combat, i fos retornat a la flota d’Anacreont. Va tenir la barra de dir que la nota, que vostè li va enviar la setmana passada, indicava un pla de la Fundació per atacar Anacreont. Va dir que les negatives a reparar el creuer de batalla confirmarien les seves sospites; i va indicar que es veuria obligat a prendre mesures defensives. Aquestes van ser les seves paraules. Obligat a prendre mesures! I per això sóc aquí.

Hardin somrigué amablement.

Verisof també somrigué i seguí:

—Naturalment, espera una negativa, la qual cosa seria una excusa perfecta, als seus ulls, per a un atac immediat.

—Ja me n’adono, Verisof. Bé, en tenim encara per sis mesos, de manera que quan tinguem la nau reparada li enviarem amb els meus compliments. Farem que la tornin a batejar Wienis com a mostra d’estima i afecte.

Altre cop somrigué.

I altra vegada Verisof respongué amb la lleu ombra d’un somrís.

—Suposo que és el pas lògic que cal fer, Hardin… Però estic preocupat.

—Per què?

—És una nau! Sabien construir-les en aquell temps. La seva capacitat cúbica és la meitat de la de tot l’estol d’Anacreont. Porta projectils nuclears capaços de fer volar tot un planeta, i un camp que podria resistir un raig Q sense sofrir radiacions. És una cosa massa bona, Hardin.

—Superficial, Verisof, superficial. Vostè i jo sabem que l’armament que té ara pot destruir Terminus amb facilitat, molt abans que puguem reparar el creuer per al nostre ús. Què hi fa, doncs, si a més els donem el creuer? Vostè sap que mai no s’arribarà a una guerra real.

—Així ho espero. Sí. —L’ambaixador alçà els ulls—. Però, Hardin…

—Bé? Per què s’atura? Endavant.

—Miri, aquesta no és la meva província, però he estat llegint el Diari —el col·locà damunt la taula i assenyalà la primera pàgina—. Què és tot això?

Hardin hi llançà una ullada:

—Un grup de regidors estan formant un nou partit polític.

—Això és el que diu —Verisof es posà nerviós—. Sé que vostè està més al corrent que jo en els afers interns, però l’estan atacant amb tot excepte la violència física. Són gaire forts?

—Molt forts. Probablement controlaran el Consell a la propera elecció.

—No abans? —Verisof es mirà l’alcalde de cua d’ull—. Hi ha altres formes d’aconseguir el control a part de les eleccions.

—Em pren per Wienis?

—No. Però la reparació de la nau trigarà mesos i després d’això segur que hi haurà un atac. La nostra complaença serà considerada com un signe d’enorme debilitat, i amb el creuer imperial, la flota de Wienis doblarà les seves forces. Atacarà, tan segur com que sóc un summe sacerdot. Per què córrer riscs? Una de dues, o revela el pla de campanya al Consell o forci la sortida d’aquesta situació amb Anacreont, ara!

Hardin arrufà les celles:

—Forçar la situació ara? Abans que no vingui la crisi? És l’única cosa que no he de fer. Hi ha Hari Seldon i el pla, ja ho sap.

Verisof dubtà i després murmurà:

—N’està completament segur que hi ha un pla?

—No hi pot haver cap dubte —respongué, tens—. Jo era present a l’obertura de la Volta del Temps i les gravacions de Seldon ho revelaren llavors.

—No volia pas dir això, Hardin. És que no crec que sigui possible de preveure la història amb mil anys d’antelació. Potser Seldon es va sobreestimar ell mateix —Verisof es va encongir una mica davant del somriure irònic de Hardin i afegí—. Bé, jo no sóc cap psicòleg.

—Exactament. Cap de nosaltres no ho és. Però jo vaig rebre una certa formació elemental durant la meva joventut, suficient per a saber de què és capaç la psicologia, encara que jo no pugui utilitzar les seves possibilitats. No hi ha dubte, però, que Seldon va fer el que proclamava haver fet. La Fundació, tal com ell diu, va ser establerta com a un refugi científic… Per mitjà del qual la ciència i la cultura de l’imperi agonitzant havia de preservar-se durant els segles de barbàrie ja iniciada, per a ser recuperada finalment en un Segon Imperi.

Verisof assentí, una mica dubtós:

—Tothom sap que aquesta és la manera com se suposa que aniran les coses. Però podem permetre’ns córrer perills? Podem arriscar el present pel bé d’un futur nebulós?

—Ho hem de fer… Perquè el futur no és nebulós. Ha estat calculat i previst per Seldon. Cada crisi successiva de la nostra història ha estat cartografiada i cadascuna depèn, en certa manera, del bon desenllaç de les anteriors. Aquesta és només la segona crisi i l’Espai sap quin efecte podria tenir, al final, la mínima desviació.

—Aquesta és una especulació ben buida.

—No! Hari Seldon digué a la Volta del Temps que a cada crisi la nostra llibertat d’acció quedaria circumscrita, fins al punt que només una línia d’acció seria possible.

—Per tal de mantenir-nos en un camí recte i estret?

—A fi d’evitar qualsevol desviació del camí, sí. Però inversament mentre hi hagi més d’un camí d’acció possible, no s’haurà arribat a la crisi. Hem de deixar que les coses facin el seu curs tant com puguem, i per l’Espai! Això és el que intento fer.

Verisof no respongué. Es mossegà el llavi inferior en un silenci sorrut. Només feia un any que Hardin havia discutit aquest problema amb ell per primera vegada, el problema real; el problema de contrarestar els preparatius hostils. I només perquè ell, Verisof, s’havia negat a nous intents de pacificació.

Hardin semblava seguir els pensaments de l’ambaixador.

—M’estimaria més no haver-li dit mai res de tot això.

—Què li fa dir això? —exclamà Verisof, sorprès.

—Perquè ara hi ha sis persones: vostè i jo, els altres tres ambaixadors i Yohan Lee, que tenen una noció prou bona del que ens espera, i tinc molta por que la idea de Seldon fos que ningú n’estigués assabentat.

—Per què?

—Perquè fins i tot l’avançada psicologia de Seldon era limitada. No podia manejar tantes variables independents. No podia treballar amb individus més enllà d’un cert període de temps; de la mateixa manera que vostè no pot aplicar la teoria cinètica dels gasos a molècules senzilles. Va treballar amb multituds, poblacions senceres de planetes, i només amb multituds cegues que no coneguessin per endavant els resultats de les seves pròpies accions.

—Això no és gaire clar.

—No puc evitar-ho. No sóc prou bon psicòleg per explicar-ho científicament. Però això vostè ho sap. No hi ha psicòlegs a Terminus ni textos matemàtics sobre aquesta ciència. Està clar que no volia que ningú a Terminus fos capaç de descobrir el futur amb antelació. Seldon volia que actuéssim cegament i, per tant, de forma correcta, segons la llei de la psicologia de masses. Tal com li vaig dir en una ocasió, no sabia cap on ens dirigíem quan vaig expulsar els anacreonians. La meva idea era mantenir l’equilibri de forces, res més que això. Va ser només després que em va semblar veure un esquema en els esdeveniments, però vaig fer-ho millor actuant sense basar-me en aquest coneixement. La interferència causada per la predicció hauria engegat en orris el pla.

Verisof, pensarós, assentí.

—He escoltat arguments gairebé tan complicats com aquests en els temples d’Anacreont. Com espera localitzar el moment exacte de l’acció?

—Ja està localitzat. Vostè ha admès que una vegada haguem reparat el creuer de batalla, res no aturarà Wienis. No hi haurà, doncs, cap alternativa en aquest aspecte.

—Sí.

—Molt bé. Això, pel que fa a l’aspecte exterior. Mentrestant, admetrà que a la pròxima elecció hi haurà un Consell nou i hostil que forçarà l’acció en contra d’Anacreont. No hi ha alternativa.

—Sí.

—I tan bon punt com les alternatives desapareguin, esdevé la crisi. Fins i tot així… Estic preocupat.

Féu una pausa i Verisof esperà. Lentament, i gairebé a contracor, Hardin continuà:

—Tinc la idea, la lleugeríssima idea, que les pressions externes i internes foren planejades per aparèixer simultàniament. Tal com va tot, hi ha pocs mesos de diferència. Wienis atacarà probablement abans de la primavera, i encara falta un any per a les eleccions.

—No sembla pas important.

—No ho sé. Potser només sigui per causa d’errors de càlcul inevitables, o pot ser pel fet que jo sé massa coses. Vaig intentar que la meva predicció no influís mai la meva acció, però com puc assegurar-ho? I quin efecte té la discrepància? Sigui com sigui —alçà els ulls— he decidit una cosa.

—I què és?

—Quan la crisi estigui a punt d’esclatar, me n’aniré a Anacreont. Vull ser-hi present… Oh! Ja n’hi ha prou, Verisof. Se’ns fa tard. Sortim i prenguem alguna cosa. Vull descansar una mica.

—Aleshores descansi aquí mateix —digué Verisof—, no vull que em coneguin, o ja sap el que diria aquest nou partit que els seus preciosos regidors estan formant. Demani que li portin un conyac.

I Hardin ho va fer… Però no en begué gaire.





3


Antigament, quan l’imperi Galàctic abastava tota la Galàxia, i Anacreont era la més rica de les prefectures de la Perifèria, més d’un emperador havia visitat oficialment el palau del Virrei. I ni un de sol se n’havia anat sense demostrar la seva habilitat amb l’escopeta llança-agulles contra l’emplomada fortalesa volant que anomenaven l’Au Nyak.

La fama d’Anacreont havia caigut, amb el pas del temps, fins a baix de tot. El palau del Virrei era una massa informe de ruïnes, llevat del tros que els treballadors de la Fundació havien restaurat. I no s’havia vist per Anacreont cap emperador des de feia dos segles.

Però la caça del Nyak era encara l’esport reial per excel·lència i tenir bona punteria amb l’escopeta llança-agulles continuava essent el primer requisit que s’exigia als reis d’Anacreont.

Lepold I, rei d’Anacreont i —tal com s’afegia invariablement sense que fos cert— senyor dels Dominis Exteriors, abans de fer els setze anys ja havia provat la seva habilitat diverses vegades. Va abatre el seu primer Nyak quan estava a punt de fer els tretze anys; i ja n’havia fet caure deu la setmana abans de la seva ascensió al tron; llavors tornava d’abatre el quaranta-sisè.

—Cinquanta abans d’arribar a la majoria d’edat —havia exclamat—. Qui s’hi juga res?

Però els cortesans no fan apostes contra l’habilitat dels monarques. Hi ha perill de mort, si guanyen. De manera que ningú no ho va fer, i el rei se n’anà a canviar-se la roba de molt bon humor.

—Lepold!

El rei es parà en sec en sentir l’única veu que ho podia aconseguir. I es girà malhumorat.

Wienis era al llindar de la seva cambra palplantat davant del seu jove nebot.

—Que se’n vagin —ordenà amb impaciència—. Desfés-te’n.

El rei féu un gest sec amb al cap i els dos camarlencs se n’anaren fent una reverència. Lepold entrà a la cambra del seu oncle.

Wienis contemplà amb displicència el vestit de caça del seu nebot:

—Ben aviat tindràs coses més importants a fer que la caça del Nyak.

Es girà d’esquena i es dirigí feixugament cap a la taula. Com que era massa vell per fer exercicis a l’aire lliure, el salt perillós a la caça de les ales del Nyak, el balanceig i la pujada al vehicle volador a un metre escàs, detestava tots els esports.

Lepold s’adonà de la cara de pomes agres del seu oncle i no sense malícia, comentà amb entusiasme:

—Hauries d’haver vingut amb nosaltres, oncle. N’hem caçat un a les terres verges de Samia que era un monstre. El moment millor és quan s’acosten. L’hem tingut dues hores volant en un espai d’uns cent quilòmetres quadrats, almenys. I després m’he dirigit en direcció al Sol —ho explicava movent els braços, com si fos altra vegada dins del seu vehicle— i he baixat en picat. L’he enganxat al vol, just per sota de l’ala esquerra. Allò l’ha fet tornar com boig i ha començat a volar de costat. He acceptat el seu repte i m’he decantat cap a l’esquerra, esperant que es desplomés. Com era d’esperar, ha caigut. Estava ferit de l’ala abans que jo em mogués i llavors…

—Lepold!

—Bé! L’he abatut.

—N’estic ben segur. I ara m’escoltaràs?

El rei arronsà les espatlles i es dirigí cap a la taula del fons on agafà una nou de Lera per rosegar-la amb un posat malhumorat, ben poc regi. No gosava trobar-se amb els ulls del seu oncle.

A tall de preàmbul, Wienis digué:

—Avui he anat a veure la nau.

—Quina nau?

—Només hi ha una nau. La nau. La que la Fundació està reparant per a la flota. El vell creuer imperial. Entesos?

—Aquella? Ho veus, ja et vaig dir que la Fundació la repararia si li demanàvem. Tota aquella història que estava a punt d’atacar-nos era una ximpleria, te n’adones? Perquè si ho volguessin fer, per què ens repararien la nau? No té sentit, saps?

—Lepold, ets un ximple!

El rei que acabava de treure la clofolla de la nou de Lera, i estava a punt de posar-se’n una altra a la boca, es posà vermell.

—Bé, mira, ara escolta’m —digué amb una ràbia que a penes si sobrepassava el mal humor—. No crec que m’hagis de dir aquestes coses. En dos mesos seré major d’edat, saps?

—Sí, i estàs en una posició ideal per a prendre responsabilitats reials. Si et passessis en els assumptes públics, només la meitat del temps que et dediques a caçar Nyaks, deixaria la regència immediatament amb la consciència ben neta.

—Tant me fa. Això no té res a veure amb el cas, saps? El fet és que encara que tu siguis el regent i el meu oncle, segueixo essent el rei i tu continues essent el meu súbdit. No tens dret a dir-me ximple ni, de cap manera, a seure en la meva presència. No m’has demanat permís. Em penso que hauries d’anar més amb compte, o hauré de fer alguna cosa… ben aviat.

La mirada de Wienis era freda:

—Hauria de referir-me a tu com a la «Vostra Majestat».

—Sí.

—Molt bé, Majestat, sou un ximple!

Els seus ulls negres llambregaven sota les celles grisenques i el jove rei s’assegué a poc a poc. Per uns instants hi hagué una satisfacció sarcàstica en el rostre del monarca, però s’esvaí ben aviat. Els seus llavis gruixuts s’entreobriren per confegir un somriure, i una mà es posà sobre l’espatlla del rei.

—Tant és, Lepold. No t’hauria d’haver parlat tan durament. De vegades és difícil actuar amb propietat quan la pressió dels esdeveniments és tan… Comprens? —Però si les paraules eren conciliadores hi havia quelcom en el seu rostre que no s’havia suavitzat.

Lepold, insegur, digué:

—Sí, els assumptes d’estat són diabòlicament difícils.

Es preguntà, no sense aprensió, si no anava a veure’s sotmès a una ensarronada fosca de detalls insignificants sobre el comerç de tot l’any amb Smyrno i la llarga disputa sobre els mons dispersos del Corredor Roig.

Wienis tornà a parlar:

—Fill meu, havia pensat parlar-te’n abans, i potser ho hauria hagut de fer, però conec que el teu jove esperit s’impacienta davant dels àrids detalls de l’art de governar.

Lepold assentí.

—Bé, tens raó que…

El seu oncle l’interrompé amb fermesa i continuà.

—Tot i així, d’aquí a dos mesos seràs major d’edat. A més a més, amb els temps difícils que s’apropen, hauràs de prendre-hi part plenament i activa. D’ara endavant tu seràs rei, Lepold.

Lepold assentí de nou, però la seva expressió era ben buida.

—Hi haurà guerra, Lepold.

—Guerra! Però si tenim una treva amb Smyrno…

—No amb Smyrno, sinó amb la mateixa Fundació.

—Però oncle, han acceptat reparar la nau. Tu vas dir…

La seva veu baixà de to en veure que el seu oncle torçava el llavi.

—Lepold! —la cordialitat havia desaparegut en part—. Hem de parlar d’home a home. Hi haurà una guerra amb la Fundació tant si ens reparen la nau com si no, al més aviat possible. De fet, ja ens l’estan reparant. La Fundació és la font de poder i força. Tota la grandesa d’Anacreont, totes les seves naus i ciutats, i la seva gent i el seu comerç depenen de les sobres i les engrunes de poder que la Fundació ens ha estat donant, escatimant-nos tot el que podien. Recordo el temps quan les ciutats d’Anacreont s’escalfaven amb carbó i petroli. Però tant és, no podries comprendre-ho.

—Em sembla —suggerí el rei, tímidament— que hauríem d’estar-los agraïts.

—Agraïts? —bramà Wienis—. Agraïts que ens hagin escatimat les mínimes escorrialles, mentre es reservaven per a ells l’espai? Saps per què i amb quin propòsit? Només per tal de dominar un dia la Galàxia.

Deixà caure la seva mà sobre el genoll del seu nebot, i mig aclucà els ulls.

—Lepold, ets rei d’Anacreont. Els teus fills i els fills del teus fills poden ser reis de l’Univers… Si aconsegueixes el poder que la Fundació ens amaga!

—Hi ha part de veritat en això. —Els ulls de Lepold espurnejaren i redreçà l’esquena—. Ben mirat, quin dret tenen a quedar-s’ho tot per a ells? No és just, saps? Anacreont compta per alguna cosa, també.

—Veus? Ja comences a comprendre. I ara, fill meu, i si Smyrno decideix atacar la Fundació pel seu compte i aconsegueix així tot aquest poder? Quant de temps creus que trigaríem a convertir-nos en una potència vassalla? Quant de temps conservaríem el teu tron?

Lepold s’anava excitant cada vegada més.

—Per l’Espai, si. Tens tota la raó, saps? Hem d’atacar primer. És qüestió de defensa personal.

El somriure de Wienis s’eixamplà lleument.

—A mes a més, una vegada, al principi del regnat del teu avi, Anacreont va establir, de fet, una base militar a Terminus, el planeta de la Fundació, una base vital per a la defensa nacional. Vam ser obligats a abandonar aquella base com a resultat de les maquinacions del líder de la Fundació, un home vil, un erudit, sense ni tan sols una gota de sang reial en les seves venes. Entens, Lepold? El teu avi va ser humiliat per un plebeu. El recordo bé! Tenia si fa no fa la mateixa edat que jo quan va arribar a Anacreont amb el seu malèvol somriure i el seu diabòlic cervell… I el poder dels altres tres regnes al seu darrere, combinats en una covarda unió contra la grandesa d’Anacreont.

Lepold es tornà vermell i els ulls se li encengueren.

—Per Seldon, si jo hagués estat el meu avi, tot i així, hauria lluitat.

—No, Lepold. Vàrem decidir esperar, per rentar l’afront al moment oportú. Va ser el desig del teu pare, abans de la seva mort prematura, que podria ser ell qui… Bé, bé!

Wienis es girà un moment. Després parlà com si reprimís la seva emoció:

—Era el meu germà, i tanmateix, si el seu fill fos qui…

—Sí, oncle, no li fallaré. Ho he decidit. El millor és que Anacreont desarticuli aquesta xarxa d’agitadors, immediatament.

—No, no immediatament. Primer hem d’esperar que acabin de reparar el creuer de batalla. El simple fet que hagin acceptat reparar-lo prova que ens tenen por. Els ximples esperen apartar-nos del nostre camí, però no ho permetrem, veritat?

El puny tancat de Lepold picà contra el palmell obert de la seva mà.

—No, mentre jo sigui rei d’Anacreont.

Wienis torçà el llavi sarcàsticament.

—A més, hem d’esperar que Salvor Hardin arribi.

—Salvor Hardin! —El rei posà, sobtadament, uns ulls com dues taronges i el contorn jovenívol del seu rostre barbamec va perdre, gairebé, les línies dures que l’havien crispat.

—Si, Lepold, el cap de la Fundació, en persona, vindrà a Anacreont el dia del teu aniversari… Probablement per a calmar-nos amb paraules suaus, però no els servirà de res.

—Salvor Hardin! —No era més que un feble murmuri.

Wienis arrufà el front.

—Que et fa por el nom? És el mateix Salvor Hardin que en la seva visita anterior ens va amorrar de nas a terra. No oblidaràs pas l’insult mortal a la casa reial? I d’un plebeu. L’escòria de les clavegueres.

—No. Crec que no. No, no ho faré pas! Ens venjarem… però… però… Tinc una mica de por.

Tot d’una s’aixecà.

—Por? De què? De què, xicot…? —s’interrompé.

—Seria… Una mena de blasfèmia, ja saps, atacar la Fundació. Vull dir… —féu una pausa, i continuà—: Vull dir si realment hi hagués un Esperit Galàctic, pot ser que, bé… No li agradés. No et sembla?

—No, no ho crec pas —fou la darrera resposta.

Wienis s’assegué i els seus llavis es torçaren fent un estrany somriure.

—Així que no pares de pensar en l’Esperit Galàctic, oi? Això és el que passa per deixar-te sol. Has estat parlant massa amb en Verisof, ja ho entenc.

—M’ha explicat moltes coses…

—Sobre l’Esperit Galàctic?

—Sí.

—Ai, cadell per desmamar, ell es creu menys aquestes falòrnies que jo mateix, i això que jo no me les crec gens ni mica. Quantes vegades t’han dit que totes aquestes xerrameques no tenen sentit?

—Bé, ja ho sé, però Verisof diu…

—No en facis cas del que diu Verisof. Són bestieses.

Es féu un silenci breu i rebel, després Lepold digué:

—Tothom pensa el mateix. Vull dir tot això del profeta Hari Seldon, com guià la Fundació per tal que es duguessin a terme els seus manaments, i així algun dia es tornaria al Paradís Galàctic, i com aquell que desobeeix els seus manaments serà destruït per l’eternitat. Ho creuen. He presidit festivals i estic segur que s’ho creuen de veres.

—Sí, ells s’ho creuen, però nosaltres no. I pots estar content que sigui així, perquè segons aquestes bestieses, tu ets rei per dret diví… I tu mateix ets semidéu. És molt còmode. Elimina tota possibilitat de revolta i assegura l’obediència absoluta en tot. I és per això Lepold, que has de prendre part activa en declarar la guerra contra la Fundació. Jo només sóc regent i totalment humà. Tu ets rei, i més que un semidéu… Per a ells.

—Però suposo que no ho sóc en realitat —digué el rei reflexionant.

—No, en realitat no ho ets —fou la sarcàstica resposta—, ho ets per a tota la gent, excepte per als de la Fundació. Ho entens? Excepte els de la Fundació. Un cop se’ls elimini, no hi haurà ningú que et pugui negar l’origen diví. Pensa en això!

—I després d’això serem capaços d’accionar les caixes d’energia dels temples i les naus que volen sense homes, i l’aliment sagrat que cura el càncer i tota la resta? Verisof diu que només els beneïts per l’Esperit Galàctic poden…

—Sí. Verisof ho va dir! Verisof, després de Salvor Hardin és el nostre més gran enemic. Queda’t amb mi, Lepold, i no et preocupis d’ells. Junts reconstruirem no solament l’imperi d’Anacreont, sinó un imperi que abasti tots els milions de sols de l’Espai. No és millor això que un idíl·lic «Paradís Galàctic»?

—Sssí.

—Pot, Verisof, prometre alguna cosa més?

—No.

—Molt bé —la seva veu es tornà peremptòria—. Suposo que podem considerar l’assumpte acabat. —No va esperar la resposta—. Te’n pots anar. Baixaré més tard. Només una cosa, Lepold.

El jove rei es girà al llindar de la porta.

Wienis somreia amb tot excepte amb els ulls.

—Vés amb compte en aquestes caceres de Nyak, fill meu. Des del malaurat accident del teu pare, que tinc estranys pressentiments sobre tu, de tant en tant. En la confusió, amb les escopetes llança-agulles espessint l’aire amb els seus dards, mai no se sap. Espero que aniràs amb compte. I respecte a la Fundació, faràs el que t’he dit, oi?

Els ulls de Lepold s’obriren i evitaren els del seu oncle:

—Sí… No en dubtis.

—Bé! —Contemplà la sortida del seu nebot amb el rostre inexpressiu, i tornà a la seva taula de treball.

I els pensaments de Lepold, mentre se n’anava, eren ombrívols i no pas per la por. Potser seria millor destruir la Fundació i guanyar el poder del qual Wienis parlava. Però, després, quan la guerra fos acabada i ell estigués segur al seu tron… Sobtadament s’adonà del fet que Wienis i els seus dos arrogants fills eren, en aquell moment, en la línia de successió al tron.

Però ell era el rei. I els reis poden ordenar execucions.

Fins i tot d’oncles i cosins.





4


Juntament amb el mateix Sermak, Lewis Bort era el més actiu a l’hora de reagrupar aquells elements dissidents que s’havien fusionat en l’ara vociferant Partit d’Acció. Malgrat això, no havia format part de la delegació que va anar a veure Salvor Hardin, feia gairebé un any. Allò no era pas per manca de reconeixement dels seus esforços; ben al contrari. No hi era perquè en aquell moment es trobava a la capital mundial d’Anacreont.

La visità com a ciutadà particular. No va veure ningú amb càrrec oficial ni va fer res d’importància. Simplement, es limità a observar els racons obscurs del planeta i a ficar el nas per les polsoses esquerdes.

Tornà a casa cap al final d’un dia curt d’hivern que havia començat amb núvols i que va acabar amb neu, i al cap d’una hora es trobava assegut a una taula octogonal a casa de Sermak.

Les seves primeres paraules no estaven calculades per a millorar l’atmosfera d’una reunió ja considerablement deprimida per l’obscur crepuscle nevós.

—Tinc por —digué— que la nostra posició sigui, tal com s’acostuma a anomenar, en fraseologia melodramàtica, una «Causa perduda».

—Ho creu així? —digué Sermak, amb aire trist.

—Va més enllà del pensament, Sermak. No hi ha cap alternativa.

—Armaments… —Començà Dokor Walto, en un to oficiós, però Bort l’interrompé de sobte.

—Tregui-s’ho del cap. És una vella història. —Els seus ulls recorregueren un cercle—. Em refereixo a la gent. Admeto que era la meva idea originària que intentéssim incitar a una rebel·lió dins del palau a fi de col·locar al lloc del rei algú més favorable a la Fundació. Era una bona idea. Encara ho és. L’únic inconvenient és que és impossible. El gran Salvor Hardin ja ho va preveure.

—Si ens donés detalls, Bort…

—Detalls! Si no n’hi ha! No és tan senzill com això. És tota aquesta maleïda situació d’Anacreont. És aquesta religió que la Fundació ha establert. Dóna resultat!

—I què?

—S’ha de veure com funciona per apreciar-ho. L’única cosa que sabem aquí és que tenim una gran escola dedicada a l’educació dels sacerdots, i que de tant en tant, es fa alguna exhibició especial en algun racó obscur de la ciutat en benefici dels pelegrins, i això és tot. Tot aquest assumpte a penes ens afecta de manera general. Però a Anacreont…

Lem Tarki es passà la mà per la seva punxeguda barba i s’escurà la gorja.

—Quina mena de religió és aquesta? Hardin sempre ha dit que només eren rucades per tal que acceptessin la nostra ciència sense fer preguntes. Recorda, Sermak, aquell dia ens va dir…

—Les explicacions de Hardin —recordà Sermak— no solen tenir gaire relació amb la veritat. Però, quina mena de religió és aquesta, Bort?

Bort s’ho rumià.

—Des del punt de vista ètic és bona. A penes si difereix de les diverses filosofies de l’antic Imperi. Alt valor moral i tot això. No se li pot retreure res en aquest sentit. La religió és una de les grans influències civilitzadores de la història i en aquest aspecte és satisfactòria…

—Això ja ho sabem —l’interrompé Sermak, amb impaciència—. Vagi al gra.

—Ara hi vaig —Bort estava una mica desconcertat, però no ho demostrava—. La religió… que la Fundació ha fomentat i encoratjat, tinguem-ho ben present, es basa en una línia estrictament autoritària. El clergat té el control absolut i exclusiu dels instruments científics que hem proporcionat a Anacreont, però només han après a fer funcionar aquests instruments empíricament. Creuen en aquesta religió per complet, i en… Hem, el valor espiritual del poder que maneguen. Per exemple, fa uns dos mesos, un ximple va fer malbé la planta d’energia del temple de Thessalekia… Un dels més grans. Naturalment, la ciutat va quedar contaminada. Va ser considerat com una venjança divina per tothom, fins i tot pels sacerdots.

—Ja me’n recordo. Els diaris van donar una versió falsejada de la història, en aquell moment. No sé on vol anar a parar.

—Doncs, escolti —digué Bort, secament—. El clergat constitueix una jerarquia al cim de la qual hi ha el rei, que és considerat com una mena de déu menor. És monarca absolut per dret diví, i la gent ho creu profundament, i els sacerdots també. No es pot enderrocar un rei així. Comprèn, ara, el que li volia dir?

—Esperi —digué Walto en aquell moment—. Què vol donar a entendre quan diu que Hardin ha fet tot això? Què té a veure en aquest assumpte?

Bort es mirà asprament el seu interlocutor.

—La Fundació ha fomentat constantment aquest engany. Hem posat tot el nostre suport científic darrere d’aquesta mistificació. No hi ha festival que el rei no presideixi voltat d’una aurèola radioactiva que il·lumina tot el seu cos i que s’eleva com una corona sobre el seu cap. Qualsevol persona que el toqui es crema greument. Pot moure’s d’un cantó a l’altre a través de l’aire, en moments crucials, suposadament per inspiració de l’Esperit Diví. Fent un gest omple el temple amb una llum interna nacrada. Aquests senzills trucs que realitzem en el seu benefici, són interminables. Però, fins i tot els sacerdots, tot i que són ells qui els fan funcionar personalment, també se’ls creuen.

—Mala cosa! —digué Sermak mossegant-se el llavi.

—Ploraria… Com la font del Parc de l’Ajuntament —digué Bort molt seriosament—, quan penso en l’oportunitat que vam deixar perdre. Imaginem-nos la situació fa trenta anys, quan Hardin va salvar la Fundació de l’atac d’Anacreont… En aquell moment, la gent d’Anacreont no s’adonava realment que l’imperi s’estava desintegrant. Havien resolt, més o menys els seus problemes amb la revolta zeoniana, però, fins i tot quan es trencaren les comunicacions i l’avi pirata de Lepold es va erigir en rei, van continuar sense adonar-se que l’imperi havia estat destruït.

—Si l’emperador hagués tingut el tremp d’intentar-ho, hauria pogut recuperar-lo amb dos creuers i amb l’ajuda de la revolta interna que ben segur hauria sorgit. I nosaltres, nosaltres hauríem pogut fer el mateix; però no, Hardin establí l’adoració al monarca. Personalment no ho entenc. Per què? Per què?

—Què hi fa Verisof? —preguntà Jaim Orsy, sobtadament. Abans era un activista distingit—. Què hi fa aquí? Està cec, també?

—No ho sé —digué Bort concisament—. És el seu summe sacerdot. Pel que en sé, no fa res més que actuar com a conseller del clergat sobre detalls tècnics. És una figura decorativa, maleït sia, una figura decorativa!

Es féu el silenci a l’estança i tots els ulls es giraren cap a Sermak. El jove líder del partit es mossegava nerviosament una ungla; aleshores, en veu alta digué:

—Res de bo. És sospitós!

Mirà al seu voltant i afegí amb més energia:

—És possible que Hardin sigui tan ximple?

—Bé ho sembla —digué Bort arronsant les espatlles.

—Impossible! Hi deu haver algun error. Caldria una estupidesa colossal per tallar-nos nosaltres mateixos el coll tan acuradament i sense esperances. Molt més ximple del que Hardin podria fins i tot ser, la qual cosa nego. D’una banda, estableix una religió que descarti tota possibilitat de problemes interns. D’altra banda, arma Anacreont amb tota mena d’armes de guerra. No ho comprenc.

—L’assumpte és una mica fosc, ho admeto —digué Bort—, però els fets parlen. Què més podríem pensar?

—Alta traïció. Està al seu servei —digué Walto a batzegades.

Però Sermak mogué el cap amb impaciència.

—No ho veig pas així, tampoc. Tot l’assumpte és absurd i incomprensible… Digui’m Bort, ha sentit parlar d’un creuer de batalla que la Fundació se suposa que ha posat a punt per a la flota d’Anacreont?

—Un creuer de batalla?

—Un antic creuer imperial.

—No, no en sabia res. Però això no vol pas dir gran cosa. Els terrenys de la flota són santuaris religiosos completament inviolables pel públic en general. Ningú no sap res de la flota.

—Bé, se n’han filtrat rumors. Alguns membres del partit han portat l’assumpte al Consell. Hardin no ho ha negat mai, sap? El seu portaveu va denunciar els qui feien córrer els rumors i ho va deixar aquí. Pot ser significatiu.

—És només una peça entre moltes —digué Bort—. És cert, és una bogeria total. Però no serà pas pitjor que la resta.

—Suposo —digué Orsy— que Hardin no amaga cap arma secreta. Això podria…

—Sí —digué Sermak morbosament—, una immensa caixa de sorpreses que s’obri en el moment psicològic adequat i que deixi el vell Wienis esparverat. La Fundació podria esborrar-se ella mateixa del mapa i estalviar-se així l’agonia de l’enjòlit, si és que ha de dependre d’alguna arma secreta.

—Be —digué Orsy, afanyant-se a canviar de tema—, la qüestió es resumeix en això: Quant de temps ens queda? Eh, Bort?

—Molt bé. Aquesta és la qüestió. Però no em miri a mi. Jo no ho sé. La premsa d’Anacreont no menciona mai la Fundació per a res. En aquests moments va plena de pròximes celebracions i res més. Lepold serà major d’edat la setmana que ve.

—Aleshores disposem de mesos —Walto somrigué per primera vegada en tota la tarda—. Això ens dóna temps.

—Que això ens dóna temps? —Esclatà Bort amb impaciència—. El rei és un déu, li dic. Suposa vostè que li cal d’endegar una campanya de propaganda per atiar l’esperit bèl·lic del seu poble? Creu que necessita acusar-nos d’agressió i prémer tots els recursos del sentimentalisme barat? Quan arribi el moment d’atacar, Lepold donarà l’ordre i la gent lluitarà. Així de senzill. Aquest és l’inconvenient del sistema. No es qüestiona un déu. Pel que sé podria donar l’ordre demà mateix i vostè mentrestant s’està fent un cigarret i se’l fuma.

Tothom volia parlar a la vegada i Sermak va picar la taula per demanar silenci. En aquell moment la porta s’obrí i Levi Norast entrà. Pujà les escales de dues en dues amb l’abric posat i deixant un rastre de neu.

—Miri això! —exclamà, obrint un diari ple de volves de neu damunt la taula—. Els visors en van plens.

El diari estava obert i cinc caps inclinats mirant-lo.

—Pel Gran Espai! Se’n va a Anacreont! Va a Anacreont! —digué Sermak amb una veu enrogallada.

—És una traïció —xisclà Tark sobtadament excitat—. Que em matin si Walto no té raó. Ens ha venut i ara va a recollir la seva paga.

Sermak s’havia posat dempeus.

—No tenim alternativa ara. Demà sol·licitaré al Consell que Hardin sigui acusat d’alta traïció. I si això falla…





5


La neu havia parat de caure, però s’havia format una catifa gruixuda al terra i els vehicles lluents avançaven pels carrers deserts amb un esforç feixuc. La llum grisa i esmorteïda a trenc d’alba, no tan sols era freda en sentit poètic, sinó també en sentit literal… i fins i tot l’estat turbulent de la política de la Fundació. Ningú ni que fos activista o estigués a favor de Hardin no se sentia amb prou ànims per començar tan d’hora l’activitat al carrer.

A Yohan Lee no li agradava allò i els seus remucs es feien audibles.

—Caurà malament, Hardin. Diran que es fa fonedís.

—Que diguin el que vulguin. Me n’he d’anar a Anacreont i vull fer-ho sense enrenou. Ja n’hi ha prou, Lee.

Hardin es recolzà al seu seient encoixinat i tremolà lleument. Dins el cotxe amb aire condicionat no feia fred, però hi havia quelcom de frígid en aquest món cobert de neu, fins i tot a través del vidre, que el va molestar.

—Algun dia, quan estiguem en condicions, hem de climatitzar Terminus. Es podria fer —digué, pensatiu.

—A mi m’agradaria que abans es fessin unes quantes coses més —replicà Lee—. Per exemple què hi ha de la climatització de Sermak? Una cel·la bonica i seca a vint-i-cinc graus centígrads durant tot l’any estaria molt bé.

—Aleshores sí que necessitaria guardaespatlles —digué Hardin— i no només aquests dos. —Assenyalà a dos dels guardes personals de Lee asseguts davant, amb el xofer, escodrinyant els carrers buits, amb les mans sobre les seves armes atòmiques—. Evidentment vol incitar a una guerra civil.

—Jo? Ja hi ha molta llenya al foc, no fa falta gaire per encendre-la. Li ho ben prometo. —Va començar a comptar amb els dits—. Un: Sermak va aixecar la llebre ahir al Consell Municipal i va demanar que el processessin per alta traïció.

—Té tot el dret de fer-ho —respongué Hardin fredament—. A més la seva proposta va ser derrotada per 206 a 184.

—Exactament. Una majoria de 22 quan comptàvem amb seixanta, pel cap baix. No ho negui; sap que és així.

—Més o menys —admeté Hardin.

—D’acord. I número dos: Després de la votació, els cinquanta-nou membres del Partit d’Acció s’aixecaren i sortiren de la cambra del Consell.

Hardin callava i Lee continuà.

—I número tres: Abans de sortir, Sermak declarà que vostè és un traïdor; que se n’anava a Anacreont a recollir la paga; que la majoria de la Cambra, refusant de votar el procés, participava en la traïció, i que el seu partit no es deia «d’Acció» per res. Què li sembla això?

—Problemes, suposo.

—I ara vostè se’n va a trenc d’alba, com un criminal. Els ha de fer front, Hardin… I si se n’ha d’anar, declari la llei marcial, per l’Espai!

—La violència és el darrer recurs…

—Dels incompetents! Bah!

—D’acord. Ja en parlarem. Ara escolti’m atentament, Lee. Fa trenta anys, la Volta del Temps es va obrir, i en el cinquantè aniversari de l’inici de la Fundació va aparèixer Hari Seldon en una gravació per donar-nos la primera idea del que succeïa realment.

—Me’n recordo —Lee assentí rememorant el passat amb un mig somriure—. Va ser el dia que vàrem prendre el govern.

—Exactament. Va ser la nostra primera crisi greu. Aquesta és la segona… I d’aquí a tres setmanes serà el vuitantè aniversari de l’inici de la Fundació. No li sembla molt significatiu?

—Vol dir que tornarà?

—Encara no he acabat. Seldon mai no va dir res de tornar, comprèn, però això encaixa amb el seu pla global. Sempre ha procurat fer tot el possible per impedir que coneguéssim el futur. Tampoc no hi ha manera de saber si l’ordinador està disposat per tornar a obrir la Volta… Probablement està preparat per autodestruir-la si ho intentem. Després de la primera aparició, cada aniversari vaig allà per si de cas. Mai no ha aparegut, però aquesta és la primera vegada des d’aleshores que hi ha realment una crisi.

—Llavors, vindrà?

—Potser sí. No ho sé. Però aquesta és la qüestió. En la sessió d’avui del Consell, just després d’anunciar que me n’he anat cap a Anacreont, anunciarà oficialment que el 14 de març proper hi haurà un altre enregistrament de Hari Seldon amb un missatge de la màxima importància respecte a la recent crisi resolta satisfactòriament. Això és molt important, Lee. Per molt que el pressionin amb preguntes, no afegeixi res més.

Lee se’l mirà fixament.

—Ja s’ho creuran?

—Tant li fa. Els confondrà, que és el que vull. Entre preguntar-se si és cert i el que em proposo amb això, si no ho és… Decidiran posposar l’acció per a després del 14 de març. Jo ja hauré tornat molt abans.

Lee semblava indecís.

—Però, això de «resolta satisfactòriament» és una bajanada!

—Una bajanada extremadament desconcertant. Ja som al port espacial.

La nau espacial que l’esperava destacava, ombrívola, en l’obscuritat. Hardin travessà entremig de la neu en direcció a la nau i quan va ser davant l’entrada, es girà amb la mà estesa.

—Adéu, Lee. Em sap molt de greu deixar-lo amb la paella al foc, però no hi ha ningú més en qui pugui confiar. Si us plau, no s’acosti gaire al foc.

—No es preocupi. L’oli no està encara roent. Seguiré les seves ordres —va fer un pas enrere i la porta es tancà.





6


Salvor Hardin no anà directament al planeta Anacreont, el qual havia donat nom al reialme. No hi va arribar fins al dia abans de la coronació, després d’haver fet ràpides visites als vuit sistemes estel·lars més grans del regne, deturant-se només el temps just per conferenciar amb els representants locals de la Fundació.

El viatge el va deixar amb una sensació opressiva de la grandiositat del reialme. Era només una petita espurna, una taqueta insignificant comparada amb els límits inconcebibles de l’imperi Galàctic, del qual en un temps havia estat una part tan distingida; però per a algú que està acostumat a pensar en termes d’un sol planeta, que a més és poc poblat, l’extensió i la població d’Anacreont fan rodar el cap.

Seguint de prop les fronteres de l’antiga prefectura d’Anacreont, s’abastaven vint-i-cinc sistemes estel·lars, sis dels quals incloïen més d’un món deshabitat. La població de dinou mil milions, tot i que era encara molt inferior a la que havia tingut en l’apogeu de l’imperi, creixia ràpidament amb el desenvolupament impulsat per la Fundació.

I només en aquell moment, Hardin se sentí abatut per la magnitud d’aquella tasca. En trenta anys el món principal havia estat dotat d’energia. Les províncies exteriors encara incloïen immenses extensions en les quals l’energia atòmica no havia estat reintroduïda. Fins i tot el progrés realitzat hauria estat impossible si no fos per les relíquies, encara en funcionament, abandonades durant el declivi de l’imperi.

Quan Hardin arribà al món principal, trobà tots els negocis normals en un punt mort. En les províncies exteriors s’havien fet i es feien encara celebracions, però aquí, al planeta Anacreont, tothom prenia part febrosament en les fastuoses cerimònies religioses que anunciaven la majoria d’edat del rei-déu, Lepold.

Hardin només va tenir temps de xerrar mitja hora amb un Verisof ullerós i atrafegat, abans que el seu ambaixador hagués d’anar-se’n a supervisar, encara, un altre festival al temple. Però aquella mitja hora va ser molt ben aprofitada i Hardin es preparà, molt satisfet, pels focs artificials del vespre.

En tot això actuà com a observador, perquè li venia mal de ventre de pensar en els oficis religiosos, en els quals li hauria tocat participar, si s’hagués conegut la seva identitat. De manera que quan la sala de ball del palau s’omplí amb l’horda esplendorosa de la noblesa més exaltada i distingida, es trobava arraconat a la paret, passant gairebé inadvertit o totalment ignorat.

Va ser presentat a Lepold com un més en la llarga llista d’invitats, i a una distància prudencial, ja que el rei seia a part en una grandesa solitària i impressionant, voltat de la seva mortal aurèola radioactiva. I en menys d’una hora, aquest mateix rei prendria el seu seient sobre el tron massís d’aliatge de rodi-iridi amb incrustacions de joies i or, i, aleshores, el tron i ell s’elevarien majestuosament enlaire, rasant lleugerament el terra per planar per damunt del finestral, on la multitud plebea veuria el seu rei i l’aclamaria amb tant deler que de poc no els agafaria un atac de feridura. El tron, naturalment, no hauria estat tan massís si no hagués tingut un motor nuclear en el seu interior.

Eren més de les onze. Hardin s’impacientava i es va posar de puntetes per a veure-hi millor. Resistí l’impuls de posar-se dalt d’una cadira. I aleshores veié a Wienis obrir-se camí entre la multitud i es relaxà.

Wienis avançava lentament. Gairebé s’havia de deturar a cada passa per dirigir una frase amable a algun noble, l’avi venerat del qual havia ajudat l’avi de Lepold a emparar-se del reialme i havia rebut a canvi un territori ducal.

I, finalment, es desembarassà del darrer par uniformat i s’atansà a Hardin. El seu somriure es transformà en una ganyota i els seus ulls negres el miraren fixament per sota les celles grises, amb espurnes de satisfacció.

—Estimat Hardin —digué, amb veu baixa—, deu avorrir-se molt que no hagi revelat la seva identitat.

—No estic pas cansat, altesa. És tot extremadament interessant. A Terminus no tenim cap espectacle comparable, sap?

—Sens dubte. Però, que li faria res que anéssim a les meves habitacions privades on podrem parlar extensament i molt més en privat?

—Oh, no, anem-hi.

Pujaren les escales de bracet i més d’una duquessa vídua se’ls mirà amb sorpresa i es preguntà per la identitat d’aquell estranger vestit d’una manera insignificant i d’aspecte tan poc interessant al qual el príncep regent conferia un honor tan gran.

A les habitacions de Wienis, Hardin es relaxà confortablement i acceptà amb un murmuri de gratitud el got de licor que el mateix regent li serví.

—Vi de Locris, Hardin —digué Wienis—. Dels cellers reials. Té dos segles d’antiguitat. És de la collita de deu anys abans de la rebel·lió zeoniana.

—Una beguda veritablement reial —afegí Wienis per cortesia—. Per Lepold I, rei d’Anacreont!

Begueren i Wienis afegí plàcidament, tot fent una pausa:

—I ben aviat l’emperador de la Perifèria, o potser més, qui sap? Algun dia potser es tornarà a unir la Galàxia.

—Sens dubte gràcies a Anacreont?

—Per que no? Amb l’ajuda de la Fundació, la nostra superioritat científica sobre la resta de la Perifèria seria inqüestionable.

Hardin deixà el seu got buit i digué:

—Bé, sí, excepte això, naturalment, la Fundació ha d’ajudar qualsevol nació que sol·liciti ajut científic. A causa de l’elevat idealisme del nostre govern i del gran propòsit moral del nostre fundador Hari Seldon, no podem fer favoritismes. És una cosa inevitable, altesa.

El somriure de Wienis s’eixamplà.

—L’Esperit Galàctic, per utilitzar l’expressió popular, ajuda aquells qui s’ajuden. Comprenc perfectament que la Fundació, abandonada a ella mateixa, mai no cooperarà.

—Jo no diria això. Vàrem reparar el creuer imperial per a vostès, tot i que la meva Junta de Navegació el volia per a propòsits científics.

El regent repetí les darreres paraules amb ironia:

—Per a propòsits científics! Sí! No l’haurien reparat si els hagués amenaçat amb una guerra.

Hardin féu un gest de desaprovació:

—No ho sé.

—Doncs jo sí. I aquesta amenaça segueix vigent.

—Fins i tot ara?

—Ara és massa tard per parlar d’amenaces. —Wienis havia llançat una ràpida ullada al rellotge del seu escriptori—. Miri, Hardin, vostè ja ha estat a Anacreont una vegada. Llavors era jove; els dos érem joves. Però aleshores ja teníem maneres totalment diferents de veure les coses. Vostè és el que en diuen un home de pau, oi?

—Suposo que sí. Si més no, considero la violència com un mitjà antieconòmic d’atènyer un fi. Sempre hi ha camins millors, encara que de vegades no siguin tan directes.

—Sí. He sentit a parlar del seu lema: «La violència és el darrer recurs del incompetents». I tot i així —el regent es gratà lleugerament l’orella amb fingida abstracció— jo no em considero exactament un incompetent.

Hardin assentí amb cortesia i no digué res.

—A desgrat d’això —Wienis continuà— sempre he cregut en l’acció directa. Sempre he cregut en fressar un camí directe fins al meu objectiu i seguir aquest camí. He assolit molts objectius així, i encara espero assolir-ne més.

—Ho sé —interrompé Hardin—. Crec que vostè està fressant un camí com el que descriu, per a vostè i els seus fills, que duu directament al tron, considerant la recent mort infortunada del pare del rei, el seu germà gran, i l’estat precari de salut del rei. Té un estat precari de salut, oi?

Davant d’aquest atac, Wienis arrufà el front i la veu se li va fer més dura.

—Li aconsello, Hardin, que eviti certs temes. Potser es consideri privilegiat, com a alcalde de Terminus, per a poder fer… bé… observacions imprudents, però si les fa, no s’enganyi. No sóc d’aquells que s’espanten per les paraules. Sempre ha estat la meva filosofia de vida que les dificultats s’esvaeixen quan se les afronta amb valentia, i mai no he girat l’esquena a cap.

—No en dubto. A quina dificultat en particular es nega a girar-li l’esquena en aquest moment?

—La dificultat, Hardin, de persuadir la Fundació perquè cooperi. La seva política de pau, sap?, l’ha portat a cometre alguns errors greus, simplement perquè subestima la valentia del seu adversari. No tothom té tanta por de l’acció directa com vostè.

—Per exemple? —suggerí Hardin.

—Per exemple ha vingut a Anacreont tot sol i m’ha acompanyat a les meves habitacions tot sol.

Hardin mirà al seu voltant:

—Què té això de dolent?

—Res —digué el regent—, excepte que fora d’aquesta habitació hi ha cinc guàrdies, ben armats i disposats a disparar. No crec pas que se’n pugui anar, Hardin.

L’alcalde alçà les celles.

—De moment no tinc el desig d’anar-me’n. Tanta por em té?

—No li tinc cap por. Però això pot servir per a impressionar-lo. Podem anomenar-ho un gest?

—Digui-li com vulgui —digué Hardin, indiferent—. No m’incomodaré pas per l’incident, li posi el nom que li posi.

—Estic segur que aquesta actitud canviarà amb el temps. Però ha comès un altre error, Hardin, un error més gran. Sembla ser que el planeta Terminus està quasi totalment indefens.

—Naturalment. Què hem de témer? No amenacem els interessos de ningú i servim a tots per igual.

—I mentre seguia indefens —Wienis prosseguí— vostè, molt amablement, ens ha servit ajudant a armar-nos, en particular en el desenvolupament d’una flota pròpia, un gran estol. De fet, una flota que, des de la donació del creuer imperial, és invencible.

—Altesa, està perdent el temps —Hardin féu com qui s’alça de la cadira—. Si el que vol és declarar la guerra, i m’està informant del fet, em permetrà que comuniqui immediatament amb el meu govern.

—Segui, Hardin. Jo no estic declarant la guerra, i vostè no es comunicarà de cap manera amb el seu govern. Quan s’iniciï la guerra, no quan es declari, Hardin, la Fundació en serà informada convenientment per les explosions atòmiques de la flota d’Anacreont, sota el comandament del meu propi fill, comandant de la nau insígnia Wienis, antic creuer de la flota imperial.

Hardin arrugà el front:

—I quan passarà això?

—Per si li interessa, les naus de la flota ja han salpat d’Anacreont, fa exactament cinquanta minuts, a les onze, i tan bon punt vegin Terminus, dispararan, la qual cosa serà a les dotze del migdia de demà. Pot considerar-se presoner de guerra.

—Això és exactament el que em considero, altesa —digué Hardin amb el front encara arrugat—. Però estic decebut.

Wienis tancà el tema despectivament.

—Això és tot?

—Sí, havia pensat que el moment de la coronació, a mitjanit, ja sap, hauria estat el moment idoni perquè salpés la flota. Naturalment, vostè volia començar la guerra mentre encara era regent. Hauria estat més dramàtic de l’altra manera.

El regent el mirà, sorprès.

—Per l’Espai! De què carat està parlant?

—Que no ho entén? —digué Hardin, suaument—. Jo hauria disposat el contraatac per a mitjanit.

Wienis s’alçà de la cadira.

—Això és una fanfarronada. No hi ha contraatac. Si compta amb el suport dels altres regnes, oblidi-se’n. Les seves flotes, juntes, no poden vèncer la nostra.

—Ja ho sé. No tinc intenció de disparar. És simplement que, fa una setmana, es va donar la consigna que a mitjanit d’avui, el planeta Anacreont entraria en l’interdicte.

—L’interdicte?

—Sí. Si no ho entén puc explicar-li que tots els sacerdots d’Anacreont es posaran en vaga, llevat que doni la contraordre. Però això em serà impossible mentre estigui incomunicat; ni ho faria encara que no ho estigués! —S’inclinà endavant i afegí, amb sobtada animació—. S’adona, altesa, que un atac a la Fundació, és, ni més ni menys, que un sacrilegi?

Wienis lluitava visiblement per recuperar l’autocontrol.

—A mi no m’expliqui aquestes falòrnies, guardi-se-les per al poble.

—Estimat Wienis, per a qui li sembla que me les estic guardant? M’imagino que durant la darrera mitja hora tots els temples d’Anacreont han estat voltats de multituds per escoltar un sacerdot que els parlava d’aquest mateix tema. No hi ha cap home ni cap dona a Anacreont que no conegui que el seu govern ha llançat un atac infame, no provocat, contra el centre de la seva religió. Ara falten només quatre minuts per la mitjanit. Seria millor que baixés a la sala de ball per observar els esdeveniments. Jo estaré aquí, ben protegit amb els cinc guàrdies a la porta. —Es repenjà en el respatller de la cadira, es va servir un altre vas de vi de Locris i contemplà el sostre amb perfecta indiferència.

Wienis, enfurismat, sortí d’una revolada de l’habitació.

Un profund silenci es va abatre sobre l’aristocràcia que omplia la sala de ball, en el moment que s’obrí un ample passatge que conduïa al tron. Lepold hi estava assegut, amb les mans agafant-se els braços fermament, amb el cap alt i el rostre glacial. La llum dels enormes canelobres havia minvat, i en la claror difusa i multicolor de les petites bombetes nuclears que eren escampades pel sostre arquejat, l’aurèola reial brillava, alçant-se sobre el seu cap per formar una corona flamejant.

Wienis es deturà a l’escala. Ningú no el va veure, tots els ulls anaven dirigits cap al tron. Va cloure els punys i restà on era; Hardin, amb les seves fanfarronades, no l’impulsaria a actuar.

I aleshores el tron es va bellugar. Sense fer soroll, s’aixecà enlaire i avançà fora de l’estrada, baixà lentament els graons i després horitzontalment, a cinc centímetres del terra, es dirigí cap a l’enorme finestral obert.

En sonar les greus campanades que tocaven les dotze, es parà davant de la finestra, i l’aurèola del rei s’esvaní.

Durant un segon d’estupefacció el rei no es mogué, el seu rostre feia una ganyota de sorpresa, sense aurèola, merament humà; i aleshores el tron vacil·là i caigué a terra amb un soroll estrepitós, al mateix temps que s’apagaven tots els llums del palau.

Entremig dels crits i la confusió, se sentí la veu profunda de Wienis:

—Porteu les torxes! Porteu les torxes!

Donant cops de colzes a tort i a dret, s’obrí camí entre la gent i, forcejant, arribà fins a la porta. Des de fora, els guàrdies de palau havien entrat en l’obscuritat.

Sense saber com, les torxes arribaren a la sala de ball; eren les mateixes que s’havien d’utilitzar en la gegantesca processó de torxes al llarg dels carrers de la ciutat, després de la coronació.

A la sala de ball, els guàrdies pul·lulaven amb les torxes de colors: blaves, verdes i vermelles, mentre l’estranya llum il·luminava rostres espantats i confusos.

—No ha passat res —cridà Wienis—. Que tothom es quedi al seu lloc. L’electricitat tornarà d’aquí a un moment.

Es girà cap al capità de la guàrdia que esperava atentament al seu costat.

—Què passa, capità?

—Altesa, el palau està voltat per la gent de la ciutat.

—Què volen? —rondinà Wienis.

—Un sacerdot va al davant. Ha estat identificat com el summe sacerdot Poly Verisof. Demana l’alliberament immediat de Salvor Hardin i que cessi la guerra contra la Fundació.

Va donar l’informe amb el to inexpressiu d’un oficial, però els seus ulls es movien neguitosos.

Wienis cridà:

—Si algú intenta travessar les portes de palau, disparin a matar. De moment res més. Deixeu-los cridar! Demà ja passarem comptes.

S’havien distribuït les torxes i ara, la sala de ball ja era altre cop il·luminada. Wienis va córrer cap al tron que encara era al costat de la finestra, i va ajudar Lepold, que estava blanc com la cera, a aixecar-se.

—Vine amb mi —digué, mentre llançava una mirada per la finestra. La ciutat era fosca com una gola de llop. De baix pujava la cridòria confusa de la multitud. Només cap a la dreta, al Temple Argolici, hi havia llum. Va renegar amb ràbia i arrossegà el rei lluny d’allà.

Amb els cinc guàrdies trepitjant-li els talons, Wienis entrà en una de les seves habitacions. Lepold el seguia, amb els ulls ben oberts, mut d’espant.

—Hardin —digué Wienis, vivament— està jugant amb forces massa grans per a vostè.

L’alcalde ignorà el seu interlocutor. Sota la llum perlada de la bombeta nuclear de butxaca que tenia al costat, romangué tranquil·lament assegut amb un somriure lleugerament irònic als llavis.

—Bon dia, majestat —digué a Lepold—. El felicito per la seva coronació.

—Hardin —cridà Wienis altre cop— ordeni als sacerdots que tornin a les seves feines.

Hardin alçà els ulls com aquell qui res.

—Ordeni’ls-ho vostè mateix, Wienis i comprovi qui és que juga amb forces massa grans per a ell. En aquest moment no gira ni una roda a Anacreont. No hi ha ni un llum encès, excepte als temples. A la meitat del planeta on és hivern, no hi ha ni una sola caloria, excepte als temples. No hi ha ni una sola gota d’aigua, excepte als temples. Als hospitals ja no accepten més pacients. Les centrals nuclears estan aturades. Totes les naus són a terra. Si no li agrada, Wienis, vostè mateix pot ordenar als sacerdots que tornin a la feina. Jo no vull.

—Per l’Espai, Hardin, ho faré. Si ha de ser una demostració, ho serà. Veurem si els seus sacerdots poden fer front a l’exèrcit. Aquesta nit, els temples del planeta estaran sota control militar.

—Molt bé, però, com els donarà les ordres? Totes les línies de comunicació del planeta estan interrompudes. S’adonarà que ni les ones ni les ultraones no funcionen. De fet, l’únic mitjà de comunicació del planeta que funciona, fora dels temples, és clar, és l’aparell de televisió d’aquesta habitació i està adaptat per tal que serveixi únicament de receptor.

Wienis lluità en va per recobrar l’alè, i Hardin continuà:

—Si vol, pot ordenar a l’exèrcit que entri al Temple Argòlid, a pocs metres del palau, i després utilitzar els aparells ultraones per comunicar-se amb altres parts del planeta. Però si ho fa, tinc por que el contingent de l’exèrcit serà destrossat per la multitud, i aleshores, com protegiran el seu palau, Wienis? I les seves vides, Wienis?

Wienis, engargussant-se, digué:

—Podem resistir, dimoni. Esperarem fins a demà. Deixi que la multitud escridassi i que els llums s’apaguin, aguantarem. I quan ens arribi la notícia que la Fundació ha estat presa, la seva preciosa multitud descobrirà com n’era de buida la seva religió, i s’allunyaran dels seus sacerdots i es tornaran contra ells. Li dono fins demà a les dotze del migdia, Hardin, perquè vostè pot parar l’energia a Anacreont, però no pot deturar el meu estol de naus —exclamà exultant—. Estan en camí, Hardin, amb el gran creuer, el que vostè mateix va ordenar que reparessin, al davant.

Hardin respongué amb lleugeresa:

—Sí, el creuer que jo mateix vaig ordenar que reparessin, a la meva manera, però. Digui’m, Wienis, ha sentit mai a parlar d’un relè d’ultraones? No, ja veig que no. Bé, en uns dos minuts, descobrirà el que puc fer.

Mentre parlava, obrí la televisió i es corregí:

—No, en dos segons. Wienis, segui i escolti.





7


Theo Aporat era un dels sacerdots de més alta categoria d’Anacreont. Des del punt de vista de la jerarquia, només ell es mereixia el nomenament de sacerdot en cap de la nau insígnia Wienis.

Però no només per rang o prioritat. Coneixia la nau. Havia treballat directament amb els homes sants de la Fundació, reparant ell mateix la nau. Sota les seves ordres, s’havien adobat els motors. Havia tornat a connectar els visors, reinstal·lat el sistema de comunicacions, havia tornat a blindar el casc en els llocs foradats, reforçat els baus. Fins i tot s’havia permès d’ajudar mentre els savis de la Fundació instal·laven un dispositiu tan sagrat, que mai no s’havia col·locat abans en cap altra nau, i que s’havia reservat per a aquella, magnífica i colossal… Un relè d’ultraones.

No era estrany, doncs, que li dolguessin els pervertits propòsits per als quals la gloriosa nau s’havia destinat. Mai no havia volgut creure el que Verisof li havia dit: Que la nau s’utilitzaria per a fins perversos, que els seus canons es dirigirien cap a la gran Fundació. Cap a la Fundació on ell havia estudiat de jove, el lloc d’on provenia tota aquella bondat.

Però en aquell moment, després del que l’almirall li havia dit, ja no podia dubtar més.

Com podia el rei, beneït per la divinitat, permetre aquell fet abominable? Era, realment, el rei? No seria, potser, una acció dirigida pel malèvol regent, Wienis, sense que el rei en tingués el més mínim coneixement? I era el fill d’aquell mateix Wienis, l’almirall que cinc minuts abans li havia dit:

—Vostè ocupi’s de les seves ànimes i de les benediccions, sacerdot, que jo m’ocuparé de la meva nau.

Aporat somrigué fent una ganyota. S’ocuparia de les seves ànimes i de les seves pregàries… I també de les seves malediccions. El príncep Lefkin se’n penediria ben aviat.

En aquell moment acabava d’entrar a la sala de comunicacions. El seu acòlit el precedia i els dos oficials de servei no van fer cap senyal d’interferir. El sacerdot en cap tenia dret a entrar lliurement per tots els racons de la nau.

—Tanqui la porta —ordenà Aporat, i mirà el cronòmetre. Mancaven cinc minuts per a les dotze. Havia calculat bé el temps.

Amb ràpids moviments adquirits amb la pràctica, mogué les petites palanques que obrien totes les comunicacions, de manera que la seva imatge i la seva veu arribessin a totes les parts del creuer de tres mil metres de llargada.

—Soldats de la nau insígnia Wienis, pareu atenció! És el vostre sacerdot en cap qui us parla! —El so de la seva veu reverberava, ho sabia, des de la cambra de llançament de coets a l’extrem de la popa, fins a les taules de navegació de la proa.

»La vostra nau —cridà— està compromesa en un sacrilegi. Sense que vosaltres ho sabéssiu, està fent un acte tal, que condemnarà l’ànima de tots vosaltres a l’eterna fredor de l’espai! Escolteu! La intenció del vostre comandant és conduir el creuer a la Fundació, i un cop allà, bombardejar aquella font de totes les benediccions fins a sotmetre-la a la seva pecadora voluntat. I ja que aquesta és la seva intenció, jo, en nom de l’Esperit Galàctic, el rellevo del seu càrrec, perquè no hi ha comandament quan les benediccions de l’Esperit Galàctic han estat retirades. Ni tan sols el mateix rei diví no pot mantenir el seu reialme sense el consentiment de l’Esperit.

La seva veu prengué un to més profund, mentre el seu acòlit i dos soldats l’escoltaven amb un creixent temor.

—I com que aquesta nau es proposa un fi tan diabòlic, la benedicció de l’Esperit també li és retirada.

Alça els braços solemnement i, en front de milers de televisors repartits per tota la nau, els soldats s’acovardiren, mentre la imatge imponent del seu sacerdot en cap parlava.

—En nom de l’Esperit Galàctic i del seu profeta Hari Seldon, i dels seus intèrprets, els homes sants de la Fundació, maleeixo aquest creuer. Que els televisors d’aquesta nau, que són els seus ulls, es tornin cecs. Que les seves urpes, que són les seves armes, es paralitzin. Que els coets atòmics que són els seus punys, perdin la seva força. Que els motors que són el seu cor deixin de bategar. Que les comunicacions que són la seva veu, emmudeixin. Que la seva ventilació, que és el seu alè, s’esvaeixi. Que els seus llums, que són la seva ànima s’esmorteeixin fins a desaparèixer. En nom de l’Esperit Galàctic, jo maleeixo així aquesta nau.

I amb aquestes darreres paraules i el toc de mitjanit, una mà a anys-llum de distància en el Temple Argòlid, obrí un relè d’ultraones, amb la velocitat instantània de l’ultraona, i se n’obrí un altre a la nau insígnia Wienis…

I la nau morí!

Perquè és la característica principal de la religió de la ciència que funcioni, i que les malediccions com les d’Aporat són totalment mortals.

Aporat veié la foscor abatre’s sobre la nau i sentí com anava alentint el ronc suau i distant dels motors hiperatòmics. Se n’alegrà i de la butxaca de la seva llarga túnica en tragué una bombeta nuclear autònoma que omplí la sala amb una lluentor perlada.

Contemplà els dos soldats que, encara que eren sens dubte homes valents, es posaren de genolls en el darrer extrem d’un terror mortal.

—Salveu les nostres ànimes, reverència. Som pobres homes, ignorants dels crims dels nostres dirigents —gemegà un d’ells.

—Seguiu-me —digué Aporat, seriosament—. La vostra anima encara no està perduda.

La nau era un remolí de foscor en la qual el temor era tan dens i palpable que tot feia olor de por. Els soldats s’amuntegaven per on Aporat i el seu cercle de llum passaven, lluitaven per tocar la seva roba, implorant la més petita engruna de misericòrdia.

I la seva resposta era sempre la mateixa:

—Seguiu-me!

Trobà el príncep Lefkin, obrint-se pas cap a la sala d’oficials, renegant en veu alta per la manca de llum.

L’almirall contemplà el sacerdot en cap amb els ulls plens d’ira.

—Aquí el tenim!

Lefkin havia heretat els ulls blaus de la seva mare, però tenia el nas de ganxo i l’ull desviat que el feien inconfusiblement fill de Wienis.

—Què signifiquen les seves traïdores accions? Torni l’energia a la nau. Sóc el comandant, aquí.

—Ja no —digué Aporat, ombrívol.

Lefkin mira al seu voltant, desesperat:

—Agafeu aquest home. Per l’Espai, arresteu-lo o enviaré tots els qui m’estan escoltant al buit —féu una pausa i després cridà—: És el vostre capità qui us ho ordena. Arresteu-lo.

I després, com si hagués perdut completament el senderi:

—És que permetreu que us prengui el pèl aquest saltimbanqui, aquest arlequí? Us encongireu davant d’una religió feta de núvols i raigs de lluna? Aquest home és un impostor i l’Esperit Galàctic del qual us parla és un frau de la imaginació, destinat a…

Aporat l’interrompé furiosament:

—Arresteu el blasfem. Si el continueu escoltant perillen les vostres ànimes.

I ben aviat el noble almirall fou dominat per les manasses d’uns quants soldats.

—Agafeu-lo i seguiu-me.

Mentre arrossegaven Lefkin al seu darrere pels corredors foscos i plens de soldats, Aporat es girà i tornà a la sala de comunicacions. Allà ordenà a l’ex-almirall que es col·loqués davant l’aparell de televisió que encara funcionava.

—Ordeni a la resta de la flota que deturi el seu curs i que es preparin per tornar a Anacreont.

Lefkin, escabellat, ensangonat pels cops i mig estabornit, així ho va fer.

—I ara —continuà Aporat severament— estem en contacte amb Anacreont pel raig d’ultraones. Repeteixi el que jo li ordeni.

Lefkin féu gest de negar-s’hi, i la gentada que hi havia a la sala i la resta que cridava al corredor, s’agità amenaçadora.

—Repeteixi! —digué Aporat—. Comenci: La flota anacreoniana…

Lefkin començà.





8


Es féu un silenci absolut en les habitacions de Wienis quan la imatge del príncep Lefkin aparegué a la televisió. En veure el rostre desencaixat i l’uniforme estripat del seu fill, el regent llançà una exclamació de sorpresa i es deixà caure amb la cara deformada per la impressió, damunt d’una cadira.

Hardin, impassible, escoltava amb les mans a la falda, lleugerament agafades, mentre el tot just coronat rei Lepold seia encongit en el racó més ombrívol, mossegant-se rabiosament la màniga coberta de galons. Fins i tot els soldats havien perdut la mirada impassible, que és prerrogativa dels militars, i des del lloc on formaven, al costat de la porta, amb les armes atòmiques a punt, sotjaven furtivament la figura de l’aparell de televisió.

Lefkin parlà, de mala gana, amb veu cansada, interrompent-se a intervals com si el forcessin… i no pas amablement.

—La flota anacreoniana… Conscient de la naturalesa de la seva missió… refusa de prendre part… En un abominable sacrilegi… Retorna a Anacreont… Amb el següent ultimàtum dirigit… A aquells pecadors blasfems… Que gosen usar la força profana… Contra la Fundació… Font de tota benedicció… I contra l’Esperit Galàctic. Que cessi immediatament la guerra contra… La veritable fe… I que es garanteixi de manera que satisfaci a la gent de la nau… Representada pel nostre… Sacerdot en cap, Theo Aporat… Que una tal guerra no es reprendrà… Mai en el futur i que —aquí es féu una llarga pausa, i després continuà—. I que el fins ara príncep regent, Wienis… Sigui empresonat… I jutjat davant d’una cort eclesiàstica… Pels seus crims. Altrament la flota reial… En el seu retorn cap a Anacreont… Dispararà sobre el palau fins a enderrocar-lo… I prendrà les mesures que calguin… Per destruir el niu de pecadors… I l’antre de destructors… D’ànimes humanes que ara impera.

La veu conclogué amb un inici de sanglot i la pantalla es tornà blanca.

Els dits de Hardin manipularen ràpidament la bombeta atòmica i la seva llum s’esmorteí fins a ser molt tènue; el fins aleshores regent, el rei i els soldats eren ombres desdibuixades; i per primera vegada es va poder veure com una aurèola que envoltava Hardin.

No era la llum flamejant que era prerrogativa dels reis, sinó una de menys espectacular, menys impressionant, i amb tot, era més efectiva, a la seva manera, i més útil.

La veu de Hardin era suaument irònica en dirigir-se al mateix Wienis que una hora abans l’havia declarat presoner de guerra i Terminus a punt de ser destruïda, el qual, ara, era solament una ombra confusa, trencada i silent.

—Hi ha una vella faula —digué Hardin— tan vella potser com la humanitat, perquè les gravacions més antigues on apareix són només còpies d’altres gravacions encara més antigues; li pot interessar. Diu així:

—Un cavall que tenia un llop com a enemic poderós i perillós, vivia en temor constant per la seva vida. Va arribar a estar tan desesperat, que se li va acudir de cercar un aliat fort. Així, doncs, s’acostà a un home i li oferí una aliança, assenyalant que el llop era, també, enemic de l’home. Aquest acceptà l’associació immediatament i s’oferí a matar el llop, si el seu nou soci cooperava posant la seva gran velocitat a la seva disposició.

»El cavall hi estigué disposat, i permeté que l’home li col·loqués la sella i les regnes. L’home el va muntar, perseguí el llop i el va matar.

»El cavall alegre i alleujat, va donar les gràcies a l’home i va dir:

»—Ara que el nostre enemic és mort, treu-me la sella i les regnes i torna’m la llibertat.

»En sentir allò, l’home va riure fent grans esclafits, i respongué:

»—Això mai! —i li posà els esperons si us plau per força.

Silenci encara. L’ombra de Wienis no es bellugava. Hardin continuà pausadament.

—Suposo que veu l’analogia. En el seu deler per assegurar per sempre la dominació sobre el seu propi poble, els reis dels Quatre Regnes acceptaren la religió de la ciència que els feia divins i aquesta mateixa religió era la seva sella i les regnes, perquè col·locava la sang vital de les armes nuclears en mans del clergat…, que obeeix les nostres ordres, i no les seves, adoni-se’n. Va matar el llop, però no s’ha pogut desfer de l’home.

Aprofitant la foscor, Wienis saltà de la cadira amb els ulls encesos d’ira. La seva veu era espessa, incoherent.

—Encara el tinc a vostè. No s’escaparà. Es podrirà. Que ens disparin. Que ho destrueixin tot. Es podrirà! L’eliminaré!

—Soldats —tronà, histèricament—. Mateu aquest dimoni. Dispareu-li! Dispareu-li!

Hardin girà la seva cadira cap als soldats i somrigué. Un apuntà la seva arma atòmica i tot seguit l’abaixà. Els altres ni es van moure. Salvor Hardin, alcalde de Terminus, voltat per una tènue aurèola, somreia amb tota confiança. Davant seu tot el poder d’Anacreont es veia reduït a cendres, era massa per a ells, a desgrat de les ordres del maníac cridaner que tenien allà.

Wienis, cridant incoherències, es dirigí tambalejant cap al soldat més proper. Violentament li prengué l’arma atòmica de les mans, apuntà Hardin, el qual no es mogué, aixecà la palanca i premé el contacte.

El raig pàl·lid i continu topà contra el camp de força que voltava l’alcalde de Terminus i fou absorbit innòcuament fins a quedar neutralitzat. Wienis premé més fort i es posà a riure desesperadament.

Hardin encara somreia i el camp de força de la seva aurèola, en absorbir l’energia de l’arma atòmica, a penes lluïa.

Des del seu racó Lepold es cobria els ulls i gemegava.

En un rampell de desesperació, Wienis canvià de blanc, disparà de nou… i caigué a terra amb el cap desintegrat.

En veure el panorama, Hardin s’estremí i murmurà:

—Un home d’acció directa. «Fins al final». L’últim recurs.





9


La Volta del Temps era plena, plena fins a sobrepassar la capacitat de seients, i els homes omplien el fons de la sala formant fileres.

Salvor Hardin comparà aquesta gran multitud amb els pocs que assistiren a la primera aparició de Hari Seldon, trenta anys abans. En aquella ocasió només eren sis; els cinc vells enciclopedistes —ara tots morts— i ell mateix, la jove figura decorativa de l’alcalde. Fou aquell mateix dia que, amb l’ajuda de Yohan Lee, va fer desaparèixer l’estigma decorativa que pesava sobre la seva oficina.

Ara, era ben diferent; diferent en tots els aspectes. Tots els components del Consell Municipal esperaven que Seldon aparegués. Ell mateix, tot i que seguia essent l’alcalde, era ara totpoderós; i des de la total derrota d’Anacreont, extremadament popular. Quan tornà d’Anacreont amb la notícia de la mort de Wienis i el nou tractat signat amb el tremolós Lepold, el van rebre amb un vot de confiança amb una aclaparadora unanimitat. Quan aquest fou seguit en ordre ràpid per tractats similars signats amb cadascun dels altres tres regnes —tractats que donen a la Fundació poders tals que impedeixen qualsevol intent d’atac similar al d’Anacreont— se celebraren processons amb torxes per tots els carrers de Terminus. Ni el nom de Hari Seldon no havia estat aclamat amb tant d’entusiasme.

Hardin va fer una ganyota amb els llavis. També havia tingut la mateixa popularitat després de la primera crisi.

A l’altre extrem de la sala, Sef Sermak i Lewis Bort estaven submergits en una animada discussió i els recents esdeveniments no semblaven pas haver modificat la situació. S’havien unit al vot de confiança; havien fet conferències, en les quals admetien públicament que estaven equivocats, disculpant-se cavallerosament d’haver usat certes frases en anteriors debats. S’excusaven delicadament, declarant que havien seguit merament els dictats del seu seny i de la seva consciència, i immediatament desencadenaren una nova campanya activista.

Yohan Lee estirà Hardin de la màniga i li assenyalà el rellotge. Hardin alçà els ulls:

—Hola, Lee! Encara sembla que estigui enfadat? Què passa ara?

—Ha d’aparèixer dintre de cinc minuts, oi?

—Suposo que sí. La darrera vegada va aparèixer a les dotze del migdia.

—I si no surt, ara?

—És que pensa amargar-me tota la vida amb les seves preocupacions? Si no apareix, no apareix.

Lee arrufà les celles i bellugà el cap suaument.

—Si això fracassa tornarem a tenir un altre embolic. Sense el suport de Seldon a la nostra acció, Sermak estarà en llibertat per tornar a començar. Ell vol l’annexió total dels Quatre Regnes, i l’expansió immediata de la Fundació… Per la força, si és necessari. Ja ha començat la seva campanya.

—Ja ho sé. A un devorador de foc li cal foc encara que s’encengui per dins. I a vostè, Lee, li calen preocupacions encara que s’hagi de matar inventant alguna cosa per a preocupar-se.

Lee hauria respost, però es va quedar sense alè. En aquell precís moment els llums començaren a tornar-se grocs i a esmorteir-se. Alçà el braç per assenyalar el cubicle de vidre que ocupava la meitat de la sala i seguidament es deixà caure damunt d’una cadira amb un sorollós sospir.

Hardin mateix, en veure la figura que ara omplia el cubicle, es redreçà: una figura sobre una cadira de rodes! Només ell, de tots els qui eren presents, podia recordar el dia, feia dècades, quan aquella figura aparegué per primera vegada. Aleshores ell era jove, i la figura era la d’un vell. Des de llavors, la figura no havia envellit gens, però ell sí que s’havia fet gran. La figura mirava fixament cap endavant, assenyalant un llibre que tenia a la falda, amb els dits.

—Sóc Hari Seldon! —digué una veu vella i suau.

Es va fer un silenci total a la sala, no se sentien ni les respiracions, i Hari Seldon continuà:

—Aquesta és la segona vegada que sóc aquí. Naturalment, no sé pas si algun de vosaltres hi era l’altra vegada. De fet, no tinc manera de saber-ho; per percepció sensorial, pot haver-n’hi un, però tant és. Si la segona crisi s’ha superat satisfactòriament, deuen ser aquí, no hi ha cap altra possibilitat. Si no hi són, vol dir que la segona crisi ha estat massa dura perquè la superessin.

Somrigué amb un posat engrescador.

—Però ho dubto, perquè segons els meus càlculs, existeix una possibilitat d’un 98,4 per cent que no hi hagi desviacions del pla inicial en els primers vuitanta anys.

»Segons els nostres càlculs, han aconseguit dominar els regnes més pròxims a la Fundació. En la primera crisi, van utilitzar l’equilibri de forces per a superar-la, així com en la segona han assolit el domini usant el poder espiritual contra el temporal.

»No obstant això, els he d’advertir que no se’n refiïn massa. No tinc costum de donar informació sobre els coneixements del futur en aquestes gravacions, però puc indicar-los que el que han assolit ara és merament un nou equilibri, encara que la seva actual posició és considerablement millor. El poder espiritual, si bé és prou fort per a entomar atacs del poder temporal, no és suficient per a retornar-los el cop. A causa del creixement invariable de les forces contraatacants conegudes com regionalisme o nacionalisme, el poder espiritual no pot prevaler. Estic convençut que no els dic res de nou.

»M’hauran de perdonar per parlar-los d’aquesta manera tan vaga. Els termes que utilitzo són simples aproximacions, però cap de vostès no està qualificat per entendre la veritable simbologia de la psicohistòria, de manera que ho faig tan bé com sé.

»En aquest cas, la Fundació només està a l’inici del camí que condueix al Segon Imperi Galàctic. Els regnes veïns, en potencial humà i recursos, són encara aclaparadorament més poderosos que vostès. Fora d’ells s’estén la vasta i intricada jungla de barbàrie que omple tota la Galàxia. A l’interior d’aquest cercle, hi ha encara el que resta de l’Imperi Galàctic… I encara que debilitat i en decadència, és incomparablement poderós.

En aquest punt, Hari Seldon alçà el seu llibre i l’obrí. El seu rostre esdevingué solemne:

»I no oblidin mai que es va establir una altra Fundació fa vuitanta anys, una Fundació a l’altra punta de la Galàxia, a l’extrem de les estrelles. Sempre estaran allà per ser-los útils. Tenen davant seu nou-cents vint anys del pla. El problema és seu!

Abaixà els ulls cap al seu llibre i desaparegué de la vista mentre que els llums tornaven a brillar fins al màxim. En la remor que va seguir, Lee s’inclinà cap a Hardin i li digué a l’orella:

—No ha dit quan tornarà!

Hardin respongué:

—Ho sé… Però estic segur que no tornarà fins que vostè i jo no estiguem ben morts!





QUARTA PART

ELS COMERCIANTS





1


COMERCIANTS —…I constantment com a avançades de l’hegemonia política de la Fundació hi havia els comerciants, estenent els seus tentacles tènues a través de les enormes distàncies de la Perifèria. Podien passar mesos o anys entre dos desembarcaments a Terminus, les seves naus, sovint, no eren res més que carraques fetes amb peces, reparacions i improvisacions casolanes. La seva honradesa no era de les més altes; la seva gosadia…

Mitjançant tot això forjaren un imperi més consistent que el despotisme pseudo-religiós dels Quatre Regnes…

Es narren innombrables històries d’aquestes figures solitàries, massisses, les quals portaven mig en broma, mig seriosament, un lema adoptat d’un dels epigrames de Salvor Hardin. «No deixis mai que el teu sentit de la moral t’impedeixi fer el que està bé!». És difícil ara dir quins contes són reals i quins apòcrifs. Probablement no n’hi ha cap que no hagi sofert alguna exageració.

ENCICLOPÈDIA GALÀCTICA

Limmar Ponyets estava completament ensabonat quan la trucada arribà al seu receptor… La qual cosa prova que el vell acudit sobre els telemissatges i les banyeres és cert, fins i tot en el fosc i dur espai de la Perifèria Galàctica.

Per sort, aquella part de la nau de comerç per compte propi, que no es destina a les mercaderies, és extremadament confortable. Tant és així, que les dutxes, amb aigua calenta i tot, son situades en un cubicle de dos per quatre, a tres metres del tauler de comandament. Ponyets sentí el tritlleig del receptor amb tota claredat.

Gotejant escuma i amb un renec, sortí de la banyera per ajustar el vocal, i al cap de tres hores una segona nau de comerç era al seu costat i un jove somrient entrava pel tub d’aire que unia les dues naus.

Ponyets li atansà la seva millor cadira i ell es col·locà en el pilot giratori.

—Què ha estat fent, Gorm? —preguntà, ombrívol—. Perseguir-me tot el camí des de la Fundació?

Les Gorm encengué una cigarreta, i bellugà el cap enèrgicament.

—Jo? No s’ho pensi. Sóc solament un babau al qual se li ha acudit d’aterrar a Glyptal IV un dia després d’arribar el correu. Així és que m’han encarregat que li donés això.

L’esfera diminuta i lluent canvià de mans, i Gorm afegí:

—És confidencial. Supersecret. No es pot confiar al subèter i tot això. O si més no, és el que en penso. Com a mínim és una càpsula personal, i no la pot obrir ningú més que vostè.

Ponyets es mirà la càpsula amb mala cara:

—Ja ho veig. I no en sé de cap que hagi portat bones notícies.

S’obrí en les seves mans i la cinta prima i transparent es desenrotllà rígidament. Els seus ulls recorregueren el missatge amb llestesa, perquè quan la darrera part sortia, la primera era ja fosca i arrugada. En un minut i mig es va tornar negra i es desintegrà molècula a molècula.

Ponyets amb veu profunda remugà:

—Oh! Galàxia!

Les Gorm, pausadament digué:

—Puc ajudar-lo d’alguna manera? O és massa secret?

—Val la pena que li digui, ja que vostè és del gremi. Me n’he d’anar a Askone.

—Allà? Per què?

—Han empresonat un comerciant. Però no ho digui a ningú.

L’expressió de Gorm es convertí en colèrica:

—Empresonat! Això va contra la Convenció.

—A això porta la ingerència en la política local.

—Oh!, és això el que va fer? —Gorm medità—. Qui és el comerciant? Algú que conegui?

—No! —digué Ponyets tallant en sec, i Gorm acceptà la resposta amb discreció i no va fer més preguntes.

Ponyets s’estava dret i mirava inexpressivament per la visiplaca. Murmurava expressions gruixudes dirigides a aquella part de la nebulosa lenticular que constituïa el cos de la Galàxia, fins que digué en veu alta:

—Maleït embolic! M’estic passant de ratlla.

A Gorm se li va fer una llum.

—Ei, amic, Askone és una zona tancada.

—Exactament. No es pot vendre ni un trempaplomes a Askone. No compraran estris nuclears de cap mena. Amb la contribució vençuda, anar-hi és un suïcidi.

—No pot sortir-se’n?

Ponyets bellugà el cap amb un aire absent:

—Conec l’individu que hi està implicat. No es pot abandonar un amic. Què pot passar-me? Estic en mans de l’Esperit Galàctic i em dirigeixo alegrement cap on m’assenyala.

—Què? —digué Gorm, desconcertat.

Ponyets se’l mirà i es posà a riure breument:

—Me n’havia oblidat. Vostè no ha llegit mai el «Llibre de l’Esperit» oi?

—No n’he sentit a parlar mai —digué Gorm, concisament.

—Bé, si hagués rebut una educació religiosa, el coneixeria.

—Una educació religiosa? Per a sacerdots? —Gorm estava profundament sobtat.

—Doncs, sí. És la meva vergonya secreta. Però es veu que jo era massa pels reverends pares. Em van expulsar per raons suficients com per estimular-me a rebre una educació seglar a càrrec de la Fundació. Bé, miri, més val que ens n’anem. Quina és la seva quota aquest any?

Gorm apagà la seva cigarreta i s’ajustà la gorra:

—És el meu darrer carregament, aquest. Ho aconseguiré.

—Un xicot amb sort —es lamentà Ponyets, i durant uns quants minuts, després que Gorm se’n va anar, restà assegut cavil·lant.

De manera que Eskel Gorov era a Askone, i a la presó!

Mala cosa! De fet, molt pitjor del que podria semblar. Una cosa era donar-li a un jove curiós una versió aigualida de l’assumpte per tal de fer-lo fora i que s’ocupés de les seves coses. I una altra cosa ben diferent era fer front a la realitat.

Perquè Limmar Ponyets era una de les poques persones que sabia que el mestre comerciant Eskel Gorov no era cap comerciant, sinó una cosa ben diferent, un agent de la Fundació!





2


Dues setmanes passades! Dues setmanes perdudes.

Una setmana per arribar a Askone, a les fronteres del qual les naus de guerra vigilants sorgiren al seu encontre en nombre considerable. Fos quin fos el seu sistema de detecció, funcionava… i bé.

El voltaren lentament, sense fer cap senyal, mantenint la distància mentre l’encaminaven resoludament cap al sol central d’Askone. Ponyets podia haver-se desfet d’ells en un tres i no res. Aquelles naus eren relíquies del desaparegut Imperi Galàctic, eren creuers esportius, no pas naus de guerra, i sense armes atòmiques, no eren més que impotents i pintorescos el·lipsoides. Però Eskel Gorov es trobava presoner a les seves mans i Gorov no era pas un hostatge que es pogués deixar perdre. Els askonians devien saber-ho.

I després una altra setmana obrint-se camí entre l’eixam d’oficials menors que formaven el gran coixí entre el gran mestre i el món exterior. Cada petit sots-secretari requeria mà esquerra i esperit conciliador. Cadascun requeria ensabonar-lo amb fastigosos miraments per tal d’obtenir una signatura que servís de mitjà per arribar al següent oficial en l’escala jeràrquica.

Per primera vegada, Ponyets descobrí que els seus documents d’identificació com a comerciant eren paper mullat.

Finalment, el gran mestre era a l’altra banda de la porta daurada flanquejada per guàrdies… I ja s’havien escolat dues setmanes.

Gorov seguia presoner i el carregament de Ponyets es podria inútilment a les bodegues de la seva nau.

El gran mestre era un home petit; un home baixet amb el cap pelat i el rostre molt arrugat, i el seu cos semblava immobilitzat per l’enorme collar de pell lluent que duia al voltant del coll.

Els seus dits es movien d’un cantó a l’altre.

La línia d’homes armats formava un passatge al llarg del qual Ponyets avançà fins al peu del setial del cap de l’estat.

—No digui res —exclamà el gran mestre, i els llavis entreoberts de Ponyets es tancaren ben fort.

—Així està bé —el governant askonià es va relaxar visiblement—. No suporto la xerrameca inútil. Vostè no em pot amenaçar i no resisteixo l’adulació. Tampoc no vull ni queixes ni lamentacions. Ja he perdut el compte de les vegades que els seus vagabunds han estat avisats que no volem les seves diabòliques màquines a Askone.

—Senyor —digué Ponyets pausadament—, no intento justificar el comerciant en qüestió. No és política dels comerciants ficar-se on no els volen. Però la Galàxia és gran, i ha passat altres vegades que sense voler s’hagi traspassat una frontera. És un error deplorable.

—Certament deplorable —rondinà el gran mestre—. Però, un error? La seva gent de Gryptal IV m’ha estat bombardejant amb precs per negociar des de dues hores després que el miserable sacríleg fos fet presoner. M’han avisat de la seva vinguda diverses vegades. Sembla una campanya de rescat ben organitzada. Hi ha hagut massa previsió… Una mica massa per poder creure’s que, deplorable o no, sigui un error.

Els ulls negres de l’askonià eren mofetes. S’apressà a continuar:

—I vostès són comerciants i voleien d’un món a l’altre com papallones, tan segurs dels seus drets que poden aterrar al món més gran d’Askone, al centre del seu sistema, i considerar-ho una confusió de fronteres involuntària? Au! Vinga! Segur que no.

Ponyets es va estremir sense demostrar-ho. Digué, obstinadament:

—Si l’intent de comerciar fos deliberat, excel·lència, seria la cosa més forassenyada i contrària a les estrictes regles del nostre gremi.

—Forassenyada, sí —digué l’askonià concisament—. Tan forassenyada que és probable que el seu camarada hagi de pagar amb la vida.

A Ponyets se li féu un nus a l’estómac. Aquelles paraules no eren pas mancades d’irresolució.

—La mort, excel·lència, és tan absoluta i irreversible que ben segur que hi deu haver una altra alternativa.

Abans que hi hagués la cautelosa resposta, es féu una pausa.

—He sentit a dir que la Fundació és rica.

—Rica? Ben segur. Però les nostres riqueses són aquelles que vostès es neguen a acceptar. Les nostres mercaderies atòmiques valen…

—Les seves mercaderies no valen res perquè els manquen les benediccions ancestrals. Els seus béns són impius i damnats perquè estan sota la interdicció dels avantpassats. —Les frases no tenien cap mena d’entonació, semblaven apreses de memòria.

El gran mestre aclucà els ulls, i digué amb intenció:

—No tenen res de més valor?

El comerciant no captà el sentit de la pregunta.

—No l’entenc. Què és el que vol?

L’askonià separà les mans:

—Em demana que faci tractes amb vostè, i que li digui les meves necessitats. Em penso que no. El seu col·lega sembla que haurà de sofrir el càstig que el codi askonià estableix en cas de sacrilegi. La mort per gas. Som un poble just. Tant el camperol més pobre, en un cas com aquest, com jo mateix no sofriríem pas menys.

Ponyets implorà desesperadament:

—Excel·lència, em serà permès parlar amb el presoner?

—La llei askoniana —digué el gran mestre fredament—, no permet cap tipus de comunicació amb un condemnat.

Mentalment, Ponyets va retenir la respiració:

—Excel·lència, li demano que sigui misericordiós amb l’ànima d’un home, ara que el seu cos ja està perdut. Li ha faltat el consol espiritual durant tot el temps que la seva vida ha estat en perill. Fins i tot ara, s’enfronta amb la perspectiva d’anar sense preparació al si de l’Esperit que tot ho regeix.

El gran mestre, lentament i amb una certa sospita, digué:

—Que és un servidor de l’ànima, vostè?

Ponyets inclinà humilment el cap:

—M’han ensenyat a ser-ho. En la buida extensió de l’espai, els comerciants necessiten homes com jo que tinguin cura de l’aspecte espiritual d’una vida dedicada al comerç i als èxits mundans.

El governant askonià es mossegà pensativament el llavi inferior.

—Tothom ha de preparar la seva ànima pel viatge cap als esperits ancestrals. No obstant això, no sabia que vostès, els comerciants, fossin creients.





3


Eskel Gorov, estirat al seu catre, es va tombar i obrí un ull quan Limmar Ponyets entrà per la porta sòlidament reforçada, que es va tancar de cop al seu darrere. Gorov es va posar dret balbotejant.

—Ponyets! T’han enviat?

—Per pura casualitat —digué Ponyets amargament— o per obra del meu malèvol dimoni personal. Primera, et fiques en un embolic a Askone. Segona, la meva ruta de vendes, com sap la Junta de Comerç, em condueix a cinquanta parsecs del sistema, just en el moment que passa la primera cosa. Tercera, hem treballat junts abans i la Junta ho sap. No és tot això una dolça i inevitable tramoia? La resposta és de calaix.

—Vés amb compte —digué Gorov amb veu tensa—. Hi ha algú que ens escolta. Portes un distorsionador de camp?

Ponyets li va assenyalar el braçalet que li voltava el canell, i Gorov es relaxà.

Ponyets mirà al seu voltant. L’ampla cel·la era buida, estava ben il·luminada i no feia aquella olor que ofèn.

—No està malament —digué—. Et tracten amb miraments.

Gorov no va fer cas de l’observació.

—Com has arribat fins aquí? He estat en la més absoluta soledat durant gairebé dues setmanes.

—Des que em vaig posar en camí, oi? Bé, sembla que el vell ocellot que mana aquí, també té els seus punts flacs. Té certa debilitat pels discursos pietosos, així és que he intentat una cosa que ha donat resultat. Estic aquí en qualitat de conseller espiritual. Hi ha alguna cosa estranya en els homes pietosos com ell. Et tallarà el coll alegrement si li convé, però dubtarà a posar en perill el benestar de la teva immaterial i problemàtica ànima. Això és només una mostra de psicologia empírica. Un comerciant ha de saber una mica de tot.

El somriure de Gorov era burleta.

—I tu també has anat a l’escola de teologia. Tens raó Ponyets. Estic content que t’hagin enviat a tu. Però el gran mestre no només s’estima la meva ànima. No ha parlat d’un rescat?

Els ulls del comerciant s’empetitiren.

—Ho ha insinuat…, lleugerament. I també la mort per gas. He jugat sobre segur i després l’he eludit; pot molt ben ser que es tracti d’una trampa. De manera que és una extorsió, oi? Què vol?

—Or.

—Or! —Ponyets arrufà les celles—. El metall en si? I per què?

—És el seu mitjà d’intercanvi.

—Ah sí? I d’on l’he de treure l’or, jo?

—D’on puguis. Escolta’m, això és molt important. No em passarà res mentre el gran mestre tingui l’olor de l’or al nas. N’hi promets tant com vulgui. Després torna a la Fundació, si cal, per aconseguir-lo. Quan estigui lliure, ens escortaran fins fora del seu sistema estel·lar, llavors ens separarem.

Ponyets se’l mirà, desaprovant.

—I aleshores tornaràs a intentar-ho.

—És la meva missió, vendre instruments atòmics a Askone.

—Et tornaran a enxampar abans que hagis avançat un parsec en l’espai. Suposo que ho saps?

—No ho sé —digué Gorov—. I si ho sabés tampoc no canviarien les coses.

—La segona vegada et mataran.

Gorov s’arronsà d’espatlles. Ponyets, pausadament, digué:

—Si he de tornar a negociar amb el gran mestre, vull saber tota la història. Fins ara he estat treballant a les palpentes. En realitat, els pocs comentaris suaus que he fet han tret de polleguera a sa excel·lència.

—És ben senzill —digué Gorov—, de l’única manera que podem augmentar la seguretat de la Fundació, aquí, a la Perifèria és formant un imperi comercial controlat per la religió. Encara som massa febles per forçar un control polític. És tot el que podem fer per contenir els Quatre Regnes.

Ponyets assentí.

—Ja me n’adono. I qualsevol sistema que no accepti aparells atòmics no podrà estar mai sota el control religiós…

—I així pot, doncs, esdevenir un focus independentista i d’hostilitat. Sí.

—D’acord, doncs —digué Ponyets— ja n’hi ha prou de teoria. Ara bé, què és exactament el que impedeix la venda. La religió? El gran mestre així ho ha donat a entendre.

—És una forma d’adoració ancestral. Les seves tradicions parlen d’un passat nefast del que foren salvats pels senzills i virtuosos herois de la passada generació. Es remunta a la distorsió d’un període d’anarquia de fa un segle, quan les tropes imperials van ser expulsades i es va establir un govern independent. Es va identificar la ciència avançada i l’energia nuclear amb el règim de l’antic Imperi, que recorden amb horror.

—De veres? Però si tenen unes petites naus que em van localitzar hàbilment a dos parsecs de distància. Això per a mi fa olor d’energia atòmica.

Gorov s’arronsà d’espatlles.

—Aquestes naus, sens dubte, són restes de l’imperi. Probablement tenen propulsió atòmica. El que tenen ho conserven. La qüestió és que no fan innovacions i que la seva economia interna és totalment no nuclearitzada. Això és el que hem de canviar.

—I com et proposes fer-ho?

—Trencant la resistència en un punt. Per dir-ho en poques paraules, si pogués vendria a un noble un ganivet de butxaca amb el tall provist d’un camp de força, a aquest li interessaria impulsar lleis que li permetessin d’usar-lo. Dit així, sembla una bestiesa; però psicològicament és perfecte. Fer vendes estratègiques en punts estratègics, seria crear una facció pro-atòmica a la cort.

—I t’han enviat a tu amb aquest propòsit. Jo només estic aquí per lliurar el teu rescat i marxar, i, mentre, tu ho continues intentant? No és això una mena de ximpleria?

—En quin sentit? —digué Gorov amb reserves.

—Escolta’m —Ponyets s’exasperà sobtadament— tu ets un diplomàtic, no un comerciant, i no t’hi convertiràs pel fet d’anomenar-te així. Aquest cas és per a un que tingui per negoci vendre… i jo estic aquí amb el meu carregament podrint-se i una quota que, pel que sembla, mai no aconseguiré.

—Vols dir que t’estàs arriscant per una cosa que no és el teu negoci? —Gorov somrigué lleugerament.

Ponyets replicà:

—Vols dir que aquesta és una qüestió de patriotisme i que els comerciants no són patriotes?

—És clar que no. Els pioners mai no ho són.

—D’acord. T’ho asseguro. Jo no viatjo per l’espai per salvar la Fundació ni res que se li assembli. Però he sortit per diners, i aquesta és la meva oportunitat. Si, a més, això ajuda la Fundació, millor que millor. He arriscat la meva vida amb probabilitats d’èxit molt menors.

Ponyets s’aixecà i Gorov al seu darrere.

—Què vols fer?

El comerciant somrigué.

—Gorov, no ho sé pas… Encara no. Però si el quid de la qüestió és fer una venda, aleshores sóc el seu home. Normalment no sóc un fanfarró, però hi ha una cosa que sempre he mantingut: Mai no he acabat un viatge venent menys de la quota que em correspon.

Quan van trucar, la porta de la cel·la s’obrí quasi instantàniament i dos guàrdies entraren un per cada banda.





4


—Una demostració! —digué el gran mestre, severament. Es va posar bé les seves pells, i amb la seva mà prima agafà el garrot de ferro que feia servir de bastó.

—I or, excel·lència?

—I or —conveni el gran mestre, com aquell qui res.

Ponyets deixà la caixa i l’obrí amb tota l’aparença de confiança que va poder demostrar. Se sentia sol enfront de l’hostilitat universal, tal com s’havia sentit el primer any d’anar per l’espai. El semicercle de consellers barbuts que se’l miraven tenien una expressió desagradable. Entre ells hi havia en Pherl, el favorit caraprim que seia al costat del gran mestre, inflexiblement hostil. Ponyets ja l’havia vist una altra vegada i el va catalogar, de bon principi, com el seu principal enemic, i, en conseqüència, com a primera víctima.

Fora del vestíbul, un petit exèrcit esperava l’esdeveniment. Ponyets estava efectivament allunyat de la seva nau; no tenia cap arma, llevat del seu intent de suborn, i Gorov encara era un hostatge.

Va fer els últims ajustaments a la matussera monstruositat que li havia costat una setmana d’enginy tot pregant una vegada més perquè el quars revestit de plom resistís la tensió.

—Què és? —preguntà el gran mestre.

—Això? —digué Ponyets, fent un pas enrere—. És un petit aparell que m’he construït jo mateix.

—Ja ho veig, però aquesta no és la informació que jo volia. És una de les abominacions de màgia negra del seu món?

—Té naturalesa atòmica —admeté Ponyets, greument—, però que ningú no el toqui ni el faci res. Només és per a mi; conte abominacions, i jo sol carregaré amb totes les conseqüències malèfiques.

El gran mestre alçà el seu bastó de ferro sobre la màquina amb un gest amenaçador i mogué els llavis ràpidament i en silenci fent una invocació purificadora. El conseller caraprim de la seva dreta s’inclinà sobre ell i acostà el seu esclarissat bigoti roig a l’orella del gran mestre. El vell askonià es va desfer d’ell de manera petulant.

—I quina és la relació entre el seu malèfic instrument i l’or que pot salvar la vida del seu compatriota?

—Amb aquesta màquina —començà Ponyets, deixant caure suaument la seva mà sobre l’estri i acariciant els seus flancs rodons i durs—, puc convertir el ferro que vostè menysprea en or de la millor qualitat. És l’única màquina coneguda per l’home que agafa el ferro, el ferro lleig, excel·lència, que apuntala la cadira on seu i les parets d’aquest edifici, i el converteix en or groc brillant i pesat.

Ponyets se sentí un xarlatà. Les seves habituals xerrades per a vendre eren suaus, fàcils i plausibles; però aquesta coixejava com un vagó espacial carregat fins dalt, encara que era el contingut, no les formes, el que interessava al gran mestre.

—Ah sí? Una transmutació? Hi ha hagut altres ximples que han proclamat tenir aquesta habilitat. Han pagat pel seu sacríleg afany.

—Van tenir èxit?

—No. —El gran mestre semblava fredament divertit—. L’èxit en produir or hauria estat un crim que hauria portat amb ell mateix el seu propi antídot. És l’intent i el fracàs el que és fatal. Vejam, què pot fer amb el meu bastó —picà al terra amb ell.

—Sa excel·lència m’excusarà. La meva màquina és petita i feta per mi mateix, i el seu bastó és massa llarg.

Els ulls petits i lluents del gran mestre cercaren al voltant seu i es deturaren.

—Randel, les seves sivelles. Va, home, li’n pagarem el doble si cal.

Les sivelles passaren per la filera de mà en mà. El gran mestre les sospesà, pensarós.

—Aquí les té —digué, i les tirà a terra.

Ponyets les recollí. Per tal que el cilindre s’obrís, donà una estrebada i desvià els ulls parpellejant i fent un esforç per a centrar les sivelles amb molta cura a la pantalla de l’ànode. Més endavant seria més fàcil, però la primera vegada no podia fracassar.

El transmutador casolà crepità amb malignitat durant deu minuts, mentre l’olor de l’ozó es feia lleugerament perceptible. Els askonians es van fer enrere, mormolant, i altra vegada Pherl tornà a xiuxiuejar a l’orella del seu governant. L’expressió del gran mestre era pètria. Ni es va moure.

I les sivelles es van convertir en or.

Ponyets les va treure per ensenyar-les al gran mestre amb una exclamació:

—Excel·lència!

Però el vell dubtà i finalment les rebutjà amb un gest. Tenia la mirada fixa en el transmutador.

Ponyets digué ràpidament:

—Cavallers, això és or pur. Or de llei. Si volen comprovar-ho, el podem sotmetre a qualsevol prova física o química. De cap de les maneres pot ser diferenciat de l’or natural. Qualsevol ferro pot ser tractat així. El rovell no és cap inconvenient, ni tampoc una quantitat moderada de metalls en aliatge.

Però Ponyets només parlava per omplir el silenci. Tenia les sivelles al palmell de la mà, i era el propi or el que parlava per ell.

Finalment el gran mestre allargà lentament una mà i Pherl alçà el seu rostre prim per parlar:

—Excel·lència, l’or prové d’una font enverinada.

I Ponyets replicà:

—Una rosa pot florir en el fang, excel·lència. En els seus tractes amb els veïns, bé compren materials de totes les varietats imaginables, sense demanar d’on provenen, si d’una màquina ortodoxa beneïda pel seu benigne ancestre o d’algun estri ultratjat estès per l’espai. No els ofereixo pas la màquina. Els ofereixo l’or.

—Excel·lència —digué Pherl—, vós no sou responsable dels pecats dels estrangers que treballen sense el vostre consentiment i sense que vós ho sapigueu. Però acceptar aquest estrany pseudo-or fet pecadorament a partir de ferro, en presència vostra i amb el vostre consentiment, és un afront als esperits vivents dels nostres sagrats avantpassats.

—Però l’or és or —digué el gran mestre, dubitatiu— i no és més que bescanvi per la pagana vida d’un convicte. Pherl, vostè és massa estricte. —Però enretirà la mà.

Ponyets digué:

—Excel·lència, vostè és la saviesa en persona. Consideri que perdre un pagà no és perdre res per als seus avantpassats, mentre que amb l’or que pot aconseguir a canvi, podrà guarnir els sepulcres dels seus sagrats esperits. I ben segur, si l’or fos maligne en ell mateix, si tal cosa fos possible, la malignitat fugiria per necessitat un cop el metall anés destinat a un ús tan pietós.

—Pels ossos del meu avi! —digué el gran mestre amb una sorprenent vehemència. I entreobrí els llavis per encetar un estrany somriure—. Pherl, què me’n diu d’aquest jove? L’afirmació és vàlida. És tan vàlida com les paraules dels meus avantpassats.

Pherl respongué, ombrívol:

—Així sembla. Esperem que la seva validesa no sigui obra de l’Esperit Maligne.

—Encara ho faré millor —digué Ponyets, de sobte—. Quedi’s l’or en penyora. Col·loqui’l als altars dels seus ancestres com a ofrena i retingui’m trenta dies. Si al cap d’aquest temps, no hi ha cap evidència de descontent i si no s’esdevé cap desastre, ben segur serà prova que l’ofrena ha estat acceptada. Què més es pot demanar?

I quan el gran mestre s’alçà dret per veure si hi havia disconformitat, ni un sol home del consell deixà de fer senyals d’aprovació. Fins i tot Pherl es llepà la punta del bigoti i assentí.

Ponyets somrigué i medità sobre la utilització de l’educació religiosa.





5


S’escolà encara una altra setmana abans que es concertés una entrevista amb Pherl. Ponyets sentia la tensió, però ara ja s’havia acostumat a la sensació d’impotència física. Custodiat, havia deixat els límits de la ciutat.

Ara, era a la vil·la suburbana de Pherl sota vigilància. No podia fer res més que acceptar-ho sense ni tan sols mirar enrere.

Pherl era més alt i jove, fora dels cercles dels ancians. Amb roba informal, no semblava gens vell.

Digué sobtadament:

—És un home ben estrany, vostè. —Els seus ulls extremadament junts van parpellejar, com si tingués un tic—. Aquesta darrera setmana i en concret aquestes dues últimes hores no ha fet res, llevat d’insinuar que necessito or. Sembla una feina ben vana, perquè, qui no en necessita? I si avancéssim un pas més?

—No és simplement l’or —digué Ponyets discretament—. No simplement l’or. No es tracta d’una moneda o dues, sinó més aviat de tot el que hi ha darrere l’or.

—I què hi pot haver darrere l’or? —preguntà Pherl amb un somriure caigut—. Espero que això no sigui els preliminars per una altra demostració barroera.

—Barroera? —Ponyets arrufà les celles lleugerament.

—Oh! Sí, totalment. —Pherl creuà les mans i es tocà lleugerament la barbeta—. No el critico pas. Estic segur que la barroeria era feta expressament. Jo hauria pogut advertir d’això a sa excel·lència, si hagués estat segur del motiu. Ara bé, jo si hagués estat vostè, hauria fabricat l’or dins de la meva nau, l’hi hauria donat i prou. Així ens hauria pogut evitar l’espectacle i l’antagonisme que ha aixecat.

—És cert —va admetre Ponyets—, però com que sóc jo, he acceptat l’antagonisme per tal d’atraure la seva atenció.

—És a dir que és això? Només això? —Pherl no va fer cap esforç per amagar el seu riure burleta—. I m’imagino que va suggerir el període de purificació de trenta dies per tal d’assegurar-se el temps suficient per desviar l’atenció en quelcom una mica més substancial. Però… I si l’or resulta ser impur?

Ponyets es va permetre a canvi una mostra d’humor negre:

—Impur? Però si el judici d’aquesta impuresa depèn d’aquells qui estan més interessats a trobar-lo pur!

Pherl alçà els ulls i es mirà el comerciant, aclucant-los. Semblava sorprès i satisfet a la vegada.

—Una apreciació encertada. Ara, digui’m com espera atraure la meva atenció.

—Això, ja ho faré. En el curt espai de temps que fa que sóc aquí, he estat observant fets molt útils que el concerneixen i m’interessen a mi. Per exemple, vostè és jove… Molt jove per ser membre del consell i fins i tot procedeix d’una família relativament nova.

—Està criticant la meva família?

—No, de cap manera. Els seus avantpassats són grans i sants; tothom ho sap. Però n’hi ha que diuen que vostè no és membre d’una de les Cinc Tribus.

Pherl es redreçà.

—Amb tot el meu respecte als implicats —digué sense amagar el seu verí—, les Cinc Tribus han empobrit el llinatge i han aigualit la sang. No queden ni cinquanta membres de les Tribus vius.

—Tot i així, hi ha aquells qui diuen que la nació no està disposada a tenir per gran mestre algú que no pertanyi a les Tribus. I un favorit del gran mestre, tan jove i tot just ascendit, es deu haver creat grans enemics entre els peixos grossos de l’estat… Es diu que sa excel·lència s’està fent gran i la seva protecció no durarà pas fins després de la seva mort; i és precisament un enemic de vostè el qui interpretarà les paraules del seu esperit.

Pherl va fer una ganyota.

—Per ser un foraster, ha sentit massa coses. Aquestes orelles estan fetes per a ser arrencades.

—Això ho podem decidir més tard.

—Deixi que m’anticipi —Pherl es bellugà impacientment en la seva cadira—. Està a punt d’oferir-me riqueses i poder per mitjà d’aquestes malèfiques màquines que porta a la seva nau. M’equivoco?

—Suposem que sí. Què hi ha de mal? Simplement els seus conceptes sobre el bé i el mal?

Pherl bellugà el cap.

—De cap manera. Miri, estranger, la seva opinió de nosaltres, tenint en compte el seu agnosticisme pagà és el que és…, però jo no sóc l’esclau abnegat de la nostra mitologia, tot i que ho pugui semblar. Sóc un home instruït, senyor, i em penso que també il·lustrat. Tota la profunditat dels nostres costums religiosos, en sentit ritual, més que no pas en sentit ètic, són per a les masses.

—Aleshores, quina és la seva objecció? —preguntà Ponyets, amablement.

—Justament això. Les masses. És possible que estigui disposat a fer tractes amb vostè, però les seves petites màquines, per a ser útils, s’han de fer servir. Com em podria arribar la riquesa si hagués d’utilitzar-les… Què és el que ven?… Bé, una màquina d’afaitar, posem per cas, només en el més estricte secret i amb la por al cos? Encara que dugués la barba ben afaitada, com esdevindria ric? I com em lliuraria de la cambra de gas o de la mort en mans de la multitud si m’enxampessin usant-la?

—Té raó —Ponyets arronsà les espatlles—. Jo li diria que el remei seria educar la seva gent sobre l’ús dels aparells atòmics per a la seva pròpia conveniència i per al profit substancial de vostè. Seria un treball enorme, no ho nego pas; però els resultats serien encara més grans. Tot i així, la decisió és seva, i de moment, jo no hi pinto res. Perquè no li ofereixo ni màquines d’afaitar, ni ganivets, ni un recollidor d’escombraries mecànic.

—Què m’ofereix?

—Or. Directament. Pot quedar-se amb la màquina amb la qual vaig fer la demostració la setmana passada.

I llavors Pherl es posà rígid i va moure la pell del front espasmòdicament.

—El transmutador?

—Exactament. El seu subministrament d’or igualarà el seu subministrament de ferro. Això, penso, seria suficient per a totes les necessitats. Suficient per al càrrec de gran mestre, a desgrat de la joventut i dels enemics. I és segur.

—En quin aspecte?

—En el fet que el secret és l’essència de la seva utilització, el mateix secret que vostè ha descrit com a l’única seguretat en relació als aparells atòmics. Vostè pot enterrar el transmutador al calabós més profund de la més inexpugnable fortalesa de la seva més allunyada possessió i seguirà proporcionant-li riquesa instantània. Vostè compra l’or, no la màquina, i aquest or no porta marca de la seva fabricació, perquè no es diferencia de l’or natural.

—I qui farà funcionar la màquina?

—Vostè mateix. Amb cinc minuts ja n’haurà après. La hi posaré a punt quan ho desitgi.

—I a canvi?

—Bé. —Ponyets es mostrà cautelós—. En demano un preu, i força alt. És el meu modus vivendi. Diguem… és una màquina molt valuosa. L’equivalent a trenta centímetres cúbics d’or en ferro forjat.

Pherl esclatà a riure i Ponyets es posà vermell.

—Li puc assegurar, senyor, que pot recuperar la inversió en dues hores.

—És cert, i en una hora, vostè ja pot ser lluny i la meva màquina pot resultar que no serveixi. Necessito una garantia.

—Té la meva paraula.

—Molt bona garantia —Pherl s’inclinà irònicament—, però la seva presència serà una penyora millor encara. Li dono la meva paraula que li pagaré una setmana després del lliurament de la màquina en bon funcionament.

—Impossible.

—Impossible? Quan ja ha incorregut molt fàcilment en la pena de mort, només pel fet d’haver-se ofert a vendre’m quelcom? L’única alternativa és la meva paraula que, si no ho fa així, demà serà a la cambra de gas.

Ponyets es va quedar de pedra, però als seus ulls hi havia una lluentor.

—És injust. Almenys farà constar la seva promesa per escrit?

—Perquè em puguin executar? No gràcies! —Pherl somrigué amb una gran satisfacció—. No, senyor! Aquí només n’hi ha un de ximple.

El comerciant digué amb una veueta suau.

—Aleshores, és un acord.





6


Gorov va ser alliberat el trentè dia, i dos-cents cinquanta quilos de l’or més groc van ocupar el seu lloc. I amb ell, la seva nau sobre la qual pesaven una quarantena i l’abominació d’intocable.

Aleshores, com en el viatge d’anada al sistema askonià, en el de tornada va ser acompanyat per un estol de petites naus brillants, fins als límits del sistema.

Ponyets observà la petita clapa il·luminada pel sol que era la nau de Gorov, al temps que la veu d’aquest li arribava clara i prima en el raig compacte antidistorsionador.

Deia així:

—Però això no és el que es pretenia, Ponyets. Un transmutador no ho aconseguirà. De tota manera d’on l’has tret?

—No l’he tret d’enlloc —respongué Ponyets, pacientment—, l’he construït a partir d’una cambra d’irradiació d’aliments. No és gaire bo, de fet. El consum d’energia és prohibitiu a una gran escala, altrament la Fundació utilitzaria la transmutació en comptes de cercar metalls pesats per tota la Galàxia. És un dels trucs típics de tots els comerciants, excepte que jo mai no havia vist un ferro transformat en or, abans. Però és impressionant i funciona… de moment.

—D’acord. Però aquest truc en particular no és bo.

—T’ha tret d’aquest lloc tan horrible, no?

—Això no té res a veure. Especialment, tenint en compte que he de tornar tan bon punt ens deslliurem de la nostra sol·lícita escorta.

—Per què?

—Tu mateix li has explicat a aquest teu polític —la veu de Gorov era al límit audible—. Tota la teva argumentació per a la venda descansa en el fet que era un medi per assolir un fi, però sense valor en ell mateix; que estava comprant l’or, no la màquina. Era bo psicològicament, des del moment que ha funcionat, però…

—Però què? —inquirí Ponyets suaument, però sense entendre’l.

La veu del receptor esdevingué més estrident.

—Però volem vendre’ls una màquina de valor en ella mateixa, alguna cosa que vulguin utilitzar obertament, alguna cosa que tendeixi a forçar-los a actuar en favor de les tècniques atòmiques per al propi interès.

—Tot això ho entenc —digué Ponyets, amablement—. Una vegada ja m’ho vas explicar. Però mira les conseqüències de la meva venda, vols? Mentre duri el transmutador, Pherl encunyarà or; i li durarà suficientment com per comprar vots i guanyar la propera elecció. El gran mestre actual no durarà gaire.

—Comptes amb la seva gratitud? —preguntà Gorov fredament.

—No… Compto amb el seu intel·ligent interès propi. El transmutador li aconsegueix unes eleccions, i altres mecanismes…

—No! No! La teva premissa és equivocada. No confiarà en el transmutador sinó en el bon or antic. Això és el que intento de dir-te.

Ponyets somrigué i es col·locà en una postura més confortable. Molt bé. Ja li havia anat prou al darrere al pobre xicot. Gorov començava a semblar enfadat.

—No tan de pressa, Gorov —digué el comerciant—. Encara no he acabat. Hi ha altres enginys en aquest assumpte.

Es va fer un curt silenci. Després, la veu de Gorov sonà cautelosa.

—Quins altres enginys?

Ponyets va fer un gest automàtic i inútil.

—Veus aquesta escorta?

—Sí —digué Gorov breument—. Parla’m d’aquests enginys.

—Ara ho faré… si m’escoltes. És la flota privada de Pherl la que ens escorta; un honor especial que li ha concedit el gran mestre. S’ho ha manegat per treure-li això.

—I…?

—I on et penses que ens està portant? Als seus terrenys miners, als afores d’Askone, vet-ho aquí. Escolta! —Ponyets es posà vehement de sobte—. Ja t’he dit que estava en aquest assumpte per fer-hi diners, no per a salvar mons. Molt bé, doncs he venut aquest transmutador per no res. És a dir, no res excepte el perill de la cambra de gas, i això no afecta la meva comissió.

—Torna als terrenys miners, Ponyets. Què tenen a veure amb la història?

—Els beneficis. Estem amuntegant estany, Gorov. Estany fins a omplir l’últim centímetre cúbic que aquella vella gabarra pugui encabir, i després una mica més per a la teva. Baixaré amb en Pherl a recollir-lo, vell amic, i tu em cobriràs des de dalt amb totes les armes que tinguis… Només per si de cas Pherl no juga tan esportivament com sembla. Aquest estany és el meu guany.

—Pel transmutador?

—Per tot el meu carregament d’aparells atòmics. A preu doble, més una bonificació. —Arronsà les espatlles, gairebé excusant-se—. Admeto que vaig regatejar-li, però bé havia de guanyar-me la comissió, oi?

Gorov estava evidentment perdut. Digué amb veu feble:

—Et faria res explicar-m’ho?

—Què t’he d’explicar? És més clar que l’aigua, Gorov. Mira, aquesta astuta guineu s’ha pensat que jo havia caigut a la seva trampa, només perquè la seva paraula val més que la meva, davant del gran mestre. Va acceptar el transmutador. Això es un crim capital a Askone. Però en qualsevol moment pot dir que m’havia posat un parany amb els més purs motius patriòtics i denunciar-me com a venedor de coses prohibides.

—Això, ja ho veia clar.

—És clar que sí, però el que aquí estava en joc, no era simplement la seva paraula contra la meva. Mira, Pherl mai no ha sentit a parlar ni s’imagina que existeixen gravadores amb microfilm.

Gorov es posà a riure sobtadament.

—Molt bona —digué Ponyets—. Ell tenia les de guanyar. Vaig ésser degudament castigat, però quan li vaig posar a punt el transmutador, com un gos mesell, vaig introduir la gravadora dins l’aparell i la vaig treure al dia següent per donar-li una ullada. Vaig recollir una perfecta gravació del seu sancta sanctorum, sant entre els sants, el pobre Pherl, manipulant el transmutador amb tots els ergs que tenia, i extasiant-se en veure la seva primera peça d’or com si fos un ou que ell mateix acabés de pondre.

—Li vas ensenyar els resultats?

—Dos dies després. El pobre enze no havia vist imatges sonores en color i tres dimensions en sa vida. Va dir que no era supersticiós, però si mai he vist un adult fent una cara d’espantat com la que feia ell, pots dir-me innocent. Quan li vaig dir que tenia una gravadora col·locada a la plaça de la ciutat a punt d’exhibir les imatges, en ple migdia, davant d’un milió de fanàtics askonians que sens dubte el farien a miques un cop l’haguessin vist, se’m va posar tot seguit de genolls gemegant. Estava disposat a fer qualsevol tracte que jo li demanés.

—Ho vas fer? —Gorov s’aguantava el riure—. Vull dir tenies una gravadora a la ciutat?

—No, però tant és. Va fer el tracte. Em va comprar tots els aparells que duia a canvi de tant d’estany com pogués carregar. En aquell moment ell em creia capaç de qualsevol cosa. L’acord ha estat fet per escrit, i te’n donaré una còpia abans de baixar amb ell, com a precaució suplementària.

—Però has ferit el seu ego —digué Gorov—. Utilitzarà els aparells?

—I per què no? És l’única manera de recuperar les seves pèrdues, i si li serveix per a fer diners, salvarà el seu orgull.

I serà el nou gran mestre… i el millor home que puguem tenir al nostre favor.

—Sí —va dir Gorov— ha estat una bona venda. Tot i així t’he de dir que tens un sistema de venda ben poc ortodox. No és estrany que et traguessin del seminari. Que no tens sentit de la moral?

—I quina diferència hi ha? —digué Ponyets, indiferent—. Ja saps el que Salvor Hardin deia del sentit de la moral.





CINQUENA PART

ELS PRÍNCEPS COMERCIANTS





1


COMERCIANTS —…Amb la inevitabilitat psicohistòrica, el control econòmic de la Fundació va augmentant. Els comerciants es van fent rics; i amb la riquesa va arribant el poder…

Sovint s’oblida que Hober Mallow va començar la seva vida com a vulgar comerciant. Mai no s’oblida que la va acabar com el primer dels prínceps comerciants…

ENCICLOPÈDIA GALÀCTICA

Jorane Sutt posà les puntes dels seus dits arranjats amb una acurada manicura, damunt el mapa estel·lar, i digué:

—És una mena de trencaclosques. De fet, i això és estrictament confidencial, pot ser una altra de les crisis de Hari Seldon.

L’home que tenia al davant tragué una cigarreta de la seva jaqueta curta smyrniana.

—No ho sé pas, Sutt. Com a norma general, els polítics s’exclamen sempre parlant de «crisis de Seldon» a totes les campanyes d’eleccions municipals.

Sutt somrigué lleugerament:

—Jo no estic fent cap campanya, Mallow. Ens enfrontem amb armes atòmiques i no sabem d’on procedeixen.

Hober Mallow de Smyrno, mestre comercial, fumava a poc a poc, gairebé amb indiferència.

—Endavant. Si té alguna cosa més a dir, buidi el pap.

Mallow mai no cometia l’error de ser exageradament educat amb un home de la Fundació. Podia ser un estranger, però un home, al cap i a la fi, és sempre un home.

Sutt assenyalà el mapa estel·lar tridimensional que hi havia damunt de la taula. Va ajustar els controls i una mitja dotzena de sistemes estel·lars s’il·luminaren amb llum roja.

—Això —digué pausadament— és la República Korelliana.

El comerciant assentí.

—Ja hi he estat! Una ratera immunda! Suposo que pot anomenar-la república, però sempre és algú de la família Argo qui resulta elegit comodor. I si s’escau que no t’agrada… et passen coses. —Va torçar el llavi tot dient—: Hi he estat.

—Però n’ha tornat, la qual cosa no sempre passa. Tres naus de comerç, inviolables segons la Convenció, han desaparegut a l’interior del territori de la República, en aquest darrer any. I aquelles naus anaven armades amb tots els explosius nuclears habituals i els camps de força defensius.

—Quin va ser l’últim comunicat de les naus?

—Informes de rutina. Res més.

—Què en diu Korell?

Els ulls de Sutt lluïren amb ironia.

—No hi ha manera de preguntar-ho. El trumfo més gran que té la Fundació, en tota la Perifèria, és la seva reputació de poder. Vostè creu que podem perdre tres naus i preguntar què els ha passat?

—Bé, aleshores, què li sembla si em digués el que pretén de mi?

Jorane Sutt no va perdre temps en el luxe de molestar-se. En tant que secretari de l’alcalde, havia fet front als regidors de l’oposició, als qui cerquen treball, a reformadors, a ximples que pretenien haver resolt completament el curs de la història futura, tal como ho preveia Hari Seldon. Amb un entrenament com aquest era molt difícil alterar-lo.

—Ara hi vaig —digué metòdicament—. Miri, la pèrdua de tres naus en el mateix sector i el mateix any no pot ser cap accident, i de l’energia nuclear només se’n poden apoderar amb més energia nuclear. La pregunta sorgeix automàticament: Si Korell té armes nuclears, d’on les treu?

—D’on? Això és el que em pregunto!

—Hi ha dues alternatives. O bé els korellians les han construïdes ells mateixos…

—Impossible!

—Sens dubte! Però l’altra possibilitat és que ens trobem amb un cas de traïció.

—Vol dir? —La veu de Mallow era freda.

—No hi ha res d’extraordinari en aquesta possibilitat —digué el secretari, pausadament—. Des del moment que els Quatre Regnes van acceptar la Convenció de la Fundació, hem hagut de fer front a nombrosos grups de poblacions dissidents a cada nació. Cada un dels antics regnes té els seus pretendents al tron i els seus antics nobles que no poden pas fer veure que els agrada la Fundació. Alguns d’ells, potser, s’han decidit a actuar.

Mallow estava vermell.

—Ja ho entenc. Hi ha alguna cosa que em vulgui dir? Sóc smyrnià.

—Ja ho sé. Vostè és smyrnià… Nascut a Smyrno, un dels antics Quatre Regnes. Vostè és un home de la Fundació, només per educació. Per naixement és un estranger. Sens dubte el seu avi devia ser un baró en temps de les guerres amb Anacreont i Loris, i ben segur que les propietats de la seva família li van ser preses quan Sef Sermak va redistribuir la terra.

—No, per l’Espai Negre, no! El meu avi era fill d’un pobre navegant que va morir transportant carbó per un sou de misèria abans que la Fundació prengués el poder. No li dec res a l’antic règim. Però vaig néixer a Smyrno, i no m’avergonyeixo ni de Smyrno ni dels smyrnians, per la Galàxia! Les seves astutes insinuacions de traïció no em fan cap mena de por. I ara pot donar-me ordres o fer acusacions. Tant me fa.

—Estimat mestre comerciant, no m’importa si el seu pare era rei de Smyrno o si era el més pobre del planeta. Li he recitat tota aquesta tirallonga de dades sobre el seu naixement i els seus avantpassats per demostrar-li que no m’interessen gens. Evidentment, no ha captat la meva intenció. Tornem on érem. Vostè és comerciant i smyrnià, coneix els forasters, i n’és un dels millors. Ha estat a Korell i coneix els korellians. Aquí és on volia arribar.

Mallow respirà profundament.

—En qualitat d’espia?

—De cap manera. Com a comerciant… Però amb els ulls ben oberts. Si pot esbrinar d’on prové l’energia nuclear… Li recordo, ja que és smyrnià, que la tripulació de dues de les naus de comerç extraviades eren smyrnianes.

—Quan començo?

—Quan estarà a punt la seva nau?

—En sis dies.

—Aleshores començarà, doncs. Li donaran tots els detalls a l’almirallat.

—D’acord!

El comerciant s’alçà, li donà la mà enèrgicament i va sortir.

Sutt esperà, obrint els dits i fregant-los amb força; seguidament, arronsant les espatlles, es dirigí al despatx de l’alcalde.

L’alcalde apagà la visiplaca i es repapà a la seva cadira:

—Què li ha tret, Sutt?

—Podria ser un bon actor —digué Sutt, i va mirar pensativament cap endavant.





2


Era el vespre del mateix dia i en l’apartament de solter de Jorane Sutt, al pis vint-i-unè de l’edifici Hardin, Publis Manlio assaboria lentament un got de vi.

En el cos lleuger i envellit de Publis Manlio s’aplegaven dos dels més importants càrrecs de la Fundació. Era el secretari d’Afers Estrangers del gabinet de l’alcalde, i per a tots els altres sistemes solars, llevat només de la mateixa Fundació, era a més, primat de l’Església, subministrador del Sagrat Aliment, mestre dels temples, i moltes altres coses en confuses però sonores síl·labes.

Estava dient:

—…Però va accedir a deixar-li enviar aquell estranger. Aquesta és la qüestió.

—Molt insignificant, tanmateix —digué Sutt—. No se’ns aporta res, ara per ara. Tot l’afer és una mena de crua estratagema, atès que no tenim manera de preveure’n el final. És com arriar una corda amb l’esperança que en algun tros hi haurà un nus corredor.

—Certament. I aquest Mallow és un home capaç. I si no és presa que es deixi enganyar fàcilment?

—Aquest és un risc que hem de córrer. Si hi ha traïció, són els homes capaços els qui hi estan implicats. Si no, necessitem un home capaç de detectar la veritat. I Mallow anirà protegit… Té el vas buit.

—No, gràcies. Ja en tinc prou.

Sutt ompli el seu got i esperà pacientment que Manlio es despertés del seu somieig.

Fos quin fos el seu somieig, es va acabar de cop, perquè el primat digué sobtadament, d’una forma quasi explosiva:

—Sutt, què dimonis està pensant?

—Ja li ho diré, Manlio —entreobrí els llavis—. Estem al bell mig d’una de les crisis de Seldon.

Manlio obrí els ulls, i digué pausadament:

—Com ho sap? Que ha aparegut, altre cop, Seldon a la Volta del Temps?

—Amic meu, no cal arribar a aquest extrem. Miri, raonem-ho: Des que l’imperi Galàctic va abandonar la Perifèria i ens deixà a mercè de nosaltres mateixos, mai no hem tingut un oponent que posseís energia nuclear. Ara és la primera vegada que en tenim un. Això sembla significatiu, encara que sigui evident. I no ho és. Perquè és la primera vegada que estem fent front a una crisi interna de la més gran importància. Crec que la sincronització de les dues crisis, la interna i l’exterior, no deixa lloc a dubtes.

Manlio mig aclucà els ulls:

—Si això és tot, no és suficient. Fins al moment, hi ha hagut dues crisis de Seldon, i totes dues vegades la Fundació ha estat en perill de desaparèixer. No hi ha res que es pugui anomenar tercera crisi, fins que aquest perill no torni.

Sutt mai no mostrava la seva impaciència.

—Aquest perill s’apropa. Qualsevol enze sap que hi ha una crisi quan aquesta arriba. Un servei real a l’estat es detectaria quan està en estat embrionari. Miri, Manlio, procedim d’acord amb una història planejada. Sabem que Hari Seldon va estudiar les probabilitats històriques del futur. Sabem que algun dia es reconstruirà l’imperi Galàctic. Sabem que trigarà mil anys, aproximadament. I sabem, finalment, que en aquest interval haurem de fer front a un cert nombre de crisis.

—Ara bé, la primera crisi va esdevenir cinquanta anys després de l’establiment de la Fundació, i la segona trenta anys mes tard. Des d’aleshores gairebé en fa setanta-cinc. Ja es l’hora, Manlio, ja és l’hora.

Manlio es fregà el nas, indecís.

—I ja ha fet els seus plans per a enfrontar-se a aquesta crisi?

Sutt assentí.

—I jo —prosseguí Manlio— he de jugar-hi algun paper?

Sutt tornà a assentir.

—Abans de poder enfrontar-nos amb l’amenaça estrangera de l’energia atòmica, hem de posar ordre a la nostra pròpia casa. Aquests comerciants…

—Ah! —el primat es posà rígid, i la seva mirada es tornà penetrant.

—Exactament. Aquests comerciants són útils, però són massa poderosos… I massa incontrolats. Són estrangers, educats fora de la nostra religió. D’una banda, hem posat el coneixement a les seves mans, i de l’altra, els hem suprimit el nostre més gran control.

—I si demostréssim la traïció?

—Si poguéssim, una acció directa seria simple i suficient. Però això no significa res. Encara que no fossin traïdors, formen un element d’inseguretat per a la nostra societat. No estan lligats a nosaltres, ni per patriotisme, ni per simple descendència, ni per temor religiós. Sota el seu liderat seglar, les províncies exteriors que des del temps de Hardin ens han mirat com a un planeta sagrat, podrien independitzar-se.

—El comprenc, però el remei…

—El remei ha de ser ràpid, abans que la crisi de Seldon no s’agreugi. Si les armes nuclears són fora, i la desafecció dins, la superioritat dels enemics podria ser molt gran. —Sutt deixà el got brut que tenia a les mans—. Aquesta és òbviament la seva tasca.

—La meva?

—Jo no puc pas fer-ho. El meu càrrec és consultiu i no té cap poder legislatiu.

—L’alcalde…

—Impossible. La seva personalitat és totalment negativa. Només és enèrgic a l’hora d’evadir responsabilitats. Però si sorgís un partit independent que pogués posar en perill la seva reelecció, es podria deixar portar.

—Però Sutt, no tinc aptituds per a la política pràctica.

—Deixi-m’ho a mi. Qui sap, Manlio? Des dels temps de Salvor Hardin, mai no han coincidit en una mateixa persona els càrrecs de primat i el d’alcalde. Però ara podria passar… Si fa bé el seu treball.





3


I a l’altra punta de la ciutat, als suburbis, Hober Mallow mantenia una segona entrevista. Havia escoltat una llarga estona, i aleshores digué cautelosament:

—Sí, he sentit a parlar de les seves campanyes per aconseguir una representació dels comerciants al Consell. Però, per què jo, Twer?

Jaim Twer, que sempre repetia, li preguntessin o no, que ell era en el primer grup d’estrangers que van rebre educació laica a la Fundació, somrigué.

—Jo sé el que estic fent —digué—. Recordi el primer cop que ens vàrem veure, l’any passat.

—A la Convenció dels comerciants.

—Cert. Vostè la presidia. Tenia els seus bous de coll vermell asseguts als seus seients, després se’ls va posar a la butxaca de la camisa i se’ls va endur fora. I també té bones relacions amb les masses de la Fundació. Vostè té ganxo… O en tot cas, una sòlida publicitat aventurera, que ve a ser el mateix.

—Molt bé —digué Mallow, secament—, però, per què ara?

—Perquè ara és la nostra. Sap que el secretari d’Educació ha presentat la seva dimissió? Encara no és del domini públic, però ben aviat ho serà.

—I vostè com ho sap?

—Això… tant és… —I bellugà la mà amb un gest displicent—. És així. El Partit d’Acció s’està desintegrant, i el podem destruir ara mateix amb una qüestió tan directa com la igualtat de drets pels comerciants, o, més aviat, la democràcia, els pro i els anti.

Mallow es repenjà al seu seient i es mirà els seus dits gruixuts.

—Ui, ui! Perdoni, Twer. Però me’n vaig la setmana que ve per negocis. Haurà de parlar amb algú altre.

—Negocis? —preguntà Twer, sorprès—. Quina mena de negocis?

—Supersecrets. De prioritat triple A, ja ho sap. Vaig tenir una conversa amb el secretari de l’alcalde.

—Aquell escurçó de Sutt? —Jaim Twer s’excità—. És un truc. Aquell fill de navegant vol desempallegar-se de vostè, Mallow…

—Per l’Espai! —La mà de Mallow caigué sobre el puny tancat de l’altre—. No s’ofusqui. Si és un truc, algun dia tornaré per venjar-me’n. Si no ho és, el seu escurçó és a les nostres mans. Escolti’m, s’aproxima una crisi de Seldon.

Mallow s’esperava una reacció que mai no va tenir lloc. Twer no va fer més que mirar-lo fixament:

—Què és una crisi de Seldon?

—Per la Galàxia! —explotà Mallow enrabiat per la pregunta—. Què dimonis li van ensenyar a l’escola? Què pretén amb una pregunta estúpida com aquesta?

El vell arrufà les celles.

—Si m’ho expliqués…

Hi hagué una llarga pausa i aleshores:

—Li ho explicaré —Mallow abaixà les celles, i parlà pausadament—. Quan l’imperi Galàctic es començà a desintegrar pels extrems, i quan els confins de la Galàxia decaigueren i tornaren a la barbàrie, Hari Seldon i el seu grup de psicòlegs fundaren una colònia, la Fundació, enmig del desastre, per tal de preservar l’art, la ciència i la tecnologia, i formar el nucli del Segon Imperi.

—Oh, sí, sí…

Encara no he acabat —digué el comerciant, fredament—. El curs futur de la Fundació es va traçar d’acord amb la ciència de la psicohistòria, aleshores altament desenvolupada, i es van arranjar les condicions de manera que portessin a una sèrie de crisis que ens forcessin, de la manera més ràpida possible, en el camí del nostre futur Imperi. Cada crisi, cada crisi de Seldon, marca una època en la nostra història. Ara ens acostem a una de nova… la nostra tercera crisi.

Twer arronsà les espatlles.

—Suposo que m’ho van dir a l’escola, però fa molt de temps que en vaig sortir… més que no pas vostè.

—Suposo que sí. No hi fa res. El que m’importa és que m’enviïn fora en ple desenvolupament d’aquesta crisi. No hi ha manera de saber amb què em trobaré quan torni, i cada any hi ha una elecció pel Consell.

Twer alçà els ulls.

—Que va darrere d’alguna pista?

—No.

—Té plans concrets?

—No, ni el més mínim indici.

—Bé…

—De bé, res. Hardin va dir una vegada: «Per tenir èxit no n’hi ha prou amb planificar. S’ha de saber improvisar, també». Improvisaré.

Twer bellugà el cap amb inseguretat, i es van quedar mirant una estona.

Mallow digué sobtadament, però amb una certa flema:

—Li diré el què farem. Què li sembla si ve amb mi? No em miri així, home. Va ser comerciant abans de decidir que la política era més entusiasmant. Almenys així ho he sentit dir.

—On va? Digui-m’ho.

—Cap a l’Escletxa Whassalliana. No puc donar-li més detalls fins que no estiguem a l’espai. Què me’n diu?

—I si Sutt decideix que estigui on pugui veure’m?

—No és probable. Si té pressa per desfer-se de mi, per què no n’ha de tenir de desempallegar-se de vostè? A més d’això, cap comerciant no sortiria a l’espai si no pogués triar la seva tripulació. Agafo qui vull.

Els ulls del vell prengueren una lluentor estranya.

—D’acord. Vindré —li allargà la mà—. Serà el meu primer viatge en tres anys.

Mallow li agafà la mà i encaixà.

—Bé! Molt bé! I ara vaig a enrolar la tripulació. Sap on és atracada l’Estrella Llunyana, oi? Doncs presenti-s’hi demà. Adéu-siau.





4


Korell és un d’aquells fenòmens freqüents en la Història: Una república el governant de la qual té tots els atributs d’un monarca absolut llevat del nom. Gaudeix, doncs, del despotisme habitual sense ni tan sols les restriccions de les dues influències moderadores de les monarquies legítimes: «L’honor» reial i l’etiqueta de la cort.

El nivell material de la seva prosperitat era escàs. Els dies de l’imperi Galàctic s’havien acabat i no havien deixat més que silenciosos monuments i estructures mig enderrocades per testificar el passat. Els dies de la Fundació no havien arribat encara… I amb la determinació ferotge del seu governant, el comodor Asper Argo, amb la seva estricta regulació dels comerciants i la seva prohibició taxativa de missioners, mai no arribarien.

El port espacial mateix era decrèpit i deixat, i la tripulació de l’Estrella Llunyana n’era ben assabentada. Els hangars enrunats creaven una atmosfera degradant, i Jaim Twer s’entretenia fent un solitari.

—Hi ha bon gènere, aquí —digué Hober Mallow, pensatiu, mentre mirava tranquil·lament per la finestra.

Fins aquell moment, ben poca cosa més es podia dir de Korell. El viatge havia transcorregut sense incidents. L’esquadró de les naus korellianes que havien disparat per interceptar l’Estrella Llunyana, eren petites relíquies que ranquejaven, antigues glòries o carraques matusseres abonyegades. Temorencs, havien mantingut les distàncies i les mantenien encara, i ja feia una setmana que no s’havia obtingut resposta del govern local respecte a la petició d’audiència.

Mallow repetí:

—Bon comerç aquí. Aquest territori es pot dir que és verge.

Jaim Twer alçà la mirada amb impaciència, i deixà les cartes de banda.

—Què dimonis es proposa fer, Mallow? La tripulació protesta, els oficials estan preocupats, i jo em pregunto…

—Es pregunta? Què es pregunta?

—Estic preocupat per la situació. I per vostè. Què està fent?

—Esperar.

El vell comerciant esbufegà i es posà vermell.

—Està actuant a cegues, Mallow —rondinà—. Hi ha guàrdies al voltant del camp i naus al cel. I si s’estiguessin preparant per fer volar amb explosius la nau, i colgar-nos després en un forat sota terra?

—Han tingut una setmana per fer-ho.

—Potser estan esperant reforços. —La mirada de Twer era dura i penetrant.

Mallow s’assegué de cop:

—Sí, ja ho havia pensat. Miri, és un problema difícil. En primer lloc, vam arribar sense incidents. Malgrat això, pot ser que no vulgui dir res, perquè de més de tres-centes naus només en van desaparèixer tres, l’any passat. El percentatge és baix. Però, també pot significar que el nombre de les seves naus equipades amb energia nuclear és petit, i que no s’arrisquen a exposar-les innecessàriament, fins que n’augmenti el nombre.

»Però d’altra banda, podria voler dir que no tenen gens d’energia nuclear. O que possiblement en tenen però la mantenen amagada, per por que sapiguem alguna cosa. Després de tot, una cosa és fer pirateria a la lleugera a naus mercants poc armades, i una altra de ben diferent, fer ximpleries amb un enviat acreditat de la Fundació, quan el fet mateix de la seva presencia pot significar ja que la Fundació té sospites.

»Aquestes dues coses combinades…

—Esperi Mallow, esperi —Twer alçà les mans—. Està a punt d’ofegar-me amb la seva xerrameca. On vol anar a parar? Oblidi’s dels detalls.

—Però els he de dir, perquè si no, no ho entendrà, Twer. Tots dos estem esperant. Ells saben el que estic fent aquí i jo no sé el que volen fer ells. Però jo estic en una posició més dèbil perquè només sóc un i ells són tot un món…, potser amb energia atòmica. No puc permetre’m el luxe d’afluixar. És clar que és perillós. És clar que poden tenir un forat a punt per a nosaltres. Però això ja ho sabíem des del començament. Què més podem fer?

—No ho sé pas… Què dimonis passa ara?

Mallow alçà els ulls, impacient, i sintonitzà el receptor. La visiplaca reflectí el rostre crispat del sergent de guàrdia.

—Parli, sergent.

—Perdoni, senyor —va dir el sergent—. Els homes han donat entrada a un missioner de la Fundació.

—Un què? —el rostre de Mallow va empal·lidir.

—Un missioner, senyor. Necessita ser hospitalitzat, senyor…

—Després d’aquesta feina, n’hi deu haver més d’un que ho necessita. Ordeni als homes que ocupin els seus llocs de combat.

La sala de la tripulació era gairebé plena. Cinc minuts després de l’ordre fins i tot els qui estaven fora de servei es trobaven als seus llocs. La rapidesa era la gran virtut de les regions anàrquiques de l’espai interstel·lar de la Perifèria; i era en velocitat, per damunt de tot, que la tripulació d’un mestre comerciant havia de destacar.

Mallow entrà lentament, i es mirà el missioner de dalt a baix. Després, la seva mirada es desvià cap al tinent Tinter, que es movia amb nerviosisme cap a un cantó i cap al sergent de guàrdia Demen, que era al seu costat amb el rostre inexpressiu.

El mestre comerciant es girà cap a Twer i, pensatiu, féu una pausa:

—Be, aleshores, Twer, que els oficials es reuneixin aquí excepte els coordinadors i els traçadors de trajectòries. Els homes han de seguir als seus llocs fins a nova ordre.

Es va fer una pausa de cinc minuts, durant els quals Mallow obri les portes dels lavabos amb una puntada de peu, mirà darrere la barra, va fer córrer les cortines que cobrien les sòlides finestres. Deixà la sala durant mig minut, i quan tornà cantussejava amb un posat distret.

Els homes entraren. Twer els seguia i tancà la porta silenciosament.

—Primer de tot, qui ha deixat entrar aquest home sense el meu permís? —digué Mallow amb parsimònia.

El sergent de guàrdia féu un pas endavant. Tots els ulls es giraren cap a ell.

—Perdó, senyor. No ha estat cap persona concreta. Ha estat per una mena de consentiment mutu. Era un dels nostres, podríem dir, i aquests estrangers d’aquí…

Mallow el va tallar en sec:

—Comprenc els seus sentiments, sergent. Aquests homes eren sota el seu comandament?

—Sí, senyor.

—Quan tot això s’acabi, seran confinats a cel·les individuals durant una setmana. Vostè quedarà rellevat del càrrec de supervisió durant el mateix període. Entesos?

El rostre del sergent seguia immutable, però les seves espatlles es decandiren lleugerament. Tan sols va dir, secament:

—Pot anar-se’n. Torni al seu lloc de combat.

La porta es tancà al seu darrere i es va sentir una remor.

Twer intervingué:

—Per què el càstig, Mallow? Vostè sap que aquells korellians maten els missioners que capturen.

—Una acció contrària a les meves ordres és dolenta en ella mateixa siguin quines siguin les raons que hi puguin haver al seu favor. Ningú no ha de sortir ni entrar a la nau sense el meu permís.

El tinent Tinter murmurà amb rebel·lia:

—Set dies sense acció. No es pot mantenir la disciplina d’aquesta manera.

Mallow digué fredament:

—Jo sí que puc. La disciplina no té cap mèrit en condicions ideals. Si no la puc mantenir enfront de la mort, no em serveix. On és el missioner? Porti’l a la meva presència.

El comerciant s’assegué, mentre una figura vestida amb una túnica de color escarlata era conduïda cap endavant amb molt de compte.

—Com us dieu, reverend?

—Eh?

La figura vestida d’escarlata es girà cap a Mallow, i tot el seu cos es va tombar com si fos d’una peça. Els seus ulls eren ben oberts i tenia un blau en una templa. No havia parlat, i pel que Mallow havia observat, tampoc no s’havia mogut durant tota l’estona anterior.

—El vostre nom, reverend?

El missioner semblà despertar sobtadament, amb el rostre enfebrat. Va obrir els braços com si volgués abraçar algú:

—Fill meu… Fills meus. Que l’Esperit Galàctic us protegeixi sempre.

Twer va fer un pas endavant, amb els ulls humits i la veu ronca:

—L’home està malalt, que algú el porti al llit. Doni l’ordre que algú el porti al llit, Mallow, i que li facin un reconeixement. Està greument ferit.

El braç poderós de Mallow el féu retrocedir.

—No s’hi fiqui Twer, o faré que el treguin de la sala. El vostre nom, reverend?

Les mans del missioner s’uniren sobtadament, suplicant:

—Ja que vosaltres sou homes cultes salveu-me dels pagans. —Les seves paraules es mesclaren desordenadament—. Salveu-me d’aquells bèsties, d’aquells éssers obscurs, que em van al darrere com corbs i que afligeixen l’Esperit Galàctic amb els seus crims. Sóc Jord Parma dels mons anacreonians. Educat a la Fundació; a la mateixa Fundació, fills meus. Sóc un sacerdot de l’Esperit educat en tots els misteris, que ha vingut aquí on la veu interior em reclamava —esbufegava—. He patit en mans dels infidels. Com a fills de l’Esperit i en nom de l’Esperit protegiu-me d’ells.

L’escena quedà interrompuda quan la caixa d’emergència i alarma anuncià amb veu metàl·lica:

—Unitats enemigues a la vista! Sol·licitem ordres!

Tots els ulls s’alçaren mecànicament cap a l’altaveu.

Mallow renegà violentament. Accionà l’interruptor i cridà.

—Mantinguin l’alerta. Això és tot. —I apagà.

S’obrí pas entre els gruixuts cortinatges que separava amb les mans i mirà, amoïnat, cap a fora.

Unitats enemigues! N’hi havia milers en les persones dels membres individuals de la multitud korelliana. La turba devastadora omplia el port de punta a punta i, amb la llum freda i intensa dels reflectors de magnesi, les primeres fileres avançaven.

—Tinter! —el comerciant que tenia el clatell vermell no es va ni girar—. Posi en marxa l’altaveu de fora i esbrini què volen. Pregunti si entre ells hi ha algun representant de la llei. No faci promeses ni amenaces, o el mato.

Tinter donà mitja volta i marxà.

Mallow se sentí una mà aspra a l’espatlla i se la tragué. Era Twer. La seva veu era com un xiscle enrabiat a l’orella de Mallow:

—Mallow, està obligat a conservar aquest home entre nosaltres, si vol mantenir la decència i l’honor. És de la Fundació i, després de tot… és un sacerdot. Aquests salvatges de fora… Em sent?

—El sento, Twer —la veu de Mallow era incisiva—. Tinc altra feina que guardar missioners. Senyor meu, faré el que em sembli i, per Seldon i tota la Galàxia, si intenta deturar-me, li trencaré la cara. No es posi al meu camí, Twer, o serà el final per a vostè.

Es girà i féu unes passes.

—Ei, vos, reverend Parma! No sabeu que per convenció, cap missioner de la Fundació no pot entrar al territori korellià?

El missioner tremolava.

—No puc fer altra cosa més que anar allà on l’Esperit em porta, fill meu. Si els qui estan en les tenebres refusen la llum, no és aquest el signe més evident que la necessiten?

—Això no té res a veure, reverend. Vós esteu aquí en contra de la llei de Korell i de la Fundació. A dreta llei, jo no puc protegir-vos.

El missioner alçà altre cop les mans. El seu primer esverament havia desaparegut. Se sentia la remor ronca del sistema exterior en acció, i la feble i ondulant xerrameca de la multitud enrabiada en resposta. En sentir-lo, els seus ulls prengueren una lluentor salvatge.

—Els sent? Per què em parla de lleis a mi, d’unes lleis fetes per l’home? Hi ha lleis superiors. No va ser l’Esperit Galàctic qui va dir: «No et quedaràs quiet mentre fereixen el teu company». I no va dir: «Tal com tu et comportis amb l’humil i l’indefens, així seràs tractat». Que no teniu armes? Que no teniu una nau? I darrere vostre, no hi ha la Fundació? I per damunt i al vostre voltant, no hi ha l’Esperit que regeix l’Univers? —Va fer una pausa per agafar alè.

I aleshores la gran veu exterior de l’Estrella Llunyana cessà i el tinent Tinter va tornar amb un posat preocupat.

—Parli! —digué Mallow, amb pressa.

—Senyor, reclamen la persona de Jord Parma.

—I si no?

—Hi ha diverses amenaces, senyor. És difícil treure’n l’aigua clara. Son tants… I semblen enfollits. Hi ha algú que diu que governa el districte i té poders policials, però evidentment, està exasperat.

—Tant si ho està com si no —Mallow arronsà les espatlles— és la llei. Digui-li que si ell és el governador, o policia, o el qui sigui, que s’acosti a la nau tot sol, tindrà el reverend Jord Parma.

S’afanyà a ensenyar una pistola i afegí:

—No sé el que és la insubordinació. Mai no m’hi he trobat. Però si aquí hi ha algú que creu que me’n pot ensenyar, jo li ensenyaré a canvi el meu antídot.

L’arma oscil·là lentament i apuntà Twer.

Fent un esforç, el rostre del vell mercader relaxà els músculs, va obrir els punys i els deixà caure. La respiració, als seus narius, feia un soroll ronc.

Tinter se’n va anar i, al cap de cinc minuts, una figura esprimatxada es destacà de la multitud. S’apropava lentament, vacil·lant, clarament dominat per la por i l’aprensió. Dues vegades va girar el cap enrere i, cada vegada el monstre de mil caps, amb amenaces patents, l’obligava a seguir endavant.

—Bé —Mallow va fer un moviment amb l’arma atòmica que mantenia desenfundada—. Grun i Upshur, treguin-lo fora.

El missioner cridà. Aixecà els braços i els seus dits rígids sorgiren mentre les amples mànigues queien i deixaven veure els seus braços prims i plens de venes. Una petita ràfega de llum va aparèixer i desaparèixer com un sospir. Mallow parpellejà i va repetir el gest iradament.

La veu del missioner es va anar sentint mentre es debatia entre els braços que el retenien.

—Maleit sia el traïdor que abandona el seu company al mal i a la mort! Que ensordeixin les orelles que són sordes als precs dels desvalguts! Que es tornin cecs els ulls que són cecs davant la innocència! Que s’enfosqueixi per sempre més l’ànima que s’associa amb la foscor!…

Twer es tapà fortament les orelles.

Mallow deixà la pistola.

—I vostès retirin-se —digué serenament— a les seves respectives habitacions. Quan s’hagi dispersat la multitud mantinguin l’estat d’alerta durant sis hores. Doblin els llocs de guàrdia durant les quaranta-vuit hores següents. Aleshores els donaré més instruccions. Twer, vingui amb mi.

Quan es trobaren sols a les habitacions privades de Mallow, aquest li oferí una cadira i Twer s’hi va asseure. La seva voluminosa figura semblava haver-se encongit.

Mallow se’l mirà irònic:

—Twer —digué—, estic decebut. Els seus tres anys ficat en política sembla que l’han fet oblidar els costums comercials. Recordi, jo puc ser un demòcrata quan torni a la Fundació, però cap tirania no és prou, quan es tracta de governar la nau a la meva manera. Mai no he hagut de disparar a ningú, i ara tampoc no hauria tret l’arma si vostè no s’hagués passat de la ratlla. La seva posició aquí no és oficial, està aquí per invitació meva, i l’atendré amb molta cortesia… en privat. Això no obstant, d’ara endavant, en presència dels meus oficials i dels meus homes em dirà «Senyor» i no «Mallow». Quan jo doni una ordre, s’apressarà a complir-la amb més rapidesa que un recluta de tercera classe, o el faré tancar al nivell inferior molt més ràpid encara. Entesos.

El cap del partit s’empassà la saliva i de mala gana digué:

—Li presento les meves excuses.

—Les accepto! Una encaixada?

Els dits prims de Twer van desaparèixer dins l’enorme palmell de Mallow. Twer digué:

—Les meves raons eren bones. És difícil enviar un home fora perquè el linxin. Aquell governador de genolls tremolosos o el que fos no podrà salvar-lo. És un assassinat.

—No puc evitar-ho. Francament, l’incident feia mala olor. No se n’ha adonat?

—Adonat de què?

—Aquest port espacial és al bell mig d’una secció força tranquil·la. De sobte, un missioner s’escapa. D’on? Arriba aquí. Coincidència? Una enorme multitud s’hi aplega. D’on ve? La ciutat més propera de la magnitud que sigui és, pel cap baix, a cent cinquanta quilòmetres. Però hi arriben en mitja hora. Com?

—Com? —repetí Twer.

—Bé, i si haguessin portat el missioner cap aquí i l’haguessin deixat anar com a esquer? Amic meu, el reverend Parma estava força confús. No semblava en cap moment estar en possessió de les seves facultats.

—Maltractes… —murmurà Twer amargament.

—És possible! O potser la idea era obligar-nos a lluitar cavallerosament, en la defensa estúpida d’un home. Era aquí contra les lleis de Korell i de la Fundació. Si l’hagués deixat quedar, era un acte de guerra contra Korell, i la Fundació no hauria tingut cap dret a defensar-nos.

—Això… és molt arriscat de dir.

L’altaveu començà a parlar i ofegà la resposta de Mallow.

—Senyor, s’ha rebut una comunicació oficial.

—Presenti-la immediatament!

El cilindre lluent arribà per l’escletxa fent un clic. Mallow l’obrí, va treure el full impregnat de plata que contenia, la fregà entre el polze i l’índex i digué:

—Teleport directe des de la capital. Procedeix de l’estació del propi comodor. —El va llegir d’una llambregada i féu un breu esclafit de riure—. Així que la meva idea era arriscada, oi?

El va girar perquè Twer el veiés i afegí:

—Mitja hora després de lliurar el missioner, rebem finalment una invitació molt amable per comparèixer en presència de l’august comodor… Després de set dies d’espera. Em penso que hem passat la prova.





5


El comodor Asper era un home del poble, per pròpia definició. La tofa de cabell que li restava al clatell queia damunt de les espatlles, la camisa necessitava una bona rentada, i parlava amb veu de nas.

—Aquí no fem ostentació, comerciant Mallow —digué—. Cap espectacle fals. En mi, vostè no veu més que el primer ciutadà de l’estat. Això és el que significa comodor, i és l’únic títol que posseeixo.

Semblava insòlitament complagut amb això.

—De fet, considero això com un dels lligams més forts entre Korell i la seva nació. Tinc entès que el seu poble gaudeix de les mateixes benediccions republicanes que nosaltres.

—Exactament, comodor —digué Mallow greument, tenint en compte la comparació—, un argument que considero molt favorable a l’amistat i la pau continuada entre els nostres governs.

—Pau! Ah! —L’esclarissada barba grisa del comodor seguia les ganyotes sentimentals de la seva cara—. No crec pas que hi hagi ningú a la Perifèria que dugui tan prop del cor el seu ideal de pau, com jo. Puc dir, sincerament, que des que vaig succeir el meu il·lustre pare en el liderat de l’estat, el regnat de la pau no s’ha trencat en cap moment. Potser no ho hauria de dir —tossí lleugerament— però m’han dit que la meva gent, més ben dit, els meus companys ciutadans, em coneixen com a Asper, el Benamat.

Els ulls de Mallow vagaren pel jardí ben custodiat. Potser els homes cepats i les armes que portaven, de disseny estrany però altament perilloses, s’esqueia que eren a l’aguait en els racons amagats com una precaució contra ell. Seria incomprensible, però els murs elevats recoberts d’acer que encerclaven la plaça havien estat reforçats recentment… Una ocupació molt poc apropiada per a un Asper tan benamat.

—És una sort que hagi de tractar amb vostè, comodor —digué—. Als dèspotes i als monarques dels mons veïns que no gaudeixen d’una administració il·lustrada, sovint els manquen les qualitats que fan que un governant sigui benamat.

—Per exemple? —hi havia una certa precaució en la veu del comodor.

—Com per exemple, la seva preocupació pels millors interessos del seu poble. Vostè, ben al contrari, els comprèn.

El comodor fixà els seus ulls en el camí de grava mentre passejaven. Es fregava les mans darrere l’esquena.

Mallow prosseguí suaument:

—Fins ara, el comerç entre les nostres dues nacions ha sofert a causa de les restriccions imposades als nostres comerciants pel seu govern. Ben segur que deu fer temps que s’ha adonat que aquest comerç il·limitat…

—Lliure comerç! —murmurà el comodor.

—Lliure comerç, doncs. Ja comprendrà com seria beneficiós per a les dues parts. Vostès tenen coses que nosaltres necessitem i nosaltres en tenim que vostès necessiten. Només cal un intercanvi per tal d’incrementar la prosperitat. Un governant il·lustrat com vostè, un amic del poble —jo quasi gosaria dir, un membre del poble— no necessita que li donin arguments sobre això. No voldria insultar la seva intel·ligència donant-los-hi.

—Ben cert. Ja me n’havia adonat. Però, i vostè? —la seva veu es tornà un gemec queixós—. La seva gent sempre ha estat tan forassenyada… Estic a favor de tot el comerç que la nostra economia pugui suportar, però no en les seves condicions. Jo no soc l’únic amo aquí. —Alçà el to de veu—. Sóc únicament el servidor de l’opinió pública. La meva gent no farà comerç si això implica adoptar una religió obligatòria.

Mallow esperà.

—Una religió obligatòria?

—Això és el que sempre ha passat. Ben segur que es deu recordar del cas d’Askone, fa vint anys. Primer se’ls va vendre unes quantes mercaderies, després la gent de vostè els va demanar completa llibertat per als missioners de manera que la mercaderia fos correctament manipulada i que es fundessin Temples de Salut. Aleshores es van establir les escoles religioses i es dictaren drets autònoms per a tots els oficials de la religió. I quin fou el resultat? Askone és ara un membre integral del sistema de la Fundació i el gran mestre no pot dir que sigui seva ni la roba interior que porta. Oh, no! Oh, no! La dignitat d’un poble independent no pot suportar això.

—El que diu no té res a veure amb el que jo li suggereixo —intervingué Mallow.

—Ah no?

—No. Jo sóc mestre comerciant. La meva religió és el diner. Tot el misticisme i les beneiteries dels missioners em molesten i m’alegra veure que vostè els desaprova. El converteix més en el meu tipus d’home.

El riure del comodor va ser agut i espasmòdic.

—Ben dit, la Fundació hauria d’haver enviat un home de la seva vàlua, abans.

Posà la seva mà amistosament sobre l’espatlla voluminosa del comerciant.

—Però, home, vostè no m’ha dit més que la meitat. M’ha dit el que no és trampa. Ara, digui’m el que és trampa.

—L’única trampa, comodor, és que vostè es veurà carregat d’una immensa quantitat de riqueses.

—De veritat? —preguntà amb la seva veu nasal—. Però per que hauria de voler riqueses, jo? La veritable riquesa és l’amor del propi poble. I el tinc.

Pot tenir totes dues coses, perquè és possible recollir amb una mà i estimar amb l’altra.

—Caram!, això, jove, seria un fenomen molt interessant, si fos possible. Com s’ho faria, vostè?

—Oh! De moltes maneres. La dificultat rau a triar-ne una. Vejam, per exemple, articles de luxe. Aquest objecte que tinc aquí ara…

Mallow es tragué de la seva butxaca interior una cadena plana de metall polit.

—Això, per exemple.

—Què és?

—S’ha de fer una demostració. Pot fer venir alguna dona? Qualsevol dona jove servirà. I un mirall de cos sencer.

—Bé, anem a dintre, doncs.

El comodor es referia a la mansió on vivia com si fos una casa. El poble pla n’hauria dit, sens dubte, un palau. Als ulls objectius de Mallow s’assemblava extraordinàriament a una fortalesa. Havia estat construïda sobre un promontori que dominava la capital. Les seves parets eren gruixudes i reforçades. Els seus accessos eren vigilats, i la seva arquitectura adaptada a la defensa. Just el tipus d’estança, pensà Mallow amargament, per a Asper, el Benamat.

Una noia jove era davant d’ells. S’inclinà cerimoniosament davant el comodor, el qual digué:

—És una de les serventes de la comodora. Servirà?

—Perfectament.

El comodor observava atentament mentre Mallow col·locava la cadena a la cintura de la noia i feia uns passos enrere.

El comodor preguntà:

—Bé, és això tot?

—Vol córrer la cortina, si us plau, comodor? Senyoreta, hi ha una petita anella just al costat de la tanca. Vol tibar-la cap amunt, si us plau? Endavant, que no li passarà res.

La noia ho va fer, sospirà profundament, es mirà les mans i exclamà:

—Oh!

Des de la cintura d’on brollava, la noia quedà immergida en una luminescència vaporosa de colors canviants que li pujaven pel cap com una corona resplendent de foc líquid. Era com si algú hagués estripat un tros d’aurora boreal del cel i n’hagués fet un vestit.

La noia es dirigí al mirall i es contemplà, fascinada.

—Tingui. —Mallow li allargà un collaret de pedres poc brillants—. Posi-se’l al voltant del coll.

La noia ho féu i cada pedra en entrar en el camp luminescent es convertia en una flama individual que lluïa centellejant amb colors daurats i carmesí.

—Què li sembla, això? —preguntà Mallow.

La noia no va contestar però es llegia en els seus ulls l’adoració. El comodor féu un gest i, de mala gana, tibà l’anella cap avall, i la glòria s’esvaní.

La noia se n’anà… amb un record.

—És seu, comodor —digué Mallow—, per a la comodora. Consideri-ho un petit present de la Fundació.

—Hmm —El comodor feia giravoltar el cinturó i el collaret com si en calculés el pes—. Com està fet?

Mallow arronsà les espatlles.

—Aquesta és una pregunta per als nostres tècnics especialitzats. Però li funcionarà sense, fixi-s’hi bé, he dit sense, ajuda sacerdotal.

—Bé, només és quincalla per a dones, al cap i a la fi. Què es pot fer amb això? On intervé el diner?

—Es fan balls, recepcions, banquets… i coses d’aquesta mena, aquí?

—Oh!, i tant!

—S’imagina el que pagarien les dones per aquesta bijuteria? Deu mil crèdits, pel cap baix.

El comodor va caure-hi de sobte.

—Ah!

—I com que la unitat energètica d’aquest article, en concret, no durarà pas més de sis mesos, seran necessaris freqüents recanvis. Ara li’n podem vendre tants com vulgui per l’equivalent en ferro forjat de mil crèdits. Vostè hi tindrà un benefici del nou-cents per cent.

El comodor s’acaricià la barba i semblà immers en complicats càlculs mentals.

—Per la Galàxia! Com es barallarien per això! En demanaríem pocs i deixaria que ells fessin ofertes. Naturalment, no permetria pas que se sabés que jo personalment…

—Si vostè vol, podem explicar-li la manera de muntar societats fictícies —digué Mallow—. Després, continuant una mica a l’atzar, podríem donar a conèixer la nostra àmplia gamma d’enginys domèstics. Tenim forns plegables que rosteixen les carns més dures fins al punt desitjat en dos minuts. Tenim ganivets que no necessiten ser esmolats. Tenim l’equivalent d’una màquina de rentar completa que pot guardar-se en un armari i que funciona automàticament. Tenim, igualment, màquines de rentar plats, fregadores de terra, polidores de mobles, precipitadors de pols, llums fixos… tot el que vulgui.

»Pensi en la seva creixent popularitat, si els posa a l’abast del públic. Pensi en la seva quantitat creixent de béns mundans, uf, si es venen com a part del monopoli estatal amb un benefici del nou-cents per cent. Pagaran qualsevol preu de bona gana, i no cal que sàpiguen el que li ha costat a vostè. I no es preocupi, cap d’ells no necessita supervisió sacerdotal. Tothom estarà content.

—Excepte vostè, segons sembla. I vostè què en treu de tot això?

—Exactament el mateix que tots els comerciants sota les lleis de la Fundació. Els meus homes i jo obtindrem la meitat dels beneficis. Vostè només ha de comprar tot el que li vengui, i tots hi sortirem guanyant. Moltíssim.

El comodor gaudia amb els seus pensaments.

—I com diu que vol que li paguem? Amb ferro?

—Amb ferro, o carbó o bauxita. També pot ser amb tabac, pebre, magnesi, fusta resistent. Res que no els sobri.

—Sona bé.

—Jo bé ho penso. Ah! I encara li puc oferir un altre article, comodor, podria proporcionar nova maquinària a les seves fàbriques.

—Eh? Què vol dir?

—Bé, per exemple les seves fundicions d’acer. Tinc enginys molt manejables que fan meravelles amb l’acer i disminueixen el cost de producció a un u per cent. Pot reduir els preus a la meitat, tot i mantenint uns beneficis ben considerables dels fabricants. Escolti, li puc mostrar exactament el que vull dir, si em permet que li faci una demostració. Té alguna fundició d’acer en aquesta ciutat? No trigaré gaire temps.

—Es pot arreglar, comerciant Mallow. Però, demà, demà. Soparà amb nosaltres aquesta nit?

—Els meus homes… —començà dient Mallow.

—Que vinguin —digué el comodor, cordialment—. Serà una unió amistosa simbòlica entre les nostres nacions. Ens donarà l’oportunitat per a continuar xerrant amicalment. Però, m’oblidava d’una cosa —el seu rostre es tornà greu i seriós—. Res de religió. No es cregui que és una escletxa oberta per als missioners.

—Comodor —digué Mallow amb seguretat— li dono la meva paraula que la religió reduiria els meus beneficis.

—Bé, això és suficient, ara com ara. Faré que l’escortin fins a la seva nau.





6


La comodora era molt més jove que el seu home. El seu rostre era pàl·lid i de trets freds, i els seus cabells negres li queien suaument per l’esquena.

Tenia la veu prima:

—Has acabat ja, mon graciós i noble marit? Has acabat del tot, del tot? Suposo que ara, puc sortir al jardí.

—No cal dramatitzar, Lícia estimada —digué el comodor suaument—. El jove vindrà aquesta nit a sopar i podràs parlar amb ell tant com vulguis, i fins i tot divertir-te amb tot el que jo digui. Haurem de col·locar els seus homes en algun lloc. Les estrelles diuen que són pocs.

—Molt probablement seran una garrinada de porcs que es menjaran la carn d’animals sencers i que beuran dels barrils de vi. I tu rondinaràs dues nits seguides quan calculis les despeses.

—Bé, aquesta vegada potser no sigui així. Malgrat la teva opinió, el sopar ha de ser sumptuós.

—Oh! Ja veig —se’l mirà desdenyosament—. Ets molt amable amb aquests bàrbars. Potser per això no se’m va permetre assistir a la vostra entrevista. Potser la teva ànima una mica marcida està planejant tornar-se contra el meu pare.

—De cap manera.

—Sí, t’hauria de creure, oi? Si mai una pobra dona ha estat sacrificada per la política a un matrimoni insípid, he estat jo. Podia haver trobat un home més adequat als carrerons i als camins de mala mort del meu món.

—Be, ara et diré una cosa, esposa meva. Potser t’agradaria tornar al teu món. Llevat que, per tal de guardar en record la part del teu cos que millor conec, et podria fer tallar la llengua abans. I —bellugà el cap vers una banda per veure-la millor—, com a toc final a la teva bellesa, també les orelles i la punta del nas.

—No t’atreviries pas, tu, gos petaner. El meu pare reduiria la teva nació de joguina a pols meteòrica. De fet, ho farà de totes maneres, si li dic que fas tractes amb aquests bàrbars.

—Hmmm… Bé, no hi ha necessitat d’amenaçar. Ets lliure d’interrogar aquest home tu mateixa al vespre. Mentrestant, estimada, mantén la teva bellugadissa llengua tranquil·la.

—Perquè tu ho dius?

—Té, pren això, au, i tranquil·litza’t.

Li posà el cinyell a la cintura i el collaret al voltant del coll. Ell mateix tibà l’anella i es féu enrere.

La comodora s’aguantà la respiració i alçà les mans amb rigidesa. Es tocà el collaret amb els dits molt delicadament i inspirà de nou.

El comodor es fregà les mans amb satisfacció i va dir:

—Pots portar-lo aquesta nit… Te n’aconseguiré més. Ara estigues quieta.

I la comodora no es mogué.





7


Jaim Twer movia els peus nerviosament. Digué:

—Per què arruga el front?

Hober Mallow deixà les seves cabòries.

—He arrugat el front? No ho he pas fet expressament.

—Alguna cosa devia passar ahir… Vull dir, a part de la festa —amb sobtada convicció—. Mallow, hi ha problemes, oi?

—Problemes? No. Ben al contrari. De fet, estava a punt de llançar-me amb totes les meves forces contra una porta i m’he trobat que estava oberta de bat a bat. Estem a punt d’entrar en aquesta fundició amb massa facilitat.

—Sospita que sigui una trampa?

—Oh! Per l’amor de Seldon, no sigui melodramàtic —Mallow s’empassà la seva impaciència i afegí més calmat—. Només que una entrada fàcil vol dir que no hi ha res que valgui la pena de veure.

—Energia nuclear, oi? —cavil·là Twer—. Miri, no hi ha cap evidència que aquí a Korell hi hagi una economia nuclear. I seria molt difícil d’amagar tots els signes d’una tecnologia fonamental com l’energia nuclear.

—No pas si s’està iniciant, Twer, i si s’aplica a una economia de guerra. Solament la trobaríem a les drassanes i a les fundicions d’acer.

—Si no la trobem, llavors…

—Aleshores vol dir que no en tenen… O que no l’ensenyen. Tira una moneda enlaire o endevina-ho.

Twer bellugà el cap.

—M’hauria agradat ser amb vostè ahir.

—A mi també m’hauria agradat —digué Mallow durament—. No tinc res contra el suport moral. Desgraciadament, va ser el comodor qui va fixar els termes de l’entrevista, i no pas jo. I això que s’acosta deu ser el cotxe reial que ens portarà a la fundició. Porta els enginys?

—Sí. Tots.





8


La fundició era gran i desprenia una olor de decadència que no es podia esborrar amb cap mena de reparacions superficials. Ara era buida i amb una quietud molt poc natural, com succeïa quan hi acudien el comodor i la seva cort.

Mallow havia col·locat la làmina d’acer sobre els dos suports amb un gest barroer. Agafà l’instrument que Twer li allargava i l’empunyà pel mànec sense treure’l de la funda de pell.

—L’estri —digué— és perillós, però també ho és una serra elèctrica. S’ha de tenir cura de no acostar-hi els dits.

I mentre parlava col·locà el morro de l’aparell sobre la làmina d’acer i la resseguí en tota la seva amplada; instantàniament caigué partida en dos trossos.

Es produí un sobresalt unànime, i Mallow es posà a riure. Agafà una de les meitats i la subjectà entre els dos genolls.

—Es pot ajustar la longitud del tall amb una precisió d’una dècima de mil·límetre i una planxa de cinquanta mil·límetres de gruix es podria tallar per la meitat amb la mateixa facilitat. Si es calibra exactament el gruix, es pot col·locar l’acer sobre una taula de fusta i tallar el metall sense ni tan sols rascar la fusta.

I a cada frase, la serra nuclear es movia i un floc de metall voleiava per la sala.

—Això —digué— és com serrar… acer.

Desà la serra.

—També hi ha el ribot. Si es vol reduir el gruix d’una làmina, fer desaparèixer les irregularitats, treure’n un tros fet malbé? Observi!

Una làmina de metall prima i transparent va sortir per l’altra meitat de la planxa original, primer de quinze centèsimes de gruix, després de vint, després de trenta.

—O com a trepant. És sempre el mateix principi.

La gent s’amuntegava al seu voltant. Podia haver estat ben bé l’espectacle d’un prestidigitador, d’un màgic de carrer, un acte d’un vodevil sobre l’art de vendre. El comodor Asper agafava flocs d’acer. Els alts oficials del govern es posaven de puntetes per mirar per damunt les espatlles dels altres i murmuraven, mentre Mallow feia forats nets i ben rodons en un tros de vint-i-cinc mil·límetres a cada toc del seu trepant atòmic.

—Només una altra demostració. Que algú em porti dos trossos de tub.

Un honorable camarlenc d’alguna cosa o altra s’afanyà a obeir enmig de l’excitació i la badoqueria generals i s’embrutà les mans com un obrer.

Mallow col·locà els tubs drets de cara enlaire i apurà les puntes amb un sol toc de serra, després posà un extrem contra l’altre.

I en va fer un sol tub! Els nous extrems, ara sense les irregularitats atòmiques, formaven una sola peça, després de la juntura.

En acabat, Mallow donà una ullada a l’audiència, solament digué una paraula i s’interrompé. Sentia una opressió aguda al pit a causa del nerviosisme, la part de sota l’estómac se li refredava i va notar com un formigueig.

La pròpia guàrdia del comodor, en la confusió, s’havia situat a primera fila i Mallow, per primera vegada, va poder veure les estranyes armes de mà amb detall.

Eren atòmiques! No hi havia equivocació possible; un projectil explosiu amb un canó com aquell era impossible que no fos atòmic. Però aquesta no era la qüestió. No era en absolut la qüestió.

Les culates d’aquelles armes tenien, ben gravat en or vell xapat, la «Nau Espacial i el Sol!».

La mateixa «Nau Espacial i el Sol» que hi havia a tots els grans volums de l’Enciclopèdia original que la Fundació havia començat i que encara no havia acabat. La mateixa «Nau Espacial i el Sol» que havia estat el blasó de l’Imperi Galàctic durant mil·lennis.

Mallow parlà sense deixar de pensar.

—Comproveu l’estat d’aquest tub! És d’una sola peça. Naturalment, no és perfecte perquè la juntura no s’hauria d’haver fet a mà.

No va caldre fer més jocs de mans. Tot havia acabat. Mallow se’n considerava satisfet. Havia aconseguit el que pretenia. Només tenia una cosa al cap. El globus d’or amb els seus raigs convencionals i la forma obliqua de cigar que era una nau espacial.

La «Nau espacial i el Sol» de l’Imperi.

L’Imperi! Les paraules es repetien una i altra vegada!

Havia passat un segle i mig, però encara existia l’Imperi, en algun lloc oblidat de la Galàxia. I estava ressorgint de nou a la Perifèria.

Mallow somrigué.





9


Feia dos dies que l’Estrella Llunyana era a l’espai, quan Hober Mallow, que era a les seves habitacions particulars amb el tinent en cap Drawt, li lliurà un sobre, un rodet de microfilm, i un esferoide platejat.

—D’aquí a una hora a partir d’ara, tinent, serà el capità en funcions de l’Estrella Llunyana, fins que torni… o per sempre.

Drawt va fer com si volgués aixecar-se, però Mallow el va fer seure amb un gest imperiós.

—No se’n vagi i escolti. El sobre conté la situació exacta del planeta al qual s’ha de dirigir. Un cop allà, vostè m’esperarà durant dos mesos. Si abans que acabin els dos mesos la Fundació el localitza, el microfilm serà el meu informe de viatge. Però, —i la seva veu s’enfosquí— si no tornés al cap dels dos mesos i les naus de la Fundació no el localitzen, dirigeixi’s al planeta Terminus i lliuri la Càpsula del Temps com a informe. Entesos?

—Sí, senyor.

—En cap moment, vostè, o qualsevol dels homes, ampliaran en cap sentit el meu informe oficial.

—I si ens fan preguntes, senyor?

—Aleshores, no saben res.

—Sí, senyor.

L’entrevista acabà, i cinquanta minuts més tard, un bot salvavides aparegué al costat de l’Estrella Llunyana.





10


Onum Barr era un home vell, massa vell per a espantar-se. Des dels darrers disturbis, havia viscut sol als afores amb tots els llibres que va poder salvar de les runes. No tenia res que temés perdre, i menys encara la resta dels seus dies, de manera que s’enfrontà a l’intrús sense alterar-se.

—Tenia la porta oberta —explicà l’estranger.

El seu accent era sec i dur, i a Barr no li va pas passar per alt l’arma de mà d’acer blau que li penjava del costat. En la llum tènue de la petita sala, Barr veié la resplendor d’un camp de força protector que envoltava l’home.

—No hi ha cap motiu per tenir-la tancada —digué, amb veu cansada—. Vol alguna cosa de mi?

—Sí. —L’estranger restà dempeus al mig de la sala. Era un home cepat, alt i apersonat—. La seva casa és l’única que hi ha aquí a la vora.

—És un indret desolat —va convenir Barr— però hi ha una vila cap a l’est. Li’n puc ensenyar el camí.

—Dintre d’una estona. Que puc seure?

—Si les cadires l’aguanten —digué el vell, greument—. Són massa velles, també. Són relíquies d’una joventut millor.

—Em dic Hober Mallow —digué l’estranger—. Vinc d’una província molt llunyana.

Barr assentí i somrigué.

—Ja li ho he notat per l’accent, tan bon punt ha entrat.

—Jo sóc Onum Barr de Siwenna… antic patrici de l’Imperi.

—Aleshores, això és Siwenna. Només tinc mapes vells per a guiar-me.

—Han de ser molt vells, perquè la posició de les estrelles estigui equivocada.

Barr seia força tranquil·lament; mentre els ulls de l’altre mostraven una mirada perduda en els seus somnis. S’adonà que el camp de força protector que envoltava l’home s’havia esvaït i reconegué internament que la seva persona ja no semblava formidable als estrangers… ni tan sols, per bé o per mal, als seus enemics.

—La meva casa és pobre i de recursos escassos —digué—. Pot compartir el que tinc si el seu estómac resisteix el pa moreno i el blat de moro sec.

Mallow negà amb el cap.

—No, ja he menjat, no em puc quedar. Tot el que necessito és que m’indiqui com puc arribar al centre de govern.

—Això és molt fàcil, i tot i que sóc pobre, no em costa res. Vol dir la capital del planeta, o del Sector Imperial?

El jove mig aclucà els ulls.

—No són la mateixa cosa? No som a Siwenna?

L’antic patrici assentí pausadament.

—Siwenna, sí. Però Siwenna ja no és la capital del Sector Normannic. El seu vell mapa l’ha fet equivocar, després de tot. Les estrelles poden no canviar en segles, però les fronteres polítiques són totes massa fluides.

—És empipador. Ben empipador, certament. La nova capital, és lluny?

—És a Orsha II. A vint parsecs de distància. El seu mapa li servirà. És molt vell?

—És de fa cinquanta anys.

—Tant? —el vell sospirà—. La història ha canviat molt des de llavors. Que en sap alguna cosa?

Mallow bellugà el cap lentament.

—Té sort —digué Barr—. Han estat mals temps per a les províncies, excepte el regnat de Stannell VII que va morir fa cinquanta anys. Des d’aleshores hi ha hagut rebel·lió i ruïna, ruïna i rebel·lió. —Barr es preguntava si s’estava fent pesat. Portava una vida molt solitària i tenia molt poques oportunitats de parlar amb algú.

—Ruïna? —preguntà Mallow amb una sobtada agudesa—. Ho diu com si s’hagués empobrit la província!

—Potser no, en termes absoluts. Els recursos físics dels vint-i-cinc planetes de primera línia trigaran molt a esgotar-se. Tot i així, comparat amb la riquesa del segle passat, hem anat força avall… I encara no hi ha signes de recuperació. Per què està tan interessat en això, jove? Està ben viu i els ulls li brillen!

El comerciant va estar a punt de tornar-se vermell quan uns ulls marcits semblaren penetrar-lo i somriure davant del que van veure.

—Bé, miri —digué—, sóc un comerciant de fora… de l’extrem de la Galàxia. He localitzat alguns mapes antics i estic preparat per obrir nous mercats. Naturalment, em preocupa sentir parlar de províncies empobrides. No es poden fer diners en un món que no en té. Ara bé, com està Siwenna, per exemple?

El vell es reclinà sobre la seva cadira:

—No li sabria dir. Potser no està malament. Però, vostè és un comerciant? Sembla més aviat un guerrer pel seu aspecte físic. Sempre posa la mà prop de l’arma i té una cicatriu a la galta.

Mallow bellugà el cap.

—Al lloc d’on jo vinc no hi ha gaire llei. La lluita i les cicatrius són part de les tornes de l’ofici de comerciant. Però la lluita només s’ho val si hi ha diners al final, i si me la puc estalviar, molt millor. Aquí trobaré diners suficients perquè valgui la pena lluitar? No sé què m’hi jugo que no deu ser difícil de veure’s embolicat en lluites, aquí.

—Gens difícil —va convenir Barr—. Pot unir-se als acòlits de Wiscard que queden a les Estrelles Roges. Ara bé, no sé pas si d’això en dirà lluita o pirateria. O també pot unir-se al nostre graciós virrei actual… Graciós pel dret a l’assassinat, al pillatge, la rapinya i la paraula d’un jove emperador legalment assassinat. —Les galtes flàccides del patrici es varen encendre. Els seus ulls s’obrien i es tancaven, lluents com els d’un ocell.

—No sembla pas que sigui gaire amic del virrei, vostè, patrici Barr —digué Mallow—. I si jo fos un dels seus espies?

—I què, si ho és! —va respondre Barr amb amargor—. Què em pot prendre? —I féu un gest amb la mà assenyalant l’interior buit de la tronada mansió.

—La seva vida.

—No em costaria gens de deixar-la. Ja he viscut cinc anys de massa. Però vostè no és un dels homes del virrei. Si ho fos, potser fins i tot per l’instint de supervivència tancaria la boca.

—Com ho sap?

—Sembla sospitós —el vell esclatà a riure—. Vinga!, no sé què m’hi jugo que pensa que és una trampa per denunciar-lo al govern. No, no, ja no estic per aquests tràfecs de la política, jo.

—No li interessa la política? És que a un home deixa mai d’interessar-li? Les paraules que ha fet servir per a descriure el virrei… què són? Assassinat, pillatge, i tot això. No sona pas gaire objectiu, ben al contrari, no sembla pas que hagi deixat d’interessar-li la política.

L’home s’arronsà d’espatlles.

—Els vells records es fan punyents quan arriben així de sobte. Escolti, miri! Jutgi per vostè mateix. Jo era un patrici i un membre del senat provincial. La meva família era antiga i honorada. Un dels meus rebesavis havia estat… no, tant és. No es pot viure de glòries passades.

—Ja ho entenc —digué Mallow—; hi va haver una guerra civil, o una revolució.

El rostre de Barr es va enfosquir:

—Les guerres civils són cròniques en aquests dies de degeneració, però Siwenna es va mantenir al marge. Sota Stannell VI, va assolir gairebé la seva antiga prosperitat. Però van succeir-lo emperadors febles, i això vol dir virreis forts, i el nostre darrer virrei, el mateix Wiscard i els sequaços que li queden, encara fan presa en el comerç entre les Estrelles Roges, cobejava la porpra imperial. No era pas el primer que hi somniava. I si hagués tingut èxit, no hauria pas estat el primer a tenir-lo.

»Però va fracassar. Ja que quan l’almirall de l’emperador s’apropava a la província al front de la seva flota, Siwenna mateix es va revoltar contra el virrei rebel. —Es va deturar amb tristesa.

Mallow es trobava tens, assegut al caire del seient i es relaxà tranquil·lament.

—Continuï, li ho prego.

—Gràcies —digué Barr, fatigat—. És molt amable de seguir-li l’humor a un vell. Es van rebel·lar, o potser hauria de dir, ens vam rebel·lar, ja que jo era un dels petits caps. Wiscard abandonà Siwenna i el planeta poc abans que poguéssim atrapar-lo, i amb ell la província va obrir les portes a l’almirall, en un gest de lleialtat a l’emperador. Per què ho vam fer, no ho sé ben bé. Potser ens sentíem lleials al símbol, encara que no a la persona de l’emperador: Un vailet cruel i malcriat. Tal vegada temíem els horrors d’un setge.

—I bé? —apressà Mallow amb gentilesa.

—Bé —fou la trista resposta— allò no li va agradar a l’almirall. Volia la glòria de conquerir una província rebel i els seus homes volien el botí que implicaria una tal conquesta. De manera que quan la gent era encara aplegada a totes les grans ciutats, aclamant l’emperador i el seu almirall, aquest va ocupar tots els centres armats, per després ordenar que s’ataqués la població amb armes atòmiques.

—Amb quin pretext?

—Amb el pretext que s’havien rebel·lat contra el virrei, ungit per l’emperador. I l’almirall va esdevenir el nou virrei, per virtut d’un mes de matances, de pillatge i del més absolut horror. Jo tenia sis fills. Cinc van morir… de diferents formes. Tenia una filla. Espero que estigui eventualment morta. Jo em vaig poder escapar perquè era vell. Vaig poder arribar aquí; sóc massa vell per a ni tan sols preocupar l’emperador. —Inclinà el seu cap gris—. No em van deixar res, pel fet d’haver ajudat a fer fora un governador rebel i privat un almirall de la seva glòria.

Mallow escoltava silent i esperava. Després, digué:

—Què va passar amb el seu sisè fill? —preguntà dolçament.

—Eh? —Barr somrigué amb amargor—. Està sa i estalvi, va unir-se a l’almirall com a soldat ras i amb un nom fals. És artiller de la flota personal del virrei. Oh, no, no es pensi, no és un fill desnaturalitzat. Em ve a veure quan pot i em dóna el que li és possible. Em manté viu. I algun dia, el nostre gran i gloriós virrei serà arrossegat fins a la mort, i el meu fill en serà l’executor.

—I tot això ho diu a un estranger? Posa en perill el seu fill?

—No, l’ajudo introduint un nou enemic. I si jo fos tan amic del virrei com en sóc enemic, li diria que desplegués totes les seves naus cap a l’espai exterior fins a l’extrem de la Galàxia.

—Que no hi ha naus allà?

—N’ha vist alguna, vostè? S’ha trobat cap guàrdia espacial que li hagi dificultat l’entrada? Amb ben poques naus, i les províncies frontereres plenes d’intrigues i iniquitat, no se’n por reservar cap per a guardar els bàrbars sistemes solars exteriors. Cap perill no ens havia amenaçat mai des de l’extrem trencat de la Galàxia… Fins que vostè va arribar.

—Jo? Jo no sóc cap perill.

—N’hi haurà més després de vostè.

Mallow bellugà el cap a poc a poc:

—No l’acabo d’entendre.

—Escolti! —la veu del vell tenia un caire febril—. L’he conegut així que ha entrat. Porta un camp de força protector al voltant del seu cos, o si més no el tenia quan l’he vist el primer moment.

Un silenci ple de dubtes, i després:

—Sí… El tenia.

—Bé. Ha estat un error, però vostè no ho sabia. Tinc uns certs coneixements. En aquests temps de decadència, no és moda ser culte. Els esdeveniments passen amb una gran rapidesa i a aquell qui no pot lluitar contra la marea amb armes atòmiques, l’escombren com em va passar a mi. Però jo era un estudiós i sé que, en tota la història de l’energia atòmica, mai no s’ha inventat un camp de força protector portàtil… Enormes camps de força capaços de protegir una ciutat sencera, o fins i tot, una nau, sí, però no pas un ésser humà.

—Ah! —digué Mallow mossegant-se el llavi—. I què en dedueix d’això?

—Hi ha hagut històries que s’han filtrat per l’espai. Viatgen per estranys camins i es distorsionen a cada parsec… Però quan jo era jove, hi havia una petita nau d’homes estranys, que no coneixien els nostres costums i no sabien dir d’on venien. Parlaven de l’existència de màgics a l’extrem de la Galàxia; màgics que lluïen en l’obscuritat, que volaven sense ajuda per l’aire i als quals no afectaven les armes.

»Ens en vam riure. Jo també me’n vaig riure. Me n’havia oblidat fins avui. Però vostè llueix en la foscor, i no crec pas que la meva arma atòmica, si en tingués una, pogués ferir-lo. Digui’m, pot volar per l’aire amb la mateixa facilitat que ara seu aquí?

—No puc fer res d’això —respongué Mallow pausadament.

Barr somrigué:

—La resposta em satisfà. No acostumo a examinar els meus convidats. Però si hi ha màgics, si vostè n’és un, pot haver-hi algun dia una gran influència d’ells, o de vostè. Potser seria bo. Tal vegada necessitem sang nova. —Murmurà quelcom per a ell mateix i després, lentament, continuà—. Però també pot anar a l’inrevés. El nostre nou virrei també somnia, com ho feia el vell Wiscard.

—També va darrere la corona d’emperador?

Barr assentí.

—El meu fill ha sentit rumors. En el seguici personal del virrei, gairebé no es pot evitar sentir-los. I me n’ha parlat. El nostre nou virrei no refusaria la corona si la hi oferissin, però guarda les distàncies. Algunes històries diuen que com que no pot ser altesa imperial, planeja erigir un nou imperi en les regions bàrbares. Es diu, però jo no ho juraria pas, que ha donat la seva filla a un reietó d’algun lloc de la Perifèria que no surt als mapes.

—Si es fes cas de totes les històries…

—Ja ho sé. N’hi ha moltes més. Sóc vell i repapiejo. Però què me’n diu vostè? —I aquells ulls penetrants de l’ancià el miraren de fit a fit.

El comerciant reflexionà.

—No en dic res. Però voldria preguntar-li una cosa. Siwenna té energia nuclear? No, esperi, ja sé que es coneix l’energia atòmica, però vull dir, si tenen generadors d’energia intactes, o bé els recents saqueigs els van destruir.

—Destruir? Oh! no. Mig planeta hauria estat arrasat abans de tocar la més petita estació nuclear. Són irreemplaçables i forneixen les naus de la flota. —I gairebé amb orgull, afegí—: Tenim els generadors més grans i millors d’aquest sector de Trantor mateix.

—Aleshores, què hauria de fer primer si volgués veure aquests generadors?

—Res! —respongué Barr amb contundència—. No es pot acostar a un centre militar sense que li disparin immediatament. Ningú no ho podria fer. Siwenna encara està privada dels drets civils.

—Vol dir que totes les estacions d’energia estan a càrrec dels militars?

—No. Hi ha les petites estacions d’energia de les ciutats, les que subministren energia per a la calefacció i l’enllumenat de les cases, l’energia per als vehicles i aquestes coses. Aquestes són gairebé pitjor. Estan controlades pels tècnics.

—I qui són aquests?

—Un grup especialitzat que supervisa les plantes d’energia. L’honor és hereditari, i els joves comencen com a aprenents de la professió. Estricte sentit del deure, l’honor i tot això. Ningú que no sigui un tècnic no pot entrar en una estació d’aquestes.

—Ja ho veig.

—No vull pas dir amb això —afegí Barr— que no hi hagi hagut casos de tècnics que s’hagin deixat subornar. En aquests temps en els quals hem tingut nou emperadors en cinquanta anys, i set d’ells han estat assassinats… quan tots els capitans espacials aspiren a usurpar un virregnat, i tots els virreis somnien amb un Imperi, suposo que fins i tot un tècnic pot ser presa dels diners. Però se’n necessitarien molts i jo no en tinc cap. En té vostè?

—De diners? No. Però sempre s’ha de subornar amb diners?

—Amb què més, si amb els diners es compra tota la resta?

—Hi ha força coses que els diners no poden comprar. I ara li estaré molt agraït si em diu la ciutat més propera on hi hagi una d’aquestes estacions, i la millor manera d’arribar-hi.

—Esperi! —Barr alçà les seves mans primes—. On va amb tanta pressa? Vostè ha arribat aquí i jo no li he fet cap pregunta. A la ciutat, on els habitants encara són considerats rebels, el primer guàrdia o soldat que senti aquest accent i vegi les seves robes, el detindrà.

S’aixecà i en un racó obscur, d’un vell bagul tragué un llibret.

—És el meu passaport… fals. Jo em vaig escapar amb ell.

El posà a les mans de Mallow i li va tancar els dits.

—La descripció no coincideix, però si l’ensenya amb seguretat, té moltes probabilitats que no se’l mirin gaire atentament.

—Però, i vostè? Es quedarà sense.

—I què? —digué el vell exiliat, arronsant les espatlles—. I una altra precaució. Compte amb la llengua! El seu accent és bàrbar, les seves expressions són molt estranyes, i de tant en tant surt amb un arcaisme dels més sorprenents. Com menys parli, menys sospites suscitarà al seu entorn. Ara li diré com ho ha de fer per arribar a la ciutat…

Cinc minuts més tard, Mallow se n’havia anat.

Solament tornà una vegada, un moment, a la casa de l’antic patrici, abans d’anar-se’n definitivament. I quan Onum Barr va sortir l’endemà, al seu petit jardí, ben d’hora al matí, va trobar una caixa a terra. Contenia provisions, aliments concentrats com els que es troben a bord d’una nau, que tenien un gust i una preparació estranyes per a ell.

Però eren bons, i van durar molt de temps.





11


El tècnic era baixet i tenia la pell lluent a causa de l’obesitat. Duia serrell i el seu crani rosat lluïa entre els cabells. Els anells dels seus dits eren gruixuts, la roba la duia perfumada, i era el primer home que Mallow havia vist al planeta que no feia cara de passar gana.

El tècnic tancà els llavis, displicent:

—Au, senyor, afanyi’s. Tinc coses de gran importància que m’esperen. Vostè té tot l’aire de ser estranger… —Va semblar que s’adonava que la roba de Mallow no era siwennesa, i els seus ulls eren plens de sospites.

—No sóc d’aquest indret —digué Mallow, tranquil·lament—, però això no té importància. Ahir vaig tenir l’honor d’enviar-li un petit regal…

El tècnic va arrufar el nas.

—L’he rebut. Una joguina interessant. Pot ser-me útil alguna vegada.

—Tinc altres regals més interessants. Per damunt de la categoria de les joguines.

—Sí? —la veu del tècnic s’aturà una estona en el monosíl·lab—. Em sembla que ja veig per on va, ha passat altres vegades. Ara m’oferirà alguna bagatel·la. Uns quants crèdits, potser una túnica, una joia de poca categoria; qualsevol cosa que la seva petita ànima consideri suficient per a corrompre un tècnic. —Arrufà el seu llavi inferior, bel·ligerant—. I sé el que vostè vol a canvi. N’hi ha hagut d’altres, i han vingut amb la mateixa idea brillant. Vol ser adoptat pel nostre clan. Vol que li ensenyem els misteris de l’energia atòmica i el manteniment de les màquines. Vostès, gossos de Siwenna, es pensen que, i per això probablement fingeix ser un estranger per qüestions de seguretat, perquè cada dia se’ls castiga per la seva rebel·lió, es pensen, doncs, que poden lliurar-se del càstig que es mereixen, acumulant els privilegis i les proteccions del gremi dels tècnics.

Mallow hauria parlat, però el tècnic es posà a rugir:

—I ara, vagi-se’n abans que comuniqui el seu nom al protector de la ciutat. Es pensa que podria trair la confiança dipositada en mi? Els siwennesos traïdors que em van precedir, ho haurien fet… potser. Però ara tracta amb una raça diferent. Per la Galàxia! Pot estar content que no el mati ara mateix amb les meves pròpies mans.

Mallow somrigué per dintre. Tot el discurs era, evidentment, artificial tant pel to com pel contingut, de manera que tota la digna indignació degenerà en una farsa poc inspirada.

El mercader es mirà les dues mans molsudes a les quals, en aquell moment i lloc, s’havia referit com els possibles botxins, i digué:

—Senyor savi, s’ha equivocat en tres punts. Primer, no sóc un enviat del virrei vingut per posar a prova la seva lleialtat. Segon, el meu regal és quelcom que l’emperador mateix, en tot el seu esplendor, no posseirà mai. Tercer, el que vull a canvi és ben poc, no res, una simple fotesa.

—Això és el que vostè diu! —el to baixà per a convertir-se en sarcasme greu—. Vejam, quina és aquesta donació imperial que el seu poder diví es digna a oferir-me. Quelcom que l’emperador no té, eh? —Esclafí un esgarip de burla. Mallow s’alçà i empenyé la cadira de costat.

—He esperat tres dies per veure’l, senyor savi, però la demostració solament durarà tres segons. Si volgués agafar l’arma la culata de la qual és molt a la vora de la seva mà…

—Eh?

—I disparar-me, li ho agrairé.

—Què?

—Si em mata, podrà dir a la policia que intentava subornar-lo per treure-li secrets del gremi. Rebrà lloances. Si no em moro, pot quedar-se amb el meu camp de força protector.

Per primera vegada, el tècnic s’adonà de la tènue lluentor blanca que voltava el seu visitant, com si hagués estat capbussat en pols perlada. Alçà l’arma fins al nivell i amb els ulls desviats de sorpresa i sospita, tancà el contacte.

Les molècules d’aire, preses de la sobtada ona de desintegració atòmica, es trencaren en ions resplendents i encesos, i traçaren la línia recta i encegadora que arribà al cor de Mallow… i rebotà.

Mentre la mirada de Mallow restava immutable, les forces atòmiques que xocaven amb ell es van consumir contra aquella il·luminació nacrada i s’esvaïren en la llum del migdia.

L’arma del tècnic va caure a terra fent un soroll gairebé imperceptible. Mallow digué:

—Que té un camp de força protector, l’emperador? Doncs vostè en pot tenir un.

—És un tècnic, vostè? —preguntà el tècnic en veu baixa.

—No.

—Aleshores… d’on ha tret això?

—Tant li fa —Mallow mantingué una fredor desdenyosa—. La vol? —Una cadena prima d’anelles va caure sobre la taula—. Aquí la té.

El tècnic s’afanyà a recollir-la i l’agafà nerviosament amb els dits.

—Està completa?

—Completa.

—On és l’energia?

El dit de Mallow caigué sobre l’anella més grossa, coberta per un estoig de plom.

El tècnic, que tenia el rostre congestionat per la sang, alçà els ulls.

—Senyor, sóc un tècnic de grau superior. Porto vint anys fent de supervisor i vaig estudiar amb el gran Bier a la Universitat de Trantor. Si vostè té les penques de dir-me que en un petit espai de la mida d’una… nou, pot haver-hi un generador atòmic, el portaré davant del protector en tres segons.

—Expliqui-ho vostè mateix, doncs, si pot. Jo li dic que està complet.

La vermellor del tècnic desaparegué lentament en col·locar-se la cadena al voltant de la cintura, i, seguint el gest de Mallow, tibà l’anella. La irradiació que el va voltar brillava amb llum esmorteïda. Aixecà l’arma atòmica, després vacil·là. Lentament l’ajustà fins a un mínim de foc.

Aleshores, convulsivament, tancà el circuit i el foc nuclear topà contra la seva mà, sense ferir-lo.

—I si ara li disparo i em quedo el protector? —cridà.

—Intenti-ho —digué Mallow—. No es pensarà pas que li he donat el meu únic exemplar? —Ell també estava densament voltat de llum.

El tècnic va fer una rialleta nerviosa. Deixà caure l’arma damunt la taula i digué:

—I quina és aquesta fotesa, aquesta insignificança que vol a canvi?

—Vull veure els seus generadors.

—S’adona que això està prohibit. Significaria l’execució a l’espai per a tots dos…

—No vull ni tocar-los ni tenir res a veure amb ells. Vull veure’ls… des de lluny.

—I si no?

—Si no, vostè té el camp protector, però jo tinc altres coses. Per exemple, una arma especialment dissenyada per travessar aquest camp protector.

—Hmm —el tècnic desvià la mirada—. Vingui amb mi.





12


La casa del tècnic era una construcció de dos pisos als afores de l’enorme mola cubiforme que dominava el centre de la ciutat. Mallow va anar de l’una a l’altra per un passatge subterrani i es va trobar en la silenciosa atmosfera que feia olor d’ozó de la central d’energia.

Durant quinze minuts, va seguir el seu guia sense parlar. Els seus ulls no es van perdre res. Els seus dits no van tocar res. I aleshores, el tècnic digué amb veu ofegada:

—Ja ho ha vist prou? No podria confiar en els meus subordinats en aquest cas.

—Ho fa algun cop? —preguntà Mallow, irònic—. Ja n’he tingut prou.

Ja tornaven a ser al despatx, quan Mallow, pensatiu, va dir:

—I tots aquests generadors estan a les seves mans?

—Tots —digué el tècnic amb no poca complaença.

—I vostè vetlla pel seu bon funcionament?

—Exactament!

—I si s’espatllen?

El tècnic bellugà el cap amb indignació:

—No s’espatllen. No s’espatllen mai. Van ser construïts per a l’eternitat.

—L’eternitat és molt de temps. Suposi que…

—No és científic suposar casos absurds.

—Molt bé. Suposi que jo en redueixo una part vital al no-res. Suposo que les màquines no són pas immunes a les forces nuclears. Imagini’s que fonc una connexió vital, o destrueixo un tub de quars?

—Bé, aleshores —cridà el tècnic, furiosament— el mataríem.

—Sí, ja ho sé —digué Mallow, cridant també— però i el generador què? El podrien reparar?

—Senyor —el tècnic parlava a brams—. Ja té el que volia. Ara vagi-se’n! No li dec res més!

Mallow s’inclinà fent un gest de respecte burleta i se n’anà.

Dos dies més tard tornava a ser allà on l’esperava l’Estrella Llunyana per iniciar el retorn cap al planeta Terminus.

I dos dies després, el camp de força protector del tècnic es quedà sense energia i, a desgrat de la sorpresa i els renecs que va proferir, no es va tornar a encendre.





13


Mallow va poder relaxar-se per primera vegada en sis mesos. Estava estirat de panxa enlaire al solàrium de la seva nova casa, completament despullat. Tenia els braços gruixuts i bruns, i els músculs se li marcaven quan els posava en tensió, però quan es relaxava quedaven desdibuixats.

L’home que era al seu costat posà una cigarreta als llavis de Mallow i la hi va encendre. En va agafar una per a ell i digué:

—Deu estar esgotat. Potser necessita descansar una llarga estona.

—Potser sí, Jael, però més m’estimo reposar al seient del Consell, perquè aquest seient l’aconseguiré i vostè m’ajudarà.

Ankor Jael arrufà les celles i es preguntà:

—Com m’hauré ficat en això?

—S’hi ha ficat d’una manera molt evident. Primerament, és un gat vell en política. Segonament, Jorane Sutt el va fer fora del gabinet, el mateix individu que preferiria perdre un ull que veure’m al Consell. No confia gaire en les meves possibilitats, oi?

—No gaire —va convenir l’ex-ministre d’educació— vostè és un smyrnià.

—Això no és pas una barrera legal. He rebut una educació laica.

—Bé, però des de quan els prejudicis segueixen cap altra llei que no sigui la seva pròpia? I què hi ha d’aquell home seu… aquell Jaim Twer? Què diu, ell?

—Em va parlar d’introduir-me al Consell fa gairebé un any —respongué Mallow amb desimboltura—. Però li he passat al davant. De tota manera ell no ho hauria pas aconseguit. No és gaire profund. És enèrgic i fa molt de soroll… però aixo només expressa la seva capacitat d’irritar la gent. Jo estic decidit a donar un cop de veritat. El necessito a vostè.

—Jorane Sutt és el polític més intel·ligent del planeta i estarà en contra seva. No pretenc pas ser més astut que ell. I no crec pas que ell es privi de lluitar dur i brut, si cal.

—Tinc diners.

—Sempre és una ajuda. Però se’n necessiten molts per eliminar els prejudicis… en contra d’un porc smyrnià.

—En tinc molts.

—Bé. M’ho pensaré. Però que no se li acudeixi esvalotar-se i esbombar que jo el vaig animar per entrar en l’assumpte. Qui arriba?

Mallow va fer un posat compungit i digué:

—Em penso que és Jorane Sutt en persona. Arriba d’hora, i ho entenc. L’he estat esquivant tot el mes. Miri, Jael, entri a l’altra habitació i connecti l’altaveu baixet. Vull que ho escolti.

Va conduir el membre del Consell fora de l’habitació, empenyent-lo amb el peu descalç, i es tapà amb una túnica de seda. La llum solar sintètica es va reduir a una intensitat normal.

El secretari de l’alcalde va entrar rígidament, mentre el solemne majordom tancava la porta darrere d’ell amb la punta del peu.

Mallow es va ajustar el cinturó i va dir:

—Segui on vulgui, Sutt.

Sutt es limità a encetar un breu somriure. El seient que va triar era confortable, però no s’hi va posar còmode. Des de la punta de la cadira va dir:

—Si estableix les seves condicions per començar, anirem directament per feina.

—Quines condicions?

—Li agrada de fer-se pregar? Bé, doncs, per exemple, què hi feia a Korell? El seu informe era incomplet.

—L’hi vaig donar fa mesos. En aquell moment es va mostrar satisfet.

—Sí —Sutt es va fregar el front amb el dit, pensatiu— però des de llavors les seves activitats han estat prou significatives. Sabem molt bé el que ha estat fent, Mallow. Sabem exactament quantes fàbriques ha estat muntant, la pressa amb què ho fa, i el que li està costant. I després hi ha aquest palau que té —mirà al seu voltant amb una fredor gairebé menyspreadora— que representa molt més que el meu salari anual, i el camí que s’està obrint, un camí considerablement car, a les capes més altes de la societat de la Fundació.

—I a part de demostrar que els seus espies són molt eficients, quina altra cosa prova?

—Prova que té uns diners que no tenia fa un any. I això pot demostrar qualsevol cosa, per exemple, que van passar moltes coses a Korell de les quals no en sabem res. D’on treu els diners?

—Estimat Sutt, no es deu pas pensar que li ho diré.

—No.

—Ja m’ho semblava. Per això li ho diré. Ve directament de les arques del tresor del comodor de Korell.

Sutt parpellejà.

Mallow somrigué i va prosseguir:

—Desgraciadament per vostè, els diners són completament legals. Sóc un mestre comerciant i els diners corresponen a una quantitat de ferro forjat i cromita que he rebut a canvi d’una gran quantitat de galindaines que li vaig proporcionar. El cinquanta per cent del benefici és meu per contracte vinculant amb la Fundació. L’altra meitat passarà al govern a fi d’any quan tots els bons ciutadans paguin els seus impostos.

—No es menciona cap acord comercial en el seu informe.

—Tampoc no es menciona el que vaig menjar per esmorzar aquell dia, ni el nom de la meva amant en aquell moment, ni altres detalls irrellevants. —El somriure de Mallow es convertia en un riure burleta—. Se’m va enviar, per dir-ho amb les seves paraules, per mantenir els ulls ben oberts. Mai no els vaig tancar. Vostè volia saber què va passar amb les naus mercants de la Fundació que havien estat capturades. No les vaig veure ni en vaig sentir a parlar. Vostè volia saber si Korell tenia energia nuclear. El meu informe parla de les armes nuclears en possessió de la guàrdia privada del comodor. No vaig veure res més. I les armes que vaig veure són relíquies de l’antic Imperi, i poden molt bé ser peces de museu que ja no funcionin, pel que en sé.

»Així doncs, vaig obeir ordres, però per damunt d’això era, i sóc encara, un agent lliure. Segons les lleis de la Fundació, un mestre comerciant té dret a obrir tots els mercats que pugui i rebre la part de beneficis corresponent. Quines són les seves objeccions? Jo no en veig cap.

Sutt girà els ulls lentament cap a la paret i parlà fent un esforç per amagar la seva ràbia.

—És costum habitual entre tots els comerciants d’introduir la religió amb el comerç.

—Jo m’avinc a les lleis, no als costums.

—A vegades el costum és la llei suprema.

—Aleshores, porti’m als tribunals.

Sutt alçà la seva ombrívola mirada i els seus ulls semblaven enfonsats en les òrbites.

—Després de tot vostè és smyrnià. Sembla que la naturalització i l’educació no poden esborrar les tares de la sang. Escolti i intenti comprendre’m:

»Aixo va més enllà dels diners o dels mercats. Tenim la ciència del gran Hari Seldon per provar que el futur Imperi de la Galàxia depèn de nosaltres, i no ens podem desviar del camí que condueix a aquest Imperi. La religió que tenim és el nostre instrument més important per arribar a aquest fi. Amb ella hem aconseguit tenir els Quatre Regnes sota control, fins i tot ara que ens podrien haver aixafat. És l’instrument més potent amb el qual podem controlar homes i mons.

»La raó primera per la qual calia desenvolupar el comerç i els comerciants era per a introduir i propagar aquesta religió més ràpidament i assegurar que la introducció d’aquestes noves tècniques i d’una nova economia estarien subjectes al nostre control profund i total.

Va fer una pausa per agafar aire i Mallow intervingué tot seguit:

—Conec la teoria. L’entenc perfectament.

—Ah sí? És més del que esperava. Aleshores s’adonarà, naturalment, que el seu intent de comerciar pel seu compte, amb una producció en sèrie d’enginys sense valor, que només pot afectar superficialment l’economia mundial amb la subversió de la política interstel·lar en favor dels beneficis, amb el divorci entre l’energia nuclear i la nostra religió controladora, pot acabar amb l’esfondrament i la completa negació de la política que ha estat funcionant amb èxit durant un segle.

—Temps més que suficient —digué Mallow amb indiferència— per a esdevenir una política caduca, perillosa i impossible. Per molt que la seva religió hagi tingut èxit en els Quatre Regnes, gairebé cap altre món de la Perifèria no l’ha acceptada. Quan ens vam fer amb el control dels Regnes, hi havia suficient nombre d’exiliats, la Galàxia ho sap, per expandir la història de com Salvor Hardin va utilitzar el sacerdoci i la superstició de la gent per a arrabassar la independència i el poder als monarques seculars. I per si això no és suficient, el cas d’Askone, fa dues dècades, ho va deixar prou clar. No hi ha cap governant a la Perifèria que no es deixi tallar el coll abans de permetre que un sacerdot de la Fundació entri al seu territori.

»Jo no proposo obligar Korell o cap altre món a acceptar quelcom que no volen. No, Sutt. Si el fet de tenir energia nuclear els fa perillosos, una amistat sincera establerta a través del comerç serà mil vegades millor que un domini basat en la supremacia odiada exercida per un poder espiritual estranger, que, només que es debiliti una mica, s’esfondrarà completament i no deixarà res de substancial al seu darrere, llevat d’un odi i un temor eterns.

—Molt ben plantejat —digué Sutt amb cinisme—. Així doncs, per tornar al punt de partida de la discussió, quines són les seves condicions? Què demana per canviar les seves idees per les meves?

—Creu que les meves conviccions són a la venda?

—I per què no? —fou la freda resposta—. No és aquest el seu negoci, la compra-venda?

—Només si hi ha beneficis —respongué Mallow, sense ofendre’s—. Em pot oferir més del que estic obtenint ara?

—Podria obtenir tres quartes parts dels beneficis en comptes de la meitat.

Mallow esclafí a riure.

—És prou bona, l’oferta. El volum dels beneficis segons les seves condicions representen menys d’una desena part del que obtinc ara. Jugui més fort.

—Podria tenir un seient al Consell.

—De totes maneres l’obtindré, amb vostè o sense vostè.

Sutt tancà els punys fent un moviment brusc.

—Pot estalviar-se també una estada a la presó, uns vint anys, si ho faig a la meva manera. Consideri el benefici que s’enduria.

—Cap benefici, però, és que pot dur a terme una amenaça com aquesta?

—Què li sembla un judici per assassinat?

—Quin assassinat? —preguntà Mallow irat.

La veu de Sutt s’havia endurit, tot i que no cridava pas més que abans.

—L’assassinat d’un sacerdot anacreonià al servei de la Fundació.

—Ah! Ara em ve amb aquestes! I quines són les seves proves?

El secretari de l’alcalde s’inclinà cap endavant.

—Mallow, no faig bromes. Ja s’han acabat els preliminars. Només haig de signar un paper decisiu i el cas de la Fundació contra Hober Mallow, mestre comerciant, haurà començat. Vostè va abandonar un sacerdot de la Fundació a la tortura i a la mort en mans de la multitud estrangera enfollida, Mallow, i només té cinc segons per evitar el càstig que es mereix. Per mi, preferiria que decidís desestimar la meva advertència. Em seria més útil com a enemic destruït, que com a amic dubtosament convers.

—Es farà el que vostè desitja —digué Mallow solemnement.

—Bé! —i el secretari somrigué salvatgement—. Va ser l’alcalde qui va decidir fer un intent preliminar per arribar a un acord, no pas jo. Vostè és testimoni que no he insistit pas gaire.

La porta s’obrí al seu davant, i va sortir.

Mallow alçà els ulls quan Ankor Jael tornà a entrar a la sala.

—L’ha sentit? —digué Mallow.

El polític picà amb el peu a terra amb força.

—Des que conec aquest escurçó, mai no l’havia sentit tan enrabiat.

—Molt bé. Quina conclusió en treu?

—Bé. Li ho diré. La política exterior de dominació per mitjans espirituals és la seva idea fixa. Em van fer fora del gabinet per discutir sobre aquest tema, no cal que li ho digui.

—No, no cal. I quins són aquests mitjans no espirituals, segons vostè?

Jael es posà seriós:

—Bé, ell no és estúpid, de manera que deu adonar-se de la fallida de la nostra política religiosa, que a penes si ha fet una sola conquesta en setanta anys. Evidentment la deu estar utilitzant en benefici propi.

»Ara bé, qualsevol dogma, basat primordialment en la fe i l’emoció, és un arma perillosa usada contra els altres, ja que és gairebé impossible de garantir que mai no es girarà en contra del qui la utilitza. Ja fa cent anys que donem suport a un ritual i una mitologia que és cada vegada més venerable, tradicional i immutable. En certa manera, ja no està sota el nostre control.

—En quina manera? —preguntà Mallow—. No es deturi. Vull saber la seva opinió.

—Bé, suposi que un home, un home ambiciós, utilitza la força de la religió en contra nostra, en comptes de fer-ho a favor nostre.

—Vol dir que Sutt…

—Exactament. Em refereixo a Sutt. Escolti, home, si pogués utilitzar les diverses jerarquies dels nostres planetes súbdits en contra de la Fundació, en nom de l’ortodòxia, quines possibilitats tindríem? Posant-se del cantó dels pietosos, podria fer la guerra contra l’heretgia representada per vostè, per exemple, i proclamar-se finalment rei. Després de tot, va ser Hardin qui va dir: «Una pistola atòmica és una bona arma, però pot apuntar en ambdues direccions».

Mallow va picar sobre la seva cuixa nua.

—Molt bé, Jael, aleshores faci’m entrar al Consell i lluitaré contra ell.

Jael féu una pausa i digué significativament:

—Potser no. Què era tot allò del sacerdot linxat? No deu pas ser veritat, oi?

—Sí que és veritat —respongué Mallow, com aquell qui res.

Jael va fer un xiulet.

—Té proves concloents?

—En deu tenir —Mallow dubtà i després va afegir—: Jaim Twer era partidari seu des del principi, tot i que cap d’ells no sabia que jo estava al corrent. I Jaim Twer va ser un testimoni ocular.

Jael bellugà el cap.

—Ui, ui! Malament rai!

—Malament rai? Què hi ha de dolent? El sacerdot era al planeta il·legalment segons les pròpies lleis de la Fundació. El govern korellià el va utilitzar òbviament com a esquer, involuntàriament o no. Per totes les lleis del sentit comú, no tenia altra alternativa que l’acció… I aquesta acció estava estrictament dintre de la llei. Si em porta a judici, no farà altra cosa que aparèixer com un ximple.

I Jael tornà a bellugar el cap.

—No, Mallow, s’equivoca. Ja li he dit que jugava brut. No pretén que el condemnin a vostè, sap que no ho pot aconseguir, el que vol és arruïnar la seva influència sobre el poble. És possible que sortís lliure del judici, però si la gent creu que vostè va llançar un sacerdot als lleons, la seva popularitat se n’anirà en orris.

»Admetran que vostè va fer el que era legal, fins i tot va ser assenyat. Però, als seus ulls, no serà més que un gos covard, una bèstia insensible, un monstre sense cor. I vostè no serà mai elegit per al Consell. Potser fins i tot pot perdre el títol de mestre comerciant si li és retirada la ciutadania. Vostè no és un nadiu. Què més creu que pot voler Sutt?

Mallow arrufà el nas obstinadament.

—Miri, xicot —digué Jael— em quedaré al seu costat, però jo no puc ajudar-lo. Vostè es troba en un punt mort.





14


El quart dia del judici contra Hober Mallow, mestre comerciant, la cambra del Consell era plena a vessar en el sentit literal del terme. L’únic conseller absent maleïa feblement la seva fractura de crani que li havia impedit assistir. Les galeries fins als passadissos laterals i els sostres eren plenes d’aquells pocs representants de la multitud que, per influència, riquesa o una estranya perseverança diabòlica s’ho havien manegat per entrar. La resta omplia la plaça exterior formant grumolls pul·lulants al voltant dels visors tridimensionals instal·lats a l’aire lliure.

Ankor Jael va fer el camí cap a la cambra amb la pràcticament ineficaç ajuda i esforços de la policia departamental, i després, per entre la confusió una mica menor, fins al seient de Hober Mallow.

Mallow es girà alleujat.

—Per Seldon, ha tallat just. Ho porta?

—Sí, aquí ho té —digué Jael—. Aquí té tot el que em va demanar.

—Molt bé. Com s’ho prenen per allà fora?

—Estan molt esvalotats —Jael es remenava nerviosament—. Mai no hauria d’haver permès un judici públic. Podia haver-los deturat.

—No volia fer-ho.

—Es parla de linxament. I els homes de Publis Manlio que estan als planetes exteriors…

—Volia preguntar-li una cosa sobre això, Jael. Està aixecant la jerarquia en contra meva, oi que sí?

—Que si ho fa? És la tramoia més refinada que s’hagi vist mai. En tant que secretari d’Assumptes Exteriors, s’encarrega de la persecució en un cas de llei interstel·lar. En tant que summe sacerdot i primat de l’Església, alçà les multituds fanàtiques.

—Bé, deixi-ho córrer. No es recorda de la cita de Hardin que em va passar pels nassos el mes passat? Els demostrarem que les armes nuclears poden apuntar en dues direccions. Avui és la meva. Segui aquí i diverteixi’s.

La sessió del dia va començar i un quart d’hora més tard Hober Mallow es dirigí cap a l’espai buit davant del banc de l’alcalde, enmig de la remor hostil de la sala. Un raig de llum solitari se centrà sobre ell i, en els visors públics de la ciutat, així com en els milers de visors privats de quasi totes les cases dels planetes de la Fundació, la figura solitària i gegantesca d’un home apareixia, desafiant.

Va començar amb facilitat i calma:

—Per estalviar temps, admetré la veracitat de tots els punts esgrimits en contra meva per l’acusació. La història del sacerdot i la turba tal com ha estat relatada pel fiscal és perfectament exacta en tots els detalls.

Es va sentir una remor a la sala i una cridòria triomfant des de la galeria. Ell esperà pacientment que es fes el silenci.

—No obstant això, el quadre que han presentat no està del tot complet. Sol·licito el privilegi de completar-lo a la meva manera. La meva història pot semblar sense importància al principi. Els prego que siguin indulgents.

Mallow no va fer cap referència a les notes que tenia al davant.

—Començo en el mateix punt que ho ha fet l’acusació, el dia de la meva entrevista amb Jorane Sutt i Jaim Twer. El que va succeir en aquesta entrevista ja ho saben. Les converses han estat descrites i no he d’afegir-hi res… excepte els meus propis pensaments.

»Eren pensaments de sospita, perquè els esdeveniments d’aquell dia eren ben estranys. Imaginin-s’ho. Dues persones, que coneixia superficialment, em fan proposicions antinaturals i en certa manera increïbles. L’un, el secretari de l’alcalde, em demana que faci d’agent d’intel·ligència per al govern en un afer altament confidencial, la naturalesa i la importància del qual ja els ha estat explicada. L’altre, el líder d’un partit polític amb un estil molt propi, em demana que em presenti per aconseguir un escó al Consell.

»Naturalment, em vaig preguntar quin seria el motiu posterior. El de Sutt semblava evident. No es refiava de mi. Potser es creia que estava venent energia nuclear als enemics i que estava planejant una rebel·lió. I potser estava forçant la qüestió o s’ho pensava. En aquest cas necessitava un home de la seva confiança a prop meu perquè fes d’espia en la missió que ell m’havia proposat. L’últim pensament, però, no se m’acudí fins més endavant, quan Jaim Twer va entrar en escena.

»Considerin també que Twer es presenta com a un comerciant que s’ha retirat per entrar en la política, i resulta que jo no tinc cap coneixement de la seva carrera de comerciant, tot i que conec molt bé el ram. I a més a més, malgrat que Twer es vantava de la seva educació laica, mai no havia sentit a parlar de les crisis de Seldon.

Hober Mallow va esperar que les seves paraules se sedimentessin perquè en comprenguessin el sentit i va ser recompensat amb el primer silenci amb el qual s’havia trobat fins aleshores, quan la galeria se sobresaltà a l’uníson. Allò era només per als habitants de Terminus. Els homes dels Planetes Exteriors tan sols podien escoltar versions censurades que s’adiguessin als requeriments de la religió. No sabrien res de la crisi de Seldon; però hi havia altres punts que no se’ls escaparien.

Mallow continuà:

—Qui d’entre els presents pot, honestament, afirmar que hi hagi algú que, havent rebut una educació laica, desconegui totalment la naturalesa d’una crisi de Seldon? Només hi ha un tipus d’educació a la Fundació que exclogui qualsevol menció de la història planejada de Seldon, i només tracta de l’home com d’un bruixot semimític…

»Llavors vaig comprendre que Jaim Twer mai no havia estat un comerciant. Aleshores em vaig adonar que pertanyia als ordes sagrats i que potser era un sacerdot de l’alta jerarquia i que, sens dubte, durant els tres anys que devia haver estat al capdavant d’un partit polític de comerciants, havia estat comprat per Jorane Sutt.

»En aquell moment, em debatia en la foscor. No coneixia el propòsit de Sutt respecte a mi, però com que semblava que em donava corda deliberadament, li vaig donar algunes visions personals de la qüestió. La meva idea era que Twer havia d’acompanyar-me en el viatge com a guàrdia no oficial a sou de Jorane Sutt. Bé, si no ho aconseguia, sabria molt bé que faria servir altres armes… I aquestes altres potser no les podria descobrir a temps. Un enemic conegut és relativament innocu. Vaig invitar Twer a venir amb mi. Ell va acceptar.

»Això, senyors del Consell, explica dues coses. La primera, ens diu que Twer no és pas un amic meu que testifiqui en contra meva de mala gana i perquè la consciència li ho demana, tal com l’acusació els hauria pogut fer creure. Ell és un espia que realitza un treball pagat. La segona explica certa actuació meva a l’ocasió de la primera aparició del sacerdot de l’assassinat del qual se m’acusa… Una acció encara sense mencionar, perquè és desconeguda.

Aleshores es produí una remor a la sala del Consell. Mallow s’escurà la gorja teatralment i prosseguí:

—Detesto explicar el que vaig sentir quan em va dir per primera vegada que teníem un missioner refugiat a bord. Fins i tot em disgusta de recordar-ho. Essencialment, vaig sentir una profunda inseguretat. El fet em va semblar, aleshores, una maniobra de Sutt que depassava la meva capacitat de comprendre els meus càlculs. Navegava… completament.

»Només podia fer una cosa. Em vaig desfer de Twer per cinc minuts enviant-lo a cercar els meus oficials. En la seva absència, vaig muntar un receptor visual de gravació de manera que, passés el que passés, es pogués conservar per ser estudiat posteriorment. Ho vaig fer amb l’esperança, l’esperança primària però sincera, que allò que em confonia en aquell moment podria aclarir-se al moment de revisar-ho.

»M’he tornat a mirar la gravació visual unes cinquanta vegades des d’aquell dia. La duc amb mi ara, i repetiré la seva funció per cinquanta-una vegada, ara en presència de vostès.

L’alcalde demanà ordre calmosament quan la sala es va esvalotar i es va sentir una remor a la galeria. En les cinc milions de cases de Terminus, observadors inquiets s’amuntegaven enganxats davant dels seus receptors i, al mateix banc dels acusats, Jorane Sutt va fer un gest amb el cap per tranquil·litzar al nerviós summe sacerdot, mentre fixava els seus ulls encesos sobre el rostre de Mallow.

El centre de la sala s’aclarí i es van abaixar els llums. Ankor Jael, des del seu banc de l’esquerra, va disposar-ho tot i, amb un clic preliminar, va aparèixer una imatge hologràfica en color i en tres dimensions, amb tots els atributs de la vida, llevat de la vida mateixa.

Es veia el missioner dret entre el tinent i el sergent, confús i masegat. En la imatge, Mallow esperava silenciosament, llavors, els homes entraren; Twer era al darrere de tots.

La conversa es va desenvolupar paraula a paraula. El sergent era disciplinat i va interrogar el missioner. La turba aparegué, es podia sentir com bramava, i el reverend Jord Parma féu la seva desesperada apel·lació. Mallow es va treure la pistola i el missioner, mentre se l’enduien arrossegant-lo, alçà els braços com si es tornés boig, proferint una maledicció final i una feble resplendor de la llum va aparèixer i tot seguit s’esvaí.

L’escena finalitzà amb els oficials horroritzats per la situació, mentre Twer es tapava les orelles amb les mans i Mallow es guardava calmosament la pistola.

Els llums es van tornar a encendre; l’espai buit al centre de la sala ja no estava aparentment ple. Mallow, el veritable Mallow del present, prosseguí el fil de la seva narració.

—L’incident, com han vist, és exactament tal com l’acusació l’ha presentat… aparentment. Els ho explicaré breument. Les emocions de Jaim Twer mostren clarament, durant tota l’escena, una educació religiosa.

»Aquell mateix dia vaig fer observar a Twer algunes incongruències. Li vaig preguntar què hi feia allà un missioner, estant com estàvem al bell mig d’una zona quasi desolada. Li vaig preguntar, també, d’on havia sortit una turba tan gran si la ciutat més propera es trobava a cent cinquanta quilòmetres. L’acusació no ha parat atenció a totes aquestes qüestions.

»Hi ha altres punts, com per exemple el fet curiós de la singularitat patent de Jord Parma. Un missioner a Korell arriscant la seva vida desafiant les lleis de Korell i de la Fundació, i que es passeja amb un hàbit flamant i inconfusible. Aquí hi ha alguna cosa que no encaixa! En aquell moment vaig pensar que es tractava d’un còmplice inconscient del comodor, que l’utilitzava en un intent de forçar-nos a una acció d’agressió altament il·legal, per tal de justificar, legalment, la destrucció subsegüent de la nostra nau i de nosaltres.

»L’acusació ha previst aquesta justificació de les meves accions. S’esperava que expliqués que m’hi jugava la seguretat de la nau, de la tripulació, de la missió mateixa, i no podien ser sacrificades per un únic home quan aquest home podia acabar sent destruït amb nosaltres o sense nosaltres. S’ha replicat parlant de “l’honor” de la Fundació i de la necessitat de defensar la nostra “dignitat” per tal de mantenir el nostre ascendent.

»Tot i així, per alguna estranya raó, l’acusació ha deixat de banda Jord Parma com a individu. No n’ha aportat cap detall; ni el seu lloc de naixement, ni la seva educació, ni cap altre aspecte de la seva història anterior. L’explicació d’això aclariria també les incongruències que he assenyalat en la gravació visual que acaben de veure. Totes dues estan relacionades.

»L’acusació no ha facilitat cap detall sobre Jord Parma perquè no pot. Aquesta escena que han vist en la gravació visual sembla falsa perquè Jord Parma és fals. Mai no ha existit un Jord Parma. Tot aquest judici és la farsa més gran que mai no s’hagi elaborat sobre un fet que mai no ha existit.

Una vegada més va haver d’esperar que la xerradissa parés. Llavors digué pausadament:

—Ara els mostraré l’ampliació d’una de les instantànies de la gravació visual. Parla per ella mateixa. Llum altre cop, Jael.

La sala va quedar a les fosques, i un aire buit s’omplí altra vegada amb figures gelades en una il·lusió cèria i fantasmal. Els oficials de l’Estrella Llunyana reprengueren les seves actituds tibants i impassibles. Una pistola sostinguda per la mà rígida de Mallow apuntava. A la seva esquena, el reverend Jord Parma, pres a mig cridar, alçava les seves grapes enlaire, mentre les mànigues caigudes li baixaven fins al colze.

I en la mà del missioner s’hi veia aquella petita lluentor que en l’anterior exhibició havia resplendit i desaparegut. Ara era una resplendor permanent.

—Fixin la mirada en aquesta llum que hi ha a la seva mà —exclamà Mallow des de les ombres—. Ampliï la imatge, Jael!

El quadre va créixer… ràpidament. Les parts exteriors desaparegueren, mentre el missioner anava ocupant el centre i esdevenia un gegant. Ara només hi havia una mà que ho omplia tot i romania allà en una rigidesa immensa i nebulosa.

La llum es va convertir en un conjunt de lletres minucioses i brillants: PSK.

—Això —la veu de Mallow va ressonar— és un tatuatge, senyors. Amb una llum ordinària és invisible, però amb la llum ultraviolada, amb què vaig inundar la sala en el moment de fer aquesta gravació visual, apareix en relleu. Admeto que es un mètode d’identificació prou ingenu, però a Korell funciona, perquè allà no es troba llum ultraviolada a les cantonades dels carrers. Fins i tot a la nostra nau, la detecció va ser accidental.

»Potser alguns de vostès ja han endevinat què vol dir PSK, Jord Parma coneixia molt bé l’argot dels sacerdots i va fer el seu paper perfectament. On l’havia après i com, no ho puc pas dir, però sí que PSK significa “Policia Secreta Korelliana”.

Mallow cridà per damunt del brogit:

—Tinc proves complementàries en forma de documents portats de Korell que puc presentar al Consell si és necessari.

»I ara, quin és el cas de l’acusació? Han fet una i altra vegada el suggeriment monstruós que jo hauria d’haver lluitat pel missioner desafiant la llei, sacrificant la meva missió, la meva nau, i a mi mateix per “l’honor” de la Fundació.

»Però, fer això per un impostor?

»Ho hauria d’haver fet per un agent secret korellià guarnit amb els hàbits i proveït d’una gimnàstica verbal, segurament apresa durant un exili anacreontià? Volien fer-me caure en una trampa odiosa i estúpida, Jorane Sutt i Publis Manlio…?

La seva veu enrogallada s’apagà en el fons informe de la cridòria de la multitud. L’havien carregat a coll i el portaven al banc de l’alcalde. Per la finestra es podia veure un torrent d’homes rabiosos pul·lulant per la plaça que s’afegien als milers que ja eren allà.

Mallow va cercar Ankor Jael amb la mirada, però era impossible trobar només una cara en la incoherència de la massa. Lentament, es va adonar d’un crit repetit i rítmic que es propagava a partir d’un petit inici, i tenia un batec de bogeria.

—Llarga vida a Mallow… Llarga vida a Mallow… Llarga vida a Mallow…





15


Ankor Jael llançà una mirada a Mallow, se’l veia molt desmillorat. Els últims dos dies havien estat plens de bogeria i d’insomni.

—Mallow, ha fet una demostració meravellosa, ara no ho espatlli intentant volar massa alt. No pot considerar seriosament aspirar a l’alcaldia. L’entusiasme de la massa és quelcom molt poderós, però notòriament inconstant.

—Exactament! —digué Mallow, amb tristesa—. Per això se l’ha de mimar i la millor manera de fer-ho és continuar l’espectacle.

—I ara, què?

—Aconseguir que Publis Manlio i Jorane Sutt siguin arrestats.

—Què?

—El que sent. Fer que l’alcalde els arresti! No m’importen les amenaces que utilitzi. Si més no, avui per avui, jo controlo la massa. No gosarà pas enfrontar-s’hi.

—Home, però, amb quines acusacions?

—Això és evident. Han estat incitant el clergat dels planetes exteriors que prenguin partit en les lluites de faccions de la Fundació. Això és il·legal, per Seldon! Se’ls pot acusar de «posar en perill la seguretat de l’estat». I no em preocupa que siguin condemnats o no, tal com van fer ells en el meu cas. Només vull treure’ls de la circulació mentre jo sigui alcalde.

—Falta mig any per a les eleccions.

—No és pas gaire! —Mallow s’havia posat dret i agafà Jael pel braç amb força.

—Escolti, prendria el govern per la força si calgués… tal com ho va fer Salvor Hardin fa cent anys. Encara hi ha aquesta crisi de Seldon que s’acosta i quan arribi jo he de ser l’alcalde i el summe sacerdot. Totes dues coses!

Jael corrugà les celles i digué, pausadament:

—Qui la provocarà? Korell, després de tot?

Mallow assentí.

—Naturalment. Probablement declararan la guerra, encara que suposo que trigaran un parell d’anys.

—Amb naus atòmiques?

—A vostè què li sembla? Aquelles tres naus mercants que vam perdre en el sector espacial, no les van pas abatre amb pistoles d’aire comprimit. Jael, obtenen naus del mateix Imperi. No obri la boca com un babau. He dit Imperi! Encara existeix, sap? Pot haver desaparegut a la Perifèria, però al centre de la Galàxia, encara és ben viu. I un moviment en fals significa que se’ns pot tirar al damunt. És per això que he de ser alcalde i summe sacerdot. Sóc l’únic home que sap com lluitar contra la crisi.

Jael s’empassà la saliva.

—Com? Què vol fer?

—Res.

Jael somrigué amb inseguretat.

—Realment? És increïble!

Però la resposta de Mallow era incisiva.

—Quan sigui l’amo d’aquesta Fundació, no penso fer res. Cent per cent de res, i aquest és el secret d’aquesta crisi.





16


Asper Argo, el Benamat comodor de la República Korelliana saludà la seva dona que entrava alçant les seves esclarissades celles amb un posat malhumorat. L’epítet que ell mateix s’havia atorgat quedava desmentit, si més no per ella. Fins i tot ell ho sabia.

Ella parlà amb una veu fina com els seus cabells i tan freda com els seus ulls:

—El meu graciós senyor, segons tinc entès, ha arribat a una decisió respecte al destí dels arribistes de la Fundació.

—De veritat? —digué el comodor secament—. I què més abasta el teu enteniment versàtil?

—Força més, nobilíssim espòs meu. Has tingut una altra de les teves consultes vacil·lants amb els teus consellers, bons consellers —recalcà amb un to burleta—. Un ramat de rucs curts de vista que s’aferren als seus beneficis estèrils i els estrenyen contra els seus pits enfonsats davant del descontent del meu pare.

—I quina és, estimada —va ser la dolça resposta—, l’excel·lent font en la qual el teu enteniment es nodreix?

La comodora esclafí a riure:

—Si et digués la meva font, seria més cadàver que no pas font.

—Bé, serà a la teva manera, com sempre. —El comodor arronsà les espatlles i girà cua—. I pel que fa al descontent del teu pare, em sembla molt que es refereix a un refús avariciós d’enviar-nos més naus.

—Més naus! —repetí tota encesa—. Que no en tens cinc? No ho neguis, sé que en tens cinc, i que ell te n’ha promès una sisena.

—Me la van prometre l’any passat.

—Però si amb una, únicament amb una, es podrien esbandir totes les naus de pigmeus de l’espai.

—No podria atacar el seu planeta encara que en tingués una dotzena.

—I quant de temps resistiria el seu planeta amb el comerç arruïnat, i els seus carregaments de joguines i trastets destruïts?

—Aquestes joguines i trastets signifiquen diners —sospirà—, una gran quantitat de diners.

—Però, si tu tinguessis la Fundació, no tindries tot el que conté? I, si tinguessis el respecte i la gratitud del meu pare, no tindries molt més del que la Fundació et podria mai donar? Ja fa tres anys, més encara des que aquell bàrbar va venir aquí amb el seu mostrari màgic… Ja fa prou temps.

—Estimada! —El comodor es girà de cara a ella—. M’estic fent vell. Estic cansat. Em manca la capacitat de resistir la teva llengua d’escurçó. Dius que saps que he pres una decisió. Bé, ho he fet. Ja està fet, hi haurà guerra entre Korell i la Fundació.

—Bé! —El cos de la comodora s’eixamplà i els seus ulls espurnejaren—. Per fi has après la saviesa encara que repapiegis. I ara que ets amo de la regió, pots ser suficientment respectable com per tenir algun pes i importància a l’imperi. Si més no, podrem deixar aquest món bàrbar i acudir a la cort del virrei. De fet, és el que farem.

Se’n va anar amb un somriure als llavis i una mà a la cintura. Els seus cabells resplendien sota la llum.

El comodor esperà que la porta fos tancada i, amb malvolença i odi, digué:

—Quan sigui l’amo del que tu anomenes l’interior del país, seré prou respectable com per espavilar-me sense l’arrogància del teu pare i la llengua de la seva filla. Sense cap de les dues coses!





17


El tinent en cap de la Nebulosa Obscura mirà la visiplaca horroritzat.

—Per totes les galàxies al galop! —hauria d’haver fet un bram, però en comptes d’això, va ser un murmuri—. Què és això?

Era una nau, però semblava una balena comparada amb el peixet que era la Nebulosa Obscura, i al flanc hi havia la «Nau Espacial i el Sol de l’Imperi». Totes les alarmes de la nau sonaren histèricament.

Es van donar les ordres, la Nebulosa Obscura es preparà per escapar si podia o lluitar si ho havia de fer… Mentre que, a baix, a la sala d’ultraones, un missatge feia el seu camí a través de l’hiperespai de la Fundació.

Una i altra vegada! En part era una petició d’ajuda, però, principalment, un avís de perill.





18


Hober Mallow arrossegava els peus pesadament mentre fullejava els informes. Dos anys d’alcaldia l’havien fet una mica més dòcil, una mica més pacient… però no havien aconseguit que li agradessin els informes governamentals ni l’estil burocràtic amb el qual estaven escrits.

—Quantes naus han aconseguit? —preguntà Jael.

—Quatre van ser atrapades a terra. Dues no han informat. Les altres han informat que estan bé —Mallow remugà—. Ho podíem haver fet millor, però només és una esgarrinxada.

No hi va haver resposta i Mallow alçà la vista.

—Hi ha alguna cosa que el preocupa?

—M’agradaria que Sutt fos aquí —va ser la resposta gairebé fora de lloc.

—Ah, sí, i ara sentirem una altra conferència sobre el front interior.

—No ho farem —replicà Jael—, és un tossut, vostè, Mallow. Pot haver estudiat la situació exterior fins als més mínims detalls, però mai no s’ha preocupat del que passaria aquí, al seu propi planeta.

—Bé, aquesta és la seva feina, no? Per què el vaig fer ministre de propaganda sinó?

—Amb tota seguretat per enviar-me ben d’hora i miserablement a la tomba, si hem de fer cas de la cooperació que vostè em proporciona. Durant el darrer any, l’he estat eixordant amb el perill creixent de Sutt i els religiosos. Per bons que siguin els seus plans, si Sutt força una elecció anticipada i l’enderroca, de què serviran?

—De res, ho admeto.

—I el seu discurs d’ahir a la nit sobre manejar l’elecció de Sutt amb un somriure i una carícia. Hi havia cap necessitat de ser tan franc?

—I no es pot fer per manera de segar-li l’herba sota els peus?

—No —digué Jael violentament—, no de la manera que vostè ho va fer. Diu que ho ha previst tot, i no explica per què va comerciar amb Korell durant tres anys pel benefici exclusiu d’ells. El seu únic pla de batalla és retirar-se sense lliurar batalla. Vostè va abandonar el comerç amb els sectors de l’espai pròxim a Korell. Proclama obertament que han fet taules. No promet cap ofensiva, ni en el futur. Per la Galàxia, Mallow, què se suposa que he de fer amb tot aquest embolic?

—Li falta encant?

—Li falta una crida a l’emoció popular.

—És el mateix.

—Mallow, desperti’s. Té dues alternatives, o bé es presenta al poble amb una política exterior dinàmica, sigui quins siguin els seus plans particulars, o bé estableix alguna mena de compromís amb Sutt.

—D’acord —digué Mallow— la primera m’ha fallat, intentem la segona. Sutt acaba d’arribar.

Sutt i Mallow no s’havien vist personalment des del dia del judici, feia dos anys. Cap dels dos no va detectar un canvi en l’altre, llevat de la subtil atmosfera entre ells que feia força evident que els papers de governant i pretendent havien canviat.

Sutt s’assegué sense encaixar.

Mallow li oferí un cigar i digué:

—Li fa res que Jael es quedi? Ell desitja sincerament un compromís. Podrà actuar de mitjancer si s’exciten els ànims.

Sutt s’arronsà d’espatlles.

—Un compromís és el que li convé. En una altra ocasió li vaig dir que establís les seves condicions. Suposo que ara les posicions s’han invertit.

—Ho suposa correctament: S’han invertit.

—Aleshores aquestes són les meves condicions. Ha d’abandonar la seva desbaratada política de suborn econòmic i comerç de galindaines i retornar a la provada política dels nostres pares.

—Es refereix a la conquesta pels missioners?

—Exactament.

—No hi pot haver un compromís diferent?

—No.

—Hmm… —Mallow encengué el seu cigar molt a poc a poc i en xuclà la punta inhalant una bafarada lluent—. En temps de Hardin, quan la conquesta pels missioners era nova i radical, la gent com vostè s’hi oposava. Ara ha estat utilitzada, provada i confirmada… tot el que Jorane Sutt trobaria bé. Però digui’m, com s’ho faria per treure’ns de l’embolic on estem ficats?

—On està ficat. Jo no hi tinc res a veure.

—Consideri la pregunta degudament modificada.

—El més indicat és una forta ofensiva. La situació de punt mort amb la qual sembla que està satisfet, és fatal. Seria una confessió de debilitat per a tots els mons de la Perifèria on l’aparença de força és indispensable, i no hi haurà un voltor entre ells que no s’uneixi a l’assalt per tal de tenir la seva part del cadàver. Hauria d’entendre-ho. Vostè és de Smyrno, oi?

Mallow passà per alt el sentit de l’observació i digué:

—I si venç a Korell, què farà l’Imperi? Aquest és l’enemic real.

El somriure insinuat de Sutt va allargar la comissura dels seus llavis.

—Oh, no, els informes de la seva visita a Siwenna eren complets. El virrei del sector Normànnic està interessat a crear dissensió a la Perifèria en benefici propi, però només com a una sortida secundària. No s’ho jugarà pas tot en una expedició a l’extrem de la Galàxia, quan té cinquanta veïns hostils i un emperador rebel en contra. Parafrasejo les seves pròpies paraules.

—Oh, sí que podria, Sutt, si pensa que som suficientment forts per ser perillosos. I pot ser que ho pensi, si destruïm Korell primordialment amb un atac frontal. Hauríem de ser considerablement més subtils.

—Com per exemple…

Mallow es recolzà sobre el seient.

—Sutt, li donaré una oportunitat. No el necessito, però em pot ser útil. De manera que li diré de què es tracta, i així podrà o bé obrir-se a mi i rebre un lloc al gabinet de coalició, o bé jugar el paper de màrtir i podrir-se a la presó.

—Ja va fer servir aquest truc en una altra ocasió.

—No pas a fons, Sutt. Ara és el moment adequat. Escolti’m —Mallow mig aclucà els ulls—. El primer cop que vaig aterrar a Korell —començà—, vaig subornar al comodor amb enginys i galindaines que formen part del mostrari habitual d’un comerciant. De primer, només ho vaig fer per aconseguir entrar en la fundició d’acer. No tenia cap altre pla que aquest, però vaig tenir èxit. Vaig obtenir el que volia; però no va ser fins després de la meva visita a l’Imperi que em vaig adonar per primer cop en quina mena d’arma es podia convertir aquest comerç.

»Estem fent front a una crisi de Seldon, Sutt, i les crisis de Seldon no es resolen amb forces individuals sinó històriques. Quan Hari Seldon va planificar el curs de la nostra història futura, no va comptar amb herois brillants sinó amb els moviments de l’economia i la sociologia. De manera que les solucions a diverses crisis han d’assolir-se gràcies a les forces que se’ns presenten en aquell moment.

»En aquest cas… el comerç!

Sutt alçà les celles amb escepticisme i aprofità la pausa:

—No em considero pas un ésser d’intel·ligència inferior a la normal, però el fet és que la seva vaga conferència no és gaire esclaridora.

—Ja ho serà —digué Mallow—. Consideri que fins ara el poder del comerç ha estat subestimat. S’ha cregut que havia d’estar sota el control del clergat per ser un arma poderosa. No és pas així, i aquesta és la meva contribució a la situació galàctica. El comerç sense sacerdots! El comerç sol! És suficientment fort. Siguem simples i específics. Korell ara està en guerra amb nosaltres. En conseqüència, el nostre comerç amb ell s’ha deturat; però, i adoni’s que estic fent-ho tan simple com un problema de sumes; en els darrers tres anys ha basat la seva economia, cada vegada més, en les tècniques nuclears que nosaltres hem introduït i que només nosaltres els podem continuar proveint. I ara, què suposa que passarà quan els seus diminuts generadors nuclears comencin a fallar i es vagin espatllant aparell rere aparell?

»Els petits aparells domèstics seran els primers. Després d’un any d’aquesta situació de punt mort que vostè detesta, el ganivet nuclear d’una dona deixarà de funcionar. El seu forn començarà a fallar. La seva màquina de rentar ja no farà la feina ben feta. El control de temperatura i d’humitat de la seva casa quedarà inutilitzat un dia xafogós d’estiu. I què passarà?

Va fer una pausa per esperar contesta, i Sutt respongué calmosament:

—Res de res. La gent resisteix molt en temps de guerra.

—És ben cert. Ho resisteix tot. Enviaran els seus fills a l’espai en nombre il·limitat a morir horriblement en naus espacials avariades. Resistiran els bombardeigs enemics, encara que això signifiqui que hagin de viure de pa sec i aigua fètida en grutes excavades a vuit-cents metres de profunditat. Però és molt dur resistir petites coses quan l’entusiasme patriòtic d’un perill imminent no és present. Serà un final amb taules. No hi haurà desgràcies, ni bombardeigs, ni batalles.

»Només hi haurà un ganivet que no tallarà, un forn que no funcionarà, i una casa gelada a l’hivern. Serà empipador i la gent protestarà.

—Home, és això en el que té posades les seves esperances? —preguntà Sutt, a poc a poc—. Què espera? Una rebel·lió de mestresses de casa? Un alçament sobtat de carnissers, adroguers amb les màquines de trinxar, tots amb els ganivets de pa cridant: «Torneu-nos les nostres màquines de rentar superatòmiques».

—No, senyor —digué Mallow impacient—. No; però espero, malgrat tot, un rerefons de protestes generals i d’insatisfacció que després serà reprès per figures més importants.

—I quines figures més importants són aquestes?

—Els fabricants, els industrials de Korell. Quan hagin passat dos anys en aquesta situació de punt mort, les màquines de les fàbriques començaran a fallar, unes darrere les altres. Aquestes indústries que hem canviat de la primera a l’última amb els nostres enginys nuclears es trobaran de sobte a la ruïna. Les indústries pesades es trobaran en massa i sobtadament que no tenen res més que una maquinària inútil i que no funciona.

—Les fàbriques funcionaven força bé abans que vostè hi anés, Mallow.

—Sí, Sutt, és veritat… amb uns beneficis d’una vintena part dels actuals, fins i tot si deixem de banda el cost de la reconversió a l’estat prenuclear original. Amb el industrials i els homes de finances i la gent del carrer tots en contra d’ells, quant de temps aguantarà el comodor?

—Tant com vulgui, si se li acut d’aconseguir generadors nuclears de l’Imperi.

—Va equivocat, Sutt —digué Mallow rient alegrement— va tan errat com el mateix comodor. S’equivoca de mig a mig, i no entén res. Miri, home, l’Imperi no pot reemplaçar res. L’Imperi ha estat sempre un reialme de recursos colossals. Ho han calculat tot en planetes, sistemes estel·lars, en sectors complets de Galàxia. Els seus generadors són gegantins perquè ells pensaven d’una manera gegantina.

»Però, nosaltres… nosaltres, la nostra petita Fundació, en el nostre únic món gairebé sense recursos metàl·lics… hem hagut de treballar amb l’economia estricta. Els nostres generadors han hagut de ser de la mida del dit gros, perquè era tot el metall que ens podíem permetre. Vam haver de desenvolupar noves tècniques i nous mètodes… tècniques i mètodes que l’Imperi no podia seguir perquè han degenerat a un nivell que no poden fer cap avenç científic real i vital.

»Amb tots els seus escuts atòmics suficientment grans per protegir una nau, una ciutat, un món sencer, no n’ha sabut construir cap que pogués protegir un sol home. Per proveir de llum i calefacció una ciutat, tenen motors de sis pisos d’alçada, els he vistos, mentre que els nostres cabrien en una habitació. I quan vaig dir a un dels seus especialistes en energia nuclear que una capseta de plom de la mida d’una nou contenia un generador nuclear, de poc que no s’ennuega d’indignació en aquell mateix moment.

»Ni tan sols comprenen els seus propis aparells colossals. Les màquines funcionen de generació en generació, i els qui en tenen cura són una casta hereditària que no sabrien què fer si un sol tub D de tota la vasta estructura els explotés.

»Tota la guerra és una batalla entre aquests dos sistemes; entre l’Imperi i la Fundació, entre el gran i el petit. Per apoderar-se del control d’un món, subornen amb immenses naus que poden fer la guerra, però els manca el sentit econòmic. Nosaltres, d’altra banda, subornem amb petites coses, llevat de la guerra, però estem atents a la prosperitat i als beneficis.

»Un rei, o un comodor, agafarà les naus i fins i tot farà la guerra. Els governants arbitraris, tot al llarg de la història, han malvengut el benestar dels seus súbdits per allò que ells consideraven el seu honor, glòria i conquesta. Però són les petites coses de la vida que compten… i Asper Argo no resistirà la depressió econòmica que assolarà Korell d’aquí a dos o tres anys.

Sutt era davant la finestra, d’esquena a Mallow i a Jael. S’anava fent fosc, i les poques estrelles que pugnaven per brillar feblement aquí, a l’extrem mateix de la Galàxia, titil·laven en el fons de la boirosa i aixafada lent que incloïa les restes d’aquell Imperi, encara vast, que lluitava contra ells.

—No, vostè no és l’home —digué Sutt.

—No em creu!

—No vull pas dir que no el cregui. Vostè és un llagoter. Em va enredar molt bé quan creia que el tenia ben vigilat durant el seu primer viatge a Korell. Quan vaig pensar que el tenia arraconat al judici, es va arrossegar com un cuc fins aconseguir el lloc d’alcalde amb demagògia. Vostè no té ni una espurna de rectitud, no hi ha cap motiu al darrere del qual no n’hi hagi un altre, cap declaració que no tingui tres significats.

»Suposem que vostè sigui un traïdor. Suposem que la seva visita a l’Imperi li hagués representat un benefici i una promesa de poder. La seva actuació seria precisament la d’ara. Provocaria una guerra després d’haver enfortit l’enemic. Forçaria la Fundació a la inactivitat. I tindria una explicació plausible per a tot, una explicació tan plausible que convenceria tothom.

—Vol dir que no hi haurà acord? —preguntà Mallow, amablement.

—Vull dir que ha de dimitir per voluntat pròpia o a la força.

—El vaig advertir que l’única alternativa era la cooperació.

El rostre de Jorane Sutt es va congestionar amb una pujada de sang produïda per un sobtat accés d’emoció.

—I l’aviso, Hober Mallow de Smyrno, que si m’arresta, no hi haurà treva. Els meus homes no pararan de divulgar la veritat sobre vostè, i la gent corrent de la Fundació s’unirà en contra del seu governant estranger. Tenen una consciència de destí que un smyrnià mai no comprendria… i aquesta consciència de destí el destruirà.

—Emportin-se’l. Està arrestat —ordenà Hober Mallow als dos guàrdies que havien entrat.

—És la seva última oportunitat —digué Sutt.

Mallow apagà el seu cigar sense alçar els ulls.

Cinc minuts més tard Jael es bellugà i digué cansadament:

—Bé, ara que ja té un màrtir per a la seva causa, què més pensa fer?

Mallow va deixar de jugar amb el cendrer i alçà els ulls:

—Aquest no és el Sutt que jo conec. És un brau encegat per la sang. Per la Galàxia! M’odia.

—Aleshores, tot és més perillós.

—Més perillós? Bestieses! Ha perdut tot el poder de judici.

—Es refia massa, vostè, Mallow —digué Jael tristoi—. Està ignorant la possibilitat d’una rebel·lió popular.

Mallow aixecà la vista, també trist.

—Li ho dic per darrera vegada, Jael, no hi ha cap possibilitat d’una rebel·lió popular.

—Està molt segur de vostè!

—Estic segur de les crisis de Seldon i de la validesa històrica de les seves solucions, tant a nivell extern com intern. Hi ha algunes coses que no he dit a Sutt. Ell va intentar controlar la Fundació amb la força de la religió de la mateixa manera que controlava els mons exteriors, i va fracassar… la qual cosa és el signe més segur que en l’esquema de Seldon, la religió queda fora.

»E1 control econòmic funciona de manera diferent. I per parafrasejar aquella famosa cita seva de Salvor Hardin, és una pobra arma nuclear que no pot apuntar en ambdues direccions. Si Korell va prosperar amb el nostre comerç, nosaltres també. Si les fàbriques korellianes fracassen sense el nostre comerç, i si la prosperitat dels mons exteriors desapareix amb l’isolament comercial, també fracassaran les nostres empreses i la nostra prosperitat s’acabarà.

»I no hi haurà una fàbrica, ni un sol centre comercial, ni una línia de transport que no estigui sota el meu control, i que no pugui aixafar si Sutt intenta fer propaganda revolucionària. On aquesta propaganda tingui èxit, o fins i tot sembli que té alguna possibilitat de reeixir, m’asseguraré que la prosperitat econòmica fracassi. On no tingui èxit, la prosperitat continuarà, perquè les meves fàbriques tindran una plantilla completament coberta.

»Així doncs, pel mateix raonament que em fa sentir segur que els korellians es revoltaran a favor de la prosperitat, estic segur que nosaltres no ens revoltarem en contra. El joc es farà fins al final.

—De manera que —digué Jael— establirà una plutocràcia. Ens convertirà en una terra de negociants i de prínceps comerciants. Què serà, doncs, del futur?

Mallow alçà el seu rostre obscur i exclamà amb fúria:

—Qui es preocupa del futur? Sens dubte Seldon ha previst i està preparat contra el mal que pugui venir. Hi haurà altres crisis en l’esdevenidor quan el poder del diner sigui una força tan morta com ho és ara la religió. Que els meus successors resolguin aquests nous problemes, com jo he resolt els del present.

KORELL —…I així, després de tres anys d’una guerra, que sens dubte va ser la guerra en la qual es van lliurar menys batalles que es recordi, la República de Korell es va rendir incondicionalment, i Hober Mallow va tenir un lloc al costat de Hari Seldon i de Salvor Hardin als cors de la gent de la Fundació.

ENCICLOPÈDIA GALÀCTICA





ISAAC IÚDOVITX ASIMOV (Petrovitxi, URSS, 1 de gener de 1920 - Nova York, EUA, 6 d’abril de 1992) va ser un prolífic escriptor i científic. Juntament amb els seus pares (jueus ortodoxos) i la seva germana petita, va emigrar el 1923 als Estats Units obtenint la nacionalitat com a estatunidenc l’any 1928. Allà hi desenvoluparia la seva trajectòria vital així com la totalitat de la seva producció literària. Autor de més de 500 texts sobre diversos temes: crítica literària, divulgació científica, psicologia, química, bioquímica, matemàtiques, història, humor o poesia així com de 90.000 cartes i postals, el camp en què fou més popular, però, fou el de la ciència-ficció. En aquest camp cal destacar les seves dues obres més conegudes, la «Saga de la Fundació» i les seves històries sobre robots que, de fet, va acabar combinant. En el marc de les seves obres sobre robots, Asimov fou, per exemple, el creador de les tres lleis de la robòtica. Respecte de la resta de la seva producció literària, va destacar en les obres de caràcter divulgatiu (sobretot ciència i història), si bé la quantitat de temes que va tractar és enormement variada.





Notes


[1] Nota de l’editor: La novel·la va ser publicada l’octubre del 1982 amb el títol de Foundation’s Edge (Els Límits de la Fundació). [Torna]



[2] Totes les referències de l’Enciclopèdia Galàctica aquí reproduïdes han estat tretes de la 116a edició, publicada l’any 1020 EF per Publicacions Enciclopèdia Galàctica Cia, Terminus, amb l’autorització dels editors. [Torna]





