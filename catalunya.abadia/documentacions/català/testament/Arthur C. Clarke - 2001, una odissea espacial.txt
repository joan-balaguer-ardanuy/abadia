«El sentinella», un conte d’Arthur C. Clarke escrit el 1946 —centrat en la troballa d’un artefacte d’origen desconegut sobre la lluna, una mana d’alarma posada per algú que des de fa milions d’anys espera que el ser humà arribi a un grau de desenvolupament suficient per a disparar-la—, és la idea bàsica a partir de la qual Stanley Kubrick i Clarke van començar a edificar aquesta gran odissea que és 2001. Paradigma de la literatura contemporània, marcada per l’art del segle, el cinema, la novel·la i el guió avançaren plegats i influint-se, i així Clarke va gaudir del privilegi insòlit de poder reescriure alguns passatges del seu llibre després de veure les seves idees corporeïtzades a les proves del film de Kubrick.

Publicada el juliol de 1968, pocs mesos després de l’estrena del film, la novel·la en difereix en alguns aspectes bàsics que testimonien el rigor científic i la capacitat de previsió d’Arthur C. Clarke.

Una novel·la de dimensions èpiques amb un ampli ventall d’interpretacions les quals ofereixen, però, una visió totalitzadora.





Arthur C. Clarke





2001, una odissea espacial


Odissea de l’espai - 1



ePUB v2.0

Raticulina 03.03.14





Títol: 2001: A Space Odyssey

Arthur C. Clarke, 1968

Traducció: Eduard Castanyo, 1991

Il·lustració de portada: Fotogrames de 2001:una odissea de l’espai de Stanley Kubrick

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





PRÒLEG


Darrere cada home viu hi ha trenta fantasmes, perquè aquesta és la proporció en què els morts superen els vius. Des del començament del temps, han caminat sobre la Terra aproximadament uns cent mil milions d’éssers humans.

Aquesta xifra és interessant, perquè per una curiosa coincidència hi ha aproximadament uns cent mil milions d’estrelles en el nostre univers local, la Via Làctia. Així doncs, per a cada home que ha viscut mai en aquest univers brilla una estrella.

Però cada una d’aquestes estrelles és un sol, sovint molt més brillant i gloriós que l’estrella petita i propera que anomenem el Sol. I molts —potser la majoria— d’aquests sols tenen planetes que orbiten al seu voltant. És gairebé segur, doncs, que hi ha prou terra en el cel per a donar a cada membre de l’espècie humana, des del primer home-simi, el seu cel o infern particular de les dimensions d’un món.

No tenim manera de saber quants d’aquests cels i inferns en potència estan habitats actualment. El més proper és un milió de vegades més llunyà que Mart o Venus, aquests objectius encara remots de la generació següent. Però les barreres de la distància es van enfonsant; un dia ens reunirem amb els nostres iguals, o els nostres amos, entre les estrelles. Als homes els ha costat enfrontar-se amb la idea d’aquest futur; alguns encara esperen que mai no es faci realitat. Però n’hi ha un nombre creixent que es pregunten: «per què aquests contactes no s’han produït anteriorment, ja que nosaltres mateixos estem a punt d’aventurar-nos a l’espai?».

I per què no? Aquí hi ha una resposta possible a aquesta pregunta tan raonable. Però, si us plau, recordeu: això tan sols és una obra de ficció.

La veritat, com sempre, serà molt més estranya.

A. C. C.

S. K.





TORNANT A 2001


Fa una mica més d’un quart de segle que Stanley Kubrick em va escriure, durant la primavera de 1964, per preguntar-me si jo tenia cap idea que li permetés fer «la proverbial pel·lícula bona de ciència ficció». I ara que falta menys d’una dotzena d’anys per al 2001, resulta gairebé impossible recuperar l’esperit d’aquella època llunyana, en què la majoria de la gent viva avui encara no havia nascut…

Per donar una mica de sensació de perspectiva, deixeu-me fer una citació de l’informe (bàsicament) no novel·lat The lost Worlds of 2001 (Els mons perduts de 2001), que vaig escriure l’any 1971, quan encara ho tenia tot fresc.

«Durant la primavera del 64 […], l’aterratge sobre la Lluna encara semblava psicològicament un somni del futur llunyà. Intel·lectualment, sabíem que era inevitable; emocionalment, no ens ho podíem acabar de creure […]. El primer vol Gemini tripulat per dos homes (Grissom i Young) trigaria un any a tenir lloc, i les discussions sobre la natura de la superfície lunar eren acarnissades […]. Tot i que la NASA gastava tot el pressupost de la nostra pel·lícula (més de 10.000.000 de dòlars) cada dia, l’exploració espacial semblava que no avancés; però jo sovint comentava a Stanley que encara faríem la primera revisió de la cinta quan els homes ja caminarien sobre la Lluna […]. El nostre problema principal, doncs, era crear una història que no quedés obsoleta —o, encara pitjor, ridícula— amb els esdeveniments dels anys immediatament següents. Havíem d’endevinar el futur i superar-lo; una manera de fer-ho era anar tan endavant del present que no hi hagués cap perill que els fets ens sobrepassessin. Per altra banda, si ens allunyàvem excessivament, hi havia un risc greu de perdre contacte amb la nostra audiència […]».

Bé, l’èxit de 2001: Una odissea de l’espai ara és història; s’ha dit que és una de les pel·lícules més influents que s’hagin fet mai, i gairebé sempre figura a la llista de les deu millors. Si voleu veure la versió definitiva, us adreço al superb videodisc Voyager-Criterion, que conté no tan sols tota la pel·lícula, sinó també un gran quantitat de material d’arxiu que fa referència a la seva producció. Hi ha escenes de la filmació de la pel·lícula i discussions amb els artistes, científics i tècnics que la van fer possible. També hi apareix un jovenívol Arthur C. Clarke entrevistat a la sala de muntatge del mòdul lunar a la Grumman Aircraft, envoltat pel material que uns quants anys després descansaria sobre la superfície de la Lluna. La seqüència acaba amb una comparació fascinant entre la pel·lícula i les realitats posteriors dels vols de l’Apol·lo, l’Skylab i els Shuttle…, alguns dels quals no semblen ni de bon tros tan convincents com les previsions de Stanley.

En conseqüència, no és gaire sorprenent que, fins i tot en la meva ment, llibre i pel·lícula tinguin tendència a confondre’s l’un amb l’altre… i amb la realitat; les diverses continuacions (vegeu més avall) fan la situació encara més complicada. Així doncs, m’agradaria tornar al principi, i recordar com va començar tot plegat…

L’abril de 1964 vaig abandonar Ceilan, com es deia aleshores, i vaig anar a Nova York per acabar la meva tasca d’edició del llibre de Time/Life, Man and Space (Home i espai). No puc resistir de citar els meus records d’aquesta època:

«Era estrany, tornar a ser a Nova York després d’uns quants anys de viure al paradís tropical de Ceilan. Viatjar en transport públic, encara que només fossin tres estacions, era una novetat exòtica, després de la meva monòtona existència entre elefants, esculls de corall, monsons i vaixells enfonsats amb tresor. Els crits estranys, les cares somrients i l’actitud indefectiblement cortesa dels manhattanites mentre es dedicaven a les seves misterioses feines eren una font contínua de fascinació; també ho eren els còmodes trens que xiuxiuejaven calmosos en travessar les immaculades estacions de metro, els anuncis (sovint encisadorament adornats per artistes amateurs) de productes extravagants com ara pa Levy, el Post de Nova York, la cervesa Piel, i una dotzena de marques de productes cancerígens que es feien la competència. Però arribes a acostumar-te a tot, i al cap d’un temps (uns quinze minuts), tot l’encís va anar desapareixent». (De: Report on Planet Three: «Son of Dr Strangelove»).

La meva feina en Men and Space progressava sense cap entrebanc perquè sempre que un dels zelosos investigadors em preguntava: «En qui es basa per fer aquesta afirmació?», jo el deixava clavat amb una mirada de basilisc i responia: «El té davant seu». Així doncs, encara em quedava molta energia per fer hores extres amb Stanley, i el nostre primer encontre va ser al Trader Vic’s el 23 d’abril (haurien de posar-hi una placa per indicar el lloc). Stanley encara jeia sota l’èxit de la seva última pel·lícula, Dr Strangelove, i buscava un tema encara més ambiciós. Volia fer una pel·lícula sobre el lloc de l’home en l’univers, un projecte que molt probablement causaria un atac de cor a qualsevol cap d’estudis de la vella escola, o, posats a fer, de la nova. Encara resulta difícil imaginar-se que avui ho rebessin bé a Hollywood.

Stanley —que es transforma instantàniament en un expert en qualsevol matèria que el preocupi— ja havia devorat unes quantes biblioteques de ciència-ficció. També havia adquirit els drets de propietat d’una obra amb el títol intrigant de Shadow on the Sun (Ombra sobre el Sol); no en recordo absolutament res i fins i tot he oblidat el nom de l’autor, i per tant no devia ser un dels habituals de la ciència-ficció. Fos qui fos, espero que no sàpiga mai que vaig sabotejar la seva carrera, perquè Kubrick va ser ràpidament informat que Clarke no estava de cap manera interessat a desenvolupar idees d’altra gent. (Vegeu l’epíleg de Rama II per conèixer la sèrie de fets que van causar un canvi de política en Cradle, un parell de dècades més tard…). Un cop va quedar clar això, vam decidir crear Una cosa completament nova.

Ara bé, abans de fer una pel·lícula, es necessita un guió, i abans de tenir un guió, s’ha de tenir una història; tot i que alguns directors de l’avantgarde han intentat passar-se sense la història, únicament trobareu la seva obra en cinemes d’art i assaig. Jo ja havia donat a Stanley una llista de les meves obres més curtes i havíem decidit que una, «El sentinella», contenia una idea bàsica sobre la qual podíem edificar.

«El sentinella» va ser escrit durant una explosió d’energia pel Nadal de 1948, com a participació meva en un concurs d’històries curtes de la BBC; ni tan sols no va merèixer-hi un accèssit, i de vegades em pregunto què va guanyar (probablement un discurs èpic d’ànsia i preocupació per l’estat actual de la humanitat a Tunbridge Wells). Ara ha aparegut tan sovint en antologies[1] que només he de dir que és un treball sobre el descobriment d’un artefacte aliè sobre la Lluna, una mena d’alarma antirobatori, que espera que l’arribada de l’home la dispari.

Sovint es diu que 2001 es basa en «El sentinella», però això és una simplificació excessiva; s’assemblen com una gla i un roure. Va caldre molt més material per a fer la pel·lícula, i part d’aquest material va venir de «Encontre a l’alba» i quatre històries curtes més. Però la major part era nova, i era el resultat de mesos de fer sortir fum del cap amb Stanley, seguits d’hores solitàries —bé, bastant solitàries— a l’habitació 1008 de l’Hotel Chelsea, al 222 del carrer 23 Oest.

Aquí és on es va escriure la major part de la novel·la, i el diari d’aquest procés sovint dolorós es pot trobar en The Lost Worlds of 2001 (Els mons perduts de 2001). Però per què escriure una novel·la, podeu preguntar, si el que volíem fer era una pel·lícula? És veritat que les «novel·litzacions» (ecs!) massa sovint es fan després; en aquest cas, Stanley tenia raons excel·lents per a invertir el procés.

Com que un guió ha d’especificar-ho tot amb detalls exasperants, resulta gairebé tan avorrit de llegir com d’escriure. John Fowles ho va expressar molt bé quan va dir: «Escriure una novel·la és com nedar al mar; escriure un guió de cinema és com xipollejar en una bassa de melassa». Potser perquè va adonar-se que jo tolerava malament l’avorriment, Stanley va suggerir que abans d’embarcar-nos en la feina pesada del guió, deixéssim que les nostres imaginacions aixequessin el vol lliurement escrivint una novel·la sencera, de la qual posteriorment podríem treure el guió (i, amb sort, uns quants diners).

Així és més o menys com va anar, tot i que, cap a la fi, la novel·la i el guió s’escrivien simultàniament i hi havia fluxos d’informació en els dos sentits. Així, vaig tornar a escriure’n algunes parts després de veure les proves de la pel·lícula, un mètode bastant car de creació literària i del qual pocs altres autors poden haver gaudit. Tot i que no estic segur que «gaudir» sigui la paraula correcta.

Per donar el regust d’aquella època febril, aquí hi ha uns quants extractes del diari, que segurament escrivia de matinada:

«28 de maig, 1964. Suggerit a Stanley que “ells” podrien ser màquines que considerin la vida orgànica com una malaltia abominable. Stanley pensa que és interessant […].

»2 de juny. Mitjana de mil o dues mil paraules al dia. Stanley diu: “Aquí hi tenim un best seller”.

»11 de juliol. Reunió amb Stanley pera discutir el desenvolupament de l’acció, però hem passat gairebé tota l’estona discutint sobre els grups transfinits de Cantor […]. Decideixo que és un geni matemàtic latent.

»12 de juliol. Ara ho tenim tot…, excepte l’argument.

»26 de juliol. Aniversari de Stanley: 36 anys. Hem anat al Village i hem trobat una postal que deia: “Com pots tenir un feliç aniversari quan el món pot explotar en qualsevol moment?”[2]

»28 de setembre. He somniat que era un robot i que em reconstruïen. He dut dos capítols a Stanley, el qual m’ha preparat un bon bistec i ha comentat: “Joe Levine no fa això pels seus escriptors”.

»17 d’octubre. Stanley ha inventat la idea tan bèstia de robots lleugerament marietes que creen un entorn victorià perquè els nostres herois se sentin còmodes.

»28 de novembre. He telefonat a Isaac Asimov per discutir la bioquímica de convertir vegetarians en carnívors.

»10 de desembre. Stanley truca després de veure Things to Come de H. G. Wells i diu que mai més no tornarà a veure una pel·lícula que jo recomani.

»24 de desembre. Acabant de polir lentament les pàgines finals per tenir-les de regal de Nadal per a Stanley».

Aquesta entrada registra la meva esperança que la novel·la ja fos essencialment acabada; de fet, l’únic que teníem era un esquema tosc dels primers dos terços i que s’aturava en el moment més emocionant…, perquè no teníem ni idea de què passaria a continuació. Però era suficient per a permetre que Stanley arrangés el tracte amb la Metro i Cinerama per a allò a què originalment es va donar el grandiloqüent nom de Journey Beyond the Stars (Viatge més enllà de les estrelles). (Una altra variant: How the Solar System Was Won [Com es va guanyar el Sistema Solar], No és un mal títol…, i ara pot ser el moment oportú. Però a mi que no em busquin, i jo tampoc no en diré res).

Durant tot l’any 1965, Stanley va dedicar-se a les activitats increïblement complexes de postproducció, que van resultar encara més difícils pel fet que la pel·lícula seria filmada a Anglaterra mentre ell encara era a Nova York i pel fet que sota cap circumstància ell no viatjaria per via aèria. No sóc ningú per a criticar-lo; Stanley va aprendre a no volar de la pitjor manera: mentre es treia el títol de pilot. Per raons similars, jo mai no m’havia assegut darrere un volant des del dia que vaig aprovar (amb prou feines) l’examen del carnet de conduir a Sydney, Austràlia, el 1956. Jo també em vaig curar per a tota la vida amb una experiència traumàtica.

Mentre Stanley feia la pel·lícula, jo intentava acabar la versió final-final de la novel·la, la qual, evidentment, havia de rebre la seva benedicció abans de ser publicada. Això va resultar extremament difícil d’obtenir, en part perquè ell estava tan ocupat a l’estudi, que mai no tenia temps per a centrar la seva atenció en les múltiples versions del manuscrit. Va jurar que no es gratava el melic per assegurar-se que la pel·lícula aparegués abans que la novel·la. La qual cosa va passar —amb uns quants mesos de diferència— a la primavera del 1968.

Tenint en compte la gestació complexa i terrible, no és sorprenent que la novel·la difereixi de la pel·lícula en diversos aspectes. El més important —i en aquell moment no ens hauríem imaginat quina sort era això— és que Stanley va decidir establir contacte amb Júpiter, mentre que en la novel·la la nau espacial Discovery continuava cap a Saturn i utilitzava el camp gravitacional de Júpiter per a accelerar-se.

Precisament aquesta «maniobra de pertorbació» va ser utilitzada per les naus Voyager onze anys més tard, i en el moment d’escriure aquestes paraules, la tarda del 24 d’agost de 1989, el Voyager II fa l’encontre final amb el planeta Neptú, l’última estació abans de les estrelles.

Per què el canvi de Saturn a Júpiter? Bé, l’argument era més senzill…, i, més important, el departament d’efectes especials no podia produir un Saturn que convencés Stanley. Si ho hagués fet, avui dia la pel·lícula estaria passada de moda, perquè les missions Voyager van demostrar que els anells de Saturn eren encara més increïbles del que ningú havia somniat mai.

Durant més d’una dècada després de la publicació de la novel·la (el juliol de 1968), vaig negar amb indignació que en fos possible cap segona part ni que jo tingués la més mínima intenció d’escriure’n cap. Però el brillant èxit de les missions Voyager va fer-me canviar d’idea; mons llunyans dels quals no se’n sabia res quan Stanley i jo vam iniciar la nostra col·laboració, de sobte s’havien convertit en llocs reals, amb unes condicions de superfície fantàstiques. Qui s’hauria imaginat mai satèl·lits coberts completament per bancs de gel, o volcans que escopissin sofre a cent quilòmetres en l’espai? La ficció científica es podia fer ara més convincent amb els fets científics. 2010: Odissea dos era sobre el veritable sistema de satèl·lits de Júpiter.

Hi ha una altra diferència profunda entre els dos llibres. 2001 es va escriure en una època que ara jeu darrere una de les grans línies divisòries de la història de la humanitat; ens en separa per sempre el moment en què Neil Armstrong i Buzz Aldrin van sortir al Mar de la Tranquil·litat. Ara la història i la ficció s’han barrejat inexorablement; els astronautes de l’Apol·lo ja havien vist la pel·lícula quan van partir cap a la Lluna. Els tripulants de l’Apol·lo VIII, que el Nadal del 1968 van ser els primers homes de veure la cara amagada de la Lluna, em van dir que havien estat a punt de transmetre el descobriment d’un gran monòlit negre. Afortunadament, la discreció va prevaler.

La missió Apol·lo XIII, però, té una relació extraordinària amb 2001. Quan l’ordinador HAL va informar de la «fallada» de la unitat AE 35, la frase que va utilitzar fou: «Lamento interrompre les vostres celebracions, però tenim un problema».

Bé, el mòdul de comandament de l’Apol·lo XIII es deia Odissey, i la tripulació tot just havia acabat una transmissió de televisió amb el famós tema de Zarathustra quan va explotar un dipòsit d’oxigen. Les primeres paraules que van arribar a la Terra van ser: «Houston, hem tingut un problema».

Amb una brillant improvisació —utilitzant el mòdul lunar com a «barca salvavides»— els astronautes van tornar sans i estalvis a casa a bord de l’Odissey. Quan Tom Paine, administrador de la NASA, em va enviar l’informe de la missió, va escriure a la coberta: «Tal com tu sempre havies dit que passaria, Arthur».

I hi ha moltes més coincidències. Les més notables, les històries dels satèl·lits de comunicacions Westar VI i Palapa B-2, que, pel febrer del 1984, havien estat llançats a òrbites inútils per coets que no funcionaven bé.

Ara bé, en un esbós anterior de la novel·la, David Bowman havia d’agafar una EVA en una cambra espacial de la Discovery i perseguir el sistema de comunicacions de l’antena perdut en l’espai. (L’episodi es pot trobar al capítol 26 de The Lost Worlds of 2001). La va atrapar, però no va poder contrarestar-ne la rotació i tornar-la a la Discovery.

El novembre del 1984, l’astronauta Joe Alien va sortir de la Llançadora espacial Discovery (no, això no m’ho invento!) i va utilitzar la seva unitat de maniobres per establir contacte amb el Palapa. A diferència de Bowman, va poder contrarestar-ne la rotació amb impulsos dels propulsors de nitrogen de la seva motxilla. El satèl·lit fou retornat a la bodega de la Discovery, i dos dies més tard també es va recuperar el Westar. Tots dos van ser portats a la Terra perquè els arreglessin i els poguessin tornar a posar en òrbita, després d’una de les missions més notables i amb més èxit que s’hagin fet mai.

I encara no he acabat. Més o menys en el moment en què Joe feia tot això, vaig rebre una còpia del seu preciós llibre Entering Space: An Astronaut’s Odissey (Introduir-se en l’espai: l’odissea d’un astronauta) amb una nota a la coberta que deia: «Benvolgut Arthur: quan jo era un nano, em vas infectar amb el virus d’escriure i amb el virus de l’espai, però et vas descuidar de dir-me com pot ser de difícil qualsevol de les dues coses…».

No cal dir que aquesta mena d’homenatge representa una tèbia alenada de satisfacció per a mi, però també em fa sentir un contemporani dels germans Wright.

Després de les dues primeres Odissees —pel·lícules i novel·les— vaig tenir una excusa molt bona per a relegar HAL, Bowman i el monòlit al meu subconscient fins com a mínim l’any 1990. El projecte d’espai profund més ambiciós de la NASA, la sonda Galileu, havia de ser llançada pel Shuttle el maig de 1986, per començar a explorar les llunes de Júpiter el desembre del 1988, la qual cosa podria haver convertit en obsoleta qualsevol obra que jo hagués escrit abans de la data… i probablement proporcionaria estímuls per a noves i inacabables especulacions.

Desgraciadament, la tragèdia del Challenger va eliminar aquelles previsions, i ara està previst que la Galileu sigui llançada pel Shuttle Atlantis l’octubre del 1989. No arribarà a Júpiter fins el desembre del 1995, set anys més tard del que estava planejat originàriament. Com vaig escriure en el pròleg de 2061: Odissea tres, «he decidit no esperar».

I ara, per respondre a una pregunta que em feia por que no faríeu: hi haurà una altra Odissea? Tot i que Odissea tres acaba en un punt de suspens, de fet jo no tenia cap intenció d’insinuar-ne una continuació; tan sols semblava la manera més adequada d’acabar el llibre.

Si es materialitzarà o no una quarta Odissea és una cosa que depèn de factors que estan fora del meu control. Si la Galileu surt sana i estàlvia de la plataforma, això en millorarà considerablement les probabilitats. Però aleshores, dissortadament, hauré d’esperar fins que arribin les notícies procedents de Júpiter i els seus satèl·lits…

Si les notícies són molt bones —i si encara sóc per aquí per a gaudir-ne el 1995—, podria molt ben ser que una Odissea final emergís del meu processador de textos. El que m’agradaria fer, evidentment, és escriure-la amb molta tranquil·litat, amb vista a publicar-la l’1 de gener… del 2001.





CITACIONS


La bibliografia sobre la pel·lícula 2001: Una odissea de l’espai ara és enorme; potser la citació més útil és el llibre de Jerome Agel The Making of Kubrick’s 2001 (New American Library, 1970). Malauradament fa temps que està exhaurit.

A més de les tres novel·les 2001, 2010 i 2061 he publicat dos llibres que s’hi relacionen i que no són novel·les. The Lost Worlds of 2001 (NAL; Sidgwick and Jackson, 1972) i The Odissey File (Del Rey; Granada, 1986).

Report on Planet Three (Informe sobre el planeta tres) conté dos assaigs, «Son of Dr Strangelove» i «The Myth of 2001», que descriuen la història del principi del projecte.

25 d’agost, 1989

Colombo, Sri Lanka





1

LA NIT PRIMITIVA





1

El camí cap a l’extinció


La sequera ja havia durat deu milions d’anys, i el regnat dels terribles llangardaixos havia acabat feia molt. Aquí a l’equador, en el continent que un dia seria conegut amb el nom d’Àfrica, la batalla per l’existència havia assolit un nou clímax de ferocitat i encara no es veia qui en seria el vencedor. En aquesta terra erma i resseca només els petits o els ràpids o els ferotges podien prosperar o ni tan sols tenir l’esperança de sobreviure.

Els homes-simi del veldt no eren cap d’aquestes coses, i no prosperaven; de fet, ja anaven molt endavant en el camí cap a l’extinció. Un grup d’uns cinquanta ocupava unes coves que hi havia sobre una vall petita i recremada, la qual era dividida per un rierol peresós alimentat per les neus de les muntanyes de tres-cents quilòmetres cap al nord. Durant les males èpoques, el corrent desapareixia del tot i la tribu vivia sota l’ombra de la set.

Sempre passava gana, i ara es moria de fam. Quan la primera dèbil resplendor de l’alba va arrossegar-se cap a l’interior de la cova, Mira-Lluna va veure que el seu pare havia mort durant la nit. Ell no sabia que El Vell era el seu pare, perquè aquesta relació estava completament més enllà de la seva comprensió, però mentre mirava el cos demacrat va sentir un lleu neguit que era l’avantpassat de la tristor.

Els dos nadons ja gemegaven demanant menjar, però van callar quan Mira-Lluna va ensenyar-los les dents. Una de les mares, defensant l’infant que no podia alimentar adequadament, va grunyir-li enfadada; a ell no li quedava ni l’energia per a donar-li un clatellot pel seu atreviment.

Ara ja hi havia prou llum per a sortir. Mira-Lluna va agafar el cos marcit i el va arrossegar darrere seu mentre s’inclinava per passar per sota de la panxa que feia l’entrada de la cova. Un cop a fora, va tirar-se el cos sobre l’espatlla i es va posar dret: l’únic animal en tot aquest món que podia fer-ho.

Entre els de la seva espècie, Mira-Lluna era gairebé un gegant. Feia un metre i mig d’alçada, i tot i que estava seriosament subalimentat, pesava més de quaranta-cinc quilos. El seu cos corpulent i pelut era a mig camí entre el del simi i el de l’home, però el seu cap era molt més proper a l’home que al simi. El front era baix, amb arcs superciliars prominents, però no hi havia dubte que en els seus gens hi tenia la promesa d’humanitat. Mentre contemplava el món hostil del plistocè, ja hi havia alguna cosa en la seva mirada que estava més enllà de la capacitat de cap simi. En aquells ulls foscos i ensorrats s’hi veia una consciència creixent: les primeres insinuacions d’una intel·ligència que possiblement encara trigaria eres a poder realitzar-se per si mateixa i que aviat podria extingir-se per sempre.

No hi havia cap senyal de perill; Mira-Lluna, doncs, va començar a grimpar avall per la falda gairebé vertical que hi havia fora de la cova, només un mica destorbat per la seva càrrega. Com si hagués estat esperant el seu senyal, la resta de la tribu va sortir de les seves llars, més avall en la paret de roca, i va començar a afanyar-se cap a les aigües fangoses del corrent per beure’n la ració del matí.

Mira-Lluna va mirar cap a l’altra banda de la vall intentant descobrir si els Altres eren a la vista, però no n’hi havia ni rastre. Potser encara no havien sortit de les seves coves, o ja buscaven menjar més amunt pels turons. Com que no se’ls veia enlloc, Mira-Lluna els va oblidar; no era capaç de preocupar-se de més d’una cosa alhora.

Primer s’havia de desempallegar de El Vell, però aquest era un problema que no requeria pensar gaire. Aquesta temporada hi havia hagut moltes morts, una d’elles a la seva mateixa cova; només havia de posar el cadàver on havia deixat el nou infant l’últim quart de la lluna, i les hienes farien la resta.

Ja s’esperaven on la petita vall s’obria cap a la sabana, gairebé com si haguessin sabut que ell venia. Mira-Lluna va deixar el cos sota un arbust petit —tots els ossos anteriors havien desaparegut— i va apressar-se a tornar amb la seva tribu. Mai no va tornar a pensar en el seu pare.

Les seves dues companyes, els adults de l’altra cova i la major part dels joves buscaven afanyosament entre els arbres esquifits a causa de la sequera, més amunt de la vall, cercant-hi baies, arrels suculentes i fulles i algun cop de sort, com llangardaixos petits o rosegadors. Només els nounats i els vells més dèbils es quedaven a les coves; si hi havia algun excedent de menjar després de la recerca de tot el dia, podia ser que rebessin algun aliment. Si no, les hienes aviat tornarien a estar de sort.

Però aquell dia va ser bo, tot i que com que Mira-Lluna no tenia cap memòria real del passat, no podia comparar un moment amb un altre. Havia trobat el rusc d’abelles en el tronc d’un arbre mort, i així havia gaudit de la millor llaminadura que el seu poble coneixia. Encara es llepava els dits de tant en tant mentre guiava el grup cap a casa al capvespre. Evidentment, també havia arreplegat un bon nombre de picades, però gairebé no se n’havia adonat. Ara es trobava tan proper a l’alegria com era possible, perquè tot i que encara tenia gana, de fet no estava dèbil a causa de la fam. Això era el màxim a què podia aspirar cap home-simi.

La seva alegria va desaparèixer en arribar al rierol. Els Altres eren allà. Hi eren cada dia, però no per això resultava menys molest.

N’hi havia uns trenta, i no se’ls hauria pogut distingir dels membres de la pròpia tribu de Mira-Lluna. Quan el van veure apropar-se, van començar a saltar, a moure els braços i a xisclar des del seu costat del rierol, i la seva gent va replicar de la mateixa manera.

I això va ser tot el que va passar. Encara que els homes-simi sovint lluitaven els uns amb els altres i es rebolcaven per terra, les seves baralles molt poques vegades acabaven en ferides greus. Com que no tenien urpes ni incisius per a lluitar i estaven ben protegits pel pèl, no es podien fer gaire mal. En qualsevol cas, els sobrava poca energia per a aquest comportament improductiu. Grunyir i amenaçar era una manera molt més eficaç d’establir els seus punts de vista.

La confrontació va durar uns cinc minuts; aleshores l’exhibició va acabar-se tan ràpidament com havia començat, i tothom va beure tant com va voler de l’aigua fangosa. L’honor havia estat satisfet; cada grup havia reclamat el seu dret al seu propi territori. Un cop solucionada aquesta important qüestió, la tribu va continuar el seu camí pel seu costat del rierol. La pastura més propera que valia la pena era a gairebé dos quilòmetres de les coves, i l’havien de compartir amb una bandada de bèsties grosses, semblants a antílops, que amb prou feines si toleraven la seva presència. No se’ls podia fer fora, perquè estaven armats amb dagues ferotges al front, les armes naturals que els homes-simi no posseïen.

I així Mira-Lluna i els seus companys mastegaven baies i fruita i fulles i espantaven la fam…, mentre al seu voltant, en competència pel mateix pinso, hi havia una font potencial de més aliment del que podien arribar a menjar-se mai. Però totes aquelles tones de carn suculenta que vagaven per la sabana i les zones d’arbust no tan sols estaven fora del seu abast: estaven fora de la seva imaginació. Enmig de l’abundor es morien lentament de gana.

La tribu va tornar a la seva cova sense incidents, amb l’última claror del dia. La femella ferida que s’hi havia quedat va gemegar de plaer quan Mira-Lluna li va donar una branca coberta de baies que havia portat, i la va començar a atacar afamada. Aquí hi havia ben poc aliment, però l’ajudaria a sobreviure fins que la ferida que li havia causat el lleopard s’hagués guarit i ella pogués tornar a sortir per buscar menjar.

Per damunt de la vall s’elevava una lluna plena, i un vent glaçat baixava de les muntanyes llunyanes. Aquesta nit faria molt de fred, però el fred, com la gana, no era cap qüestió de veritable preocupació; era tan sols part de l’entorn de la vida.

Mira-Lluna gairebé no es va moure quan els xiscles i els crits van ressonar pendís amunt procedents d’una de les coves inferiors, i no li calia sentir els grunyits ocasionals per a saber perfectament què passava. Allà baix, en la foscor, el vell Pèl Blanc i la seva família lluitaven i morien, i la idea que ell podria ajudar-los d’alguna manera mai no va passar per la seva ment. La dura lògica de la supervivència eliminava aquestes fantasies, i no es va aixecar ni una veu de protesta en el pendís que escoltava. Cada cova estava silenciosa, no fos cas que també atragués el desastre.

L’aldarull va apagar-se, i després Mira-Lluna va poder sentir el so d’un cos arrossegat sobre pedres soltes. Això només va durar uns quants segons; després, el lleopard va agafar bé la seva presa. No va fer cap més soroll mentre s’allunyava lentament sobre els coixins de les seves potes duent la seva víctima sense esforç entre les mandíbules.

Durant un dia o dos aquí no hi hauria cap més perill, però podia haver-hi altres enemics a fora, que s’aprofitaven d’aquest Sol Petit fred que només brillava de nit. Si s’avisava amb prou anticipació, de vegades es podia espantar els depredadors més petits amb crits i xiscles. Mira-Lluna va arrossegar-se fora de la cova, va grimpar sobre un roc gran que hi havia al costat de l’entrada, i s’hi va acotxar per explorar la vall.

De totes les criatures que havien caminat sobre la Terra, els homes-simi havien estat els primers de mirar fixament la Lluna. I tot i que ell no se’n recordava, quan era molt jove Mira-Lluna de vegades estirava la mà i intentava tocar aquella cara fantasmal que s’elevava per sobre de les muntanyes.

Mai no ho havia aconseguit i ara era prou vell per a saber per què. Perquè primer, evidentment, havia de trobar un arbre prou alt per a enfilar-s’hi.

A estones observava la vall, i a estones observava la Lluna, però sempre escoltava. Un cop o dos es va mig adormir, però dormia en un estat d’alerta que es podia disparar per no res, i el més petit so l’hauria destorbat. A l’avançada edat de vint-i-cinc anys encara estava en plena possessió de totes les seves facultats; si continuava la seva sort i evitava els accidents, les malalties, els depredadors i la fam, encara podria arribar a sobreviure uns deu anys més.

La nit va anar passant, freda i clara, sense cap més alarma, i la Lluna es va elevar lentament entre constel·lacions equatorials que cap ull humà no veuria mai. A les coves, entre lapses de son irregular i espera atemorida, naixien els malsons de futures generacions.

I dues vegades va travessar lentament el cel, elevant-se cap al zenit i descendint cap a l’est, un punt de llum que enlluernava, més brillant que cap estrella.





2

La roca nova


Més tard, aquella mateixa nit, Mira-Lluna es va despertar de sobte. Cansat dels esforços i els desastres del dia, havia dormit més profundament del que era normal, però va estar immediatament alerta quan va sentir-se el primer dèbil soroll d’alguna cosa que escarbotava a baix a la vall.

Va incorporar-se en la fètida foscor de la cova i va forçar els seus sentits en la nit; la por va introduir-se lentament en la seva ànima. Mai en la seva vida —ja el doble de llarga del que la majoria de membres de la seva espècie podia esperar— no havia sentit un soroll com aquest. Els grans felins s’aproximaven en silenci, i l’única cosa que els traïa era la rara esllavissada de terra o l’ocasional espetec d’un branquilló. Però això era un soroll continuat d’esclafament que creixia progressivament. Semblava com si alguna bèstia enorme es mogués en la nit, sense fer cap intent per amagar-se, i ignorés els obstacles. Una vegada, Mira-Lluna va sentir el so inconfusible que fa un arbust quan l’arrenquen; els elefants i els dinoteris feien això prou sovint, però es movien amb tant de silenci com els felins.

I aleshores va arribar un so que Mira-Lluna no podia haver identificat de cap manera, perquè mai no s’havia sentit abans en la història del món. Era el «clanc» de metall sobre pedra.

Mira-Lluna va trobar-se cara a cara amb la Roca Nova quan guiava la tribu cap al riu amb la primera claror del matí. Gairebé havia oblidat els terrors de la nit, perquè res d’especial no havia ocorregut després d’aquell soroll inicial, de manera que ni tan sols no va associar aquesta cosa estranya amb perill o amb por. No hi havia res que hi fos alarmant, al capdavall.

Era una llosa rectangular, de tres cops la seva alçada, però prou estreta perquè la pogués abastar amb els seus braços, i estava feta d’algun material completament transparent. De fet, no resultava fàcil de veure-la excepte quan el sol es reflectia en les seves vores. Com que Mira-Lluna mai no havia vist gel, ni tan sols aigua cristal·lina, no hi havia cap objecte natural amb el qual pogués comparar aquesta aparició. Certament era força atractiva, i tot i que ell era sàviament prudent pel que feia a la majoria de les coses noves, no va dubtar gaire temps abans d’apropar-s’hi de costat. Com que no va passar res, va estirar la mà i va notar una superfície freda i dura.

Al cap d’uns quants minuts de pensament intens va arribar a una explicació brillant. Era una roca, evidentment, i devia haver crescut durant la nit. Hi havia moltes plantes que ho feien: coses blanques i polposes que tenien forma com de palet i que semblava que sorgissin durant les hores de foscor. És cert que eren petites i rodones, mentre que aquesta era gran i tenia angles esmolats, però filòsofs més grans que vindrien després de Mira-Lluna estarien disposats a passar per alt excepcions igualment sorprenents en les seves teories.

Aquest pensament abstracte realment superb va portar Mira-Lluna, després de només tres o quatre minuts, a una deducció que immediatament va posar a prova. Les plantes-palet rodones i blanques eren gustoses (tot i que n’hi havia unes quantes que produïen malalties greus), potser aquesta que era alta…?

Unes quantes llepades i mossegadetes el van desil·lusionar ràpidament. Aquí no hi havia cap aliment; així doncs, com un home-simi assenyat, va seguir el seu camí cap al riu i es va oblidar completament del monòlit cristal·lí durant la rutina diària de xisclar als Altres.

Aquell dia la recerca va ser molt dolenta, i la tribu va haver d’allunyar-se uns quants quilòmetres de les coves per trobar una mica de menjar. Durant la despietada calor del migdia, una de les femelles més dèbils va desmaiar-se, lluny de qualsevol refugi possible. Els seus companys es van reunir al seu voltant, tot gemegant i lamentant-se solidàriament, però cap d’ells no hi podia fer res. Si no haguessin estat tan cansats, se l’haurien poguda endur, però no hi havia cap excedent d’energia per a actes semblants de compassió. Van haver-la de deixar, perquè es recuperés o no amb els seus recursos.

Van passar pel lloc quan tornaven cap a casa aquella tarda, però no s’hi veia ni un os.

Amb l’última claror del dia, mentre miraven al voltant ansiosament per si descobrien caçadors que haguessin sortit d’hora, van beure apressadament al rierol i van començar a enfilar-se cap a les seves coves. Encara eren a uns cent metres de la Roca Nova quan va començar el so.

Amb prou feines si se sentia, però va fer-los aturar de cop, i es van quedar paralitzats en el camí, amb les mandíbules penjant laxes. Una vibració simple i embogidorament repetitiva sortia a batecs del cristall i hipnotitzava tots els que hi havia al seu abast. Per primer cop —i últim, durant tres milions d’anys— es va sentir el soroll d’un tambor a Àfrica.

El batec va créixer i es va tornar més insistent. Després els homes-simi van començar a moure’s endavant com somnàmbuls cap a la font del so que els manava. De vegades feien petits passos de ball, quan la seva sang responia a ritmes que els seus descendents trigarien eres a crear. Completament en trànsit, es van reunir al voltant del monòlit mentre oblidaven les dificultats del dia, els perills de la posta que s’aproximava i la fam dels seus estómacs.

El timbal va créixer de volum i la nit es va tornar més fosca. I mentre les ombres s’allargaven i la llum s’escorria del cel, el cristall va començar a brillar.

Primer va perdre la transparència i va quedar banyat amb una luminescència pàl·lida i lletosa. Fantasmes turmentadors i mal definits es movien per la seva superfície i en les seves profunditats. Es van fondre en barres de llum i ombra, després van formar figures radials que s’entrecreuaven i que van començar a voltar lentament.

Les rodes de llum giraven més i més de pressa, i el batec dels tambors s’accelerava amb elles. Ara completament hipnotitzats, els homes-simi només podien mirar fixament, amb les barres penjant, aquesta sorprenent exhibició de pirotècnia. Ja havien oblidat els instints dels seus avantpassats i les lliçons d’una vida; ni un sol d’ells, normalment, no hauria estat tan lluny de la cova tan tard a la nit, perquè els matolls que els envoltaven estaven plens de figures glaçades i ulls que els observaven, mentre les criatures de la nit retardaven les seves feines per veure què passaria a continuació. Ara les rodes de llum que giravoltaven van començar a unir-se i els radis es van fondre en barres lluminoses que lentament es perdien en la distància mentre giraven sobre els seus eixos. Es van separar en parelles, i els grups resultants de línies començaren a oscil·lar i a entrecreuar-se, i a canviar lentament els seus angles d’intersecció. Formes geomètriques fantàstiques apareixien i desapareixien al mateix temps que els entramats brillants es barrejaven i es tornaven a separar. I els homes-simi observaven, captius mesmeritzats del cristall relluent.

Mai no podrien endevinar que els sondejaven les ments, que traçaven els mapes dels seus cossos, que estudiaven les seves reaccions i avaluaven els seus potencials. Al principi tota la tribu havia estat mig acotxada en una escena immòbil, com si els haguessin convertit en pedra. Aleshores, l’home-simi més proper a la llosa va tornar de sobte a la vida.

No es va moure de la seva posició, però el seu cos va perdre la rigidesa del trànsit i es va animar com si fos un titella controlat per cordes invisibles. El cap va girar-se-li cap aquí i cap allà; la boca se li va obrir i tancar en silenci, els punys se li van cloure i es van tornar a obrir. Aleshores va ajupir-se, va trencar una tija llarga d’herba i va intentar fer-hi un nus amb dits maldestres.

Semblava que estigués posseït i que lluités contra algun esperit o dimoni que hagués pres el control del seu cos. Panteixava, i els seus ulls eren plens de terror mentre intentava obligar els dits a fer moviments més complexos que els que mai havien intentat anteriorment.

Tot i els seus esforços, només va aconseguir trencar la tija a trossos. Mentre els fragments trencats queien a terra, la influència controladora el va abandonar i va tornar-se a quedar immòbil.

Un altre home-simi va tornar a la vida i va passar pels mateixos passos. Aquest espècimen era més jove i adaptable: va triomfar on l’altre havia fracassat. Sobre el planeta Terra s’acabava de fer el primer nus rudimentari.

D’altres van fer coses encara més estranyes i més absurdes. Alguns van estirar els braços i les mans i van intentar tocar-se les puntes dels dits, primer amb els ulls oberts i després amb un ull tancat. Alguns els van obligar a mirar fixament imatges de línies rectes en el cristall que es dividien més i més finament fins que les línies es barrejaven en una taca grisa. I tots van sentir sons simples i purs, de to variable, que ràpidament baixaven sota el nivell d’audició.

Quan va arribar el torn a Mira-Lluna, va tenir molt poca por. La seva sensació principal era un lleu ressentiment mentre els músculs se li contreien i els membres es movien seguint ordres que no eren del tot seves.

Sense saber per què, va inclinar-se i va collir una pedra petita. Quan va aixecar-se, va veure que hi havia una nova imatge a la llosa de cristall.

Els entramats i les formes que es movien i ballaven havien desaparegut. En el seu lloc hi havia una sèrie de cercles concèntrics, envoltats per un disc petit i negre.

Obeint les ordres silencioses del seu cervell, va llançar la pedra amb un maldestre moviment del braç per sobre del seu cap. Va fallar l’objectiu per més d’un metre.

«Torna-ho a provar», va dir l’ordre. Va buscar al seu voltant fins trobar un altre palet. Aquesta vegada va tocar la llosa amb un soroll semblant al d’una campana. Encara s’havia allunyat molt del centre, però la seva punteria millorava.

El quart intent només estava a centímetres del centre de la diana. Una sensació de plaer indescriptible, gairebé sexual en la seva intensitat, va inundar la seva ment. Aleshores el control es va afluixar; no va sentir cap impuls per a fer res, excepte quedar-se dret i esperar.

Un rere l’altre, cada membre de la tribu va ser posseït breument. Alguns van tenir èxit, però la majoria van fracassar en les tasques que se’ls havia encomanat, i tots van ser degudament recompensats amb espasmes de plaer o de dolor.

Ara només hi havia una lluentor uniforme i sense característiques a la gran llosa, de manera que s’alçava com un bloc de llum sobreimposada a la foscor del voltant. Com si es despertessin d’un somni, els homes-simi van sacsejar el cap, i després començaren a avançar pel camí cap al seu refugi. No van mirar enrere, ni es van sorprendre de l’estranya llum que els guiava cap a les seves llars…, i cap a un futur desconegut, de moment, fins i tot per a les estrelles.





3

Acadèmia


Mira-Lluna i els seus companys no tenien cap record del que havien vist després que el cristall va deixar de projectar el seu miratge hipnòtic sobre les seves ments i d’experimentar amb els seus cossos. L’endemà, quan van sortir a buscar menjar, van passar-hi pel costat sense concedir-hi gaire interès: ara era part de l’entorn ignorat de les seves vides. No se’l podien menjar i no se’ls podia menjar a ells; en conseqüència, no era important.

A baix, al riu, els Altres van fer les seves amenaces habituals i ineficaces. El seu cap, un home-simi amb una sola orella, de l’edat i l’estatura de Mira-Lluna, però en pitjors condicions, fins i tot va fer una breu incursió cap al territori de la tribu, tot cridant molt fort i movent els braços en un intent d’espantar l’oposició i enfortir el seu propi coratge. L’aigua del rierol no arribava enlloc a dos pams, però com més s’hi endinsava Una-Orella, més insegur se sentia i menys entusiasme tenia. Molt aviat es va aturar, i aleshores va tornar enrere, amb una dignitat exagerada, per reunir-se amb els seus companys.

Per altra banda, no hi hagué cap canvi en la rutina diària. La tribu va recollir prou aliment per a sobreviure un altre dia i ningú no va morir. I aquella nit la llosa de cristall encara els esperava, envoltada per la seva aura de llum i so que bategava. El programa que havia preparat, però, era subtilment diferent. Alguns homes-simi van ignorar la llosa completament, com si es concentrés en els subjectes més prometedors. Un d’ells era Mira-Lluna; una vegada més va sentir els circells inquisitius que s’arrossegaven endins pels camins no utilitzats del seu cervell. I al cap d’una estona va començar a tenir visions.

Podia ser que fossin dins el bloc de cristall, podia ser que fossin completament dins la seva ment. En tot cas, per a Mira-Lluna eren del tot reals. Però d’alguna manera l’impuls automàtic de fer fora els intrusos del seu territori havia estat amortit fins la quietud.

Mirava un pacífic grup familiar que només es diferenciava en un aspecte de les escenes que ell coneixia. El mascle, la femella i els dos infants que havien aparegut misteriosament davant seu estaven afartats i grassos, el pèl era sedós i brillant…, i aquestes eren unes condicions de vida que Mira-Lluna mai no havia imaginat. Inconscientment, es va palpar les costelles, que li sobresortien; les costelles d’aquells éssers estaven amagades sota sacsons de greix. De tant en tant es remenaven peresosament, tot fent becaines a l’entrada d’una cova, aparentment en pau amb el món. De vegades, el gran mascle emetia un rot monumental de satisfacció.

No va haver-hi cap altra activitat, i al cap de cinc minuts l’escena desaparegué. Els cristall no era més que un perfil que relluïa lleument en la foscor; Mira-Lluna va espolsar-se com si es despertés d’un somni, es va adonar de sobte d’on era i va guiar la tribu de tornada cap a les coves.

No guardava cap memòria conscient del que havia vist, però aquella nit, mentre seia capficat a l’entrada del seu cau, amb les orelles sintonitzades amb els sorolls del món que l’envoltava, Mira-Lluna va sentir les primeres dèbils burxades d’una emoció nova i poderosa. Era una sensació vaga i difusa d’enveja, d’insatisfacció amb la seva vida. No tenia ni idea de quina n’era la causa, i encara menys de la seva cura, però la insatisfacció havia entrat en la seva ànima i ell havia fet una petita passa cap a la humanitat.

Nit rere nit es va repetir l’espectacle d’aquells quatre homes-simi grassos, fins que es va convertir en una font d’exasperació fascinada, la qual cosa servia per a augmentar la fam eterna que rosegava l’estómac de Mira-Lluna. Si ho hagués vist amb els seus ulls, no hauria tingut aquest efecte; li calia reforç psicològic. Ara hi havia llacunes en la vida de Mira-Lluna que ell mai no recordaria, quan els mateixos àtoms del seu cervell simple eren reordenats per a formar esquemes nous. Si ell sobrevivia, aquells esquemes es tornarien eterns, perquè els seus gens els passarien a les generacions futures.

Era una cosa lenta i avorrida, però el monòlit de cristall tenia paciència. Ni ell ni les seves còpies escampades per la meitat del globus no esperaven reeixir amb totes les desenes de grups inclosos en l’experiment. Cent fracassos no importarien quan un sol èxit podia canviar el destí del món.

Quan va arribar la lluna següent, la tribu havia vist un naixement i dues morts. Una de les morts s’havia degut a la fam; l’altra havia ocorregut durant el ritual nocturn, quan un home-simi havia sofert un col·lapse quan intentava picar delicadament dues pedretes. El cristall s’havia enfosquit immediatament i la tribu s’havia alliberat de l’encanteri. Però l’home-simi que havia caigut no es va moure, i al matí, és clar, el cos havia desaparegut.

La nit següent no va haver-hi cap actuació: el cristall encara estava analitzant el seu error. La tribu va passar pel seu costat en filera a l’hora de la posta i va ignorar completament la presència de la llosa. La nit següent, el monòlit tornava a ser a punt.

Els quatre homes-simi grassos encara eren allà i ara feien coses extraordinàries. Mira-Lluna va començar a tremolar incontroladament; se sentia com si el cervell li hagués de rebentar i volia desviar la mirada. Però aquell control mental implacable no estava disposat a afluixar la seva presa; el va obligar a seguir la lliçó fins al final, encara que tots els seus instints s’hi revoltaven en contra.

Aquells instints havien fet servei als seus avantpassats, en els dies de pluges tèbies i fertilitat exuberant, quan el menjar creixia a tot arreu perquè el collissin. Ara els temps havien canviat, i la saviesa heretada del passat s’havia convertit en ximpleria. Els homes-simi s’havien d’adaptar, o havien de morir, com les bèsties més grans que havien desaparegut abans que ells, i els ossos de les quals ara jeien segellats dins les muntanyes de pedra calcària.

Mira-Lluna, doncs, mirava fixament i sense parpellejar el monòlit de cristall, mentre el seu cervell restava obert a les manipulacions encara incertes de la llosa. Sovint tenia basques, però sempre tenia gana, i de tant en tant les seves mans es tancaven inconscientment en les formes que determinarien el seu nou tipus de vida.

Quan la filera de porcs senglars va travessar el camí ensumant i grunyint, Mira-Lluna va aturar-se de sobte. Els porcs i els homes-simi sempre s’havien ignorat, perquè no hi havia cap conflicte d’interessos entre ells. Com la majoria dels animals que no competien pel mateix menjar, es limitaven a no destorbar-se mútuament.

Però ara Mira-Lluna se’ls va quedar mirant, oscil·lant endavant i enrere mentre el bufetejaven impulsos que no podia entendre. Aleshores, com en un somni, va començar a buscar per terra, tot i que no hauria pogut explicar què buscava encara que hagués tingut la capacitat de parlar. Ho reconeixeria quan ho veiés.

Era una pedra pesada i punxeguda d’uns quinze centímetres de llarg, i tot i que no casava perfectament amb la seva mà, serviria. Mentre feia giravoltar la mà, sorprès per l’augment sobtat de pes, va sentir que tenia poder i autoritat. Va començar a moure’s cap al porc més proper.

Era un animal jove i babau, fins i tot per als estàndards poc exigents de la intel·ligència dels porcs senglars. Tot i que l’observava de cua d’ull, no se’l va prendre seriosament fins que va ser massa tard. Per què havia de sospitar de cap mala intenció en aquestes criatures inofensives? Va continuar arrencant herba fins que el martell de pedra de Mira-Lluna va destruir la seva minvada consciència. La resta del ramat continuava pasturant sense alarmar-se, perquè l’assassinat havia estat ràpid i silenciós.

Tots els altres homes-simi del grup s’havien aturat per mirar i ara es van apilar al voltant de Mira-Lluna i la seva víctima, meravellats i admirats. Al cap d’una estona, un d’ells collí l’arma tacada de sang i va començar a colpejar el porc mort. D’altres s’hi van afegir amb bastons i pedres que pogueren recollir fins que l’objectiu va iniciar una desintegració pastosa.

Aleshores es van avorrir; alguns s’allunyaren, mentre d’altres es van quedar, indecisos, al voltant del cadàver irreconeixible: el futur d’un món pendent de la seva decisió. Va passar un temps sorprenentment llarg fins que una de les femelles que criaven va començar a llepar la pedra ensangonada que sostenia entre les potes.

I encara va passar més temps fins que Mira-Lluna, a pesar de tot el que li havien ensenyat, finalment va comprendre que mai no caldria que tornés a passar gana.





4

El lleopard


Les eines per a l’ús de les quals els havien programat eren prou simples, però podien canviar aquest món i fer-ne els homes-simi els seus amos. La més primitiva era la pedra sostinguda per la mà, que multiplicava moltes vegades la força d’un cop. Després hi havia la maça d’os, que n’allargava l’abast i podia proporcionar una protecció contra els ullals o les urpes d’animals furiosos. Amb aquestes armes, el menjar il·limitat que vagava per la sabana estava a la seva disposició.

Però necessitaven altres ajudes, perquè les seves dents i ungles no podien esquarterar prou bé res que fos més gros que un conill. Afortunadament, la Natura havia proporcionat les eines perfectes i només calia la intel·ligència per a collir-les.

Primer hi havia el ganivet o serra, tosc però molt efectiu, d’un model que aniria bé durant els propers tres milions d’anys. Era simplement la mandíbula inferior d’un antílop, amb les dents encara al seu lloc; no hi hauria cap millora substancial fins l’arribada de l’acer. Després hi havia l’alena o daga en forma de banya de gasela, i finalment un rascador fet de la mandíbula sencera de gairebé qualsevol animal petit.

La maça d’os, la serra de dents, la daga de banya, el rascador d’os: aquests eren els invents meravellosos que els homes-simi necessitaven per sobreviure. Aviat els reconeixerien com als símbols de poder que eren, però havien de passar molts mesos abans que els seus dits maldestres adquirissin l’habilitat —o la voluntat— d’utilitzar-los.

Potser, amb el temps, amb els seus propis esforços podrien haver arribat al concepte extraordinari i brillant d’utilitzar armes naturals com a eines artificials. Però tot estava en contra seva, i fins i tot ara el fracàs trobaria innombrables oportunitats en les eres que tenien al davant.

Als homes-simi se’ls havia donat la primera oportunitat. No n’hi hauria una de segona; el futur estava, molt literalment, en les seves pròpies mans.

Les llunes van créixer i van minvar; naixien infants i de vegades vivien; el vells febles i de trenta anys morien; el lleopard s’enduia el seu impost durant la nit; els Altres amenaçaven diàriament des de l’altra banda del riu… i la tribu prosperava. En un sol any, Mira-Lluna i la seva tribu havien canviat fins al punt que gairebé no se’ls podia reconèixer.

Havien après bé la seva lliçó; ara podien fer anar totes les eines que els havien estat revelades. El record mateix de la fam anava desapareixent de les seves ments, i tot i que els porcs senglars s’estaven tornant esquerps, hi havia gaseles i antílops i zebres en incomptables milers escampats per les planes. Tots aquests animals, i d’altres, havien caigut com a presa dels aprenents de caçador.

Ara que ja no estaven mig idiotitzats a causa de la gana, tenien temps tant per a jeure com per als primers rudiments de pensament. Acceptaven com si res el seu nou tipus de vida, i no l’associaven de cap manera amb el monòlit que encara era al costat del camí del riu. Si mai s’haguessin aturat a considerar la qüestió, podrien haver fatxendejat que havien arribat a l’estatus actual gràcies als seus propis esforços; de fet, ja havien oblidat cap altre tipus d’existència.

Però cap Utopia no és perfecta, i aquesta tenia dos defectes. El primer era el lleopard caçador, la passió del qual pels homes-simi semblava haver crescut encara més ara que estaven més ben alimentats. El segon era la tribu de l’altra banda del riu, perquè d’alguna manera els Altres havien sobreviscut i refusaven tossudament morir-se de fam.

El problema del lleopard es va resoldre en part per casualitat, en part per culpa d’un error greu —de fet, gairebé fatal— de Mira-Lluna. Però en aquell moment la seva idea li havia semblat tan brillant, que havia saltat d’alegria, i potser no se’l podia culpar gaire per passar-ne per alt les conseqüències.

La tribu encara passava dies dolents de tant en tant, tot i que ja no amenaçaven la seva supervivència. Cap a la posta, no havia aconseguit matar res; les coves de casa ja eren a la vista quan Mira-Lluna guiava els seus companys, cansats i malhumorats, cap al refugi. I allà, just al portal, van trobar un dels rars regals de la Natura.

Un antílop adult jeia al costat del camí. Tenia una pota del davant trencada, però encara li quedava molta energia per a lluitar, i els xacals que l’envoltaven deixaven un respectuós marge de seguretat a les banyes com punyals. Podien permetre’s d’esperar; sabien que els arribaria el moment.

Però havien oblidat la competència i retrocediren amb grunyits furiosos quan van arribar els homes-simi. També ells van encerclar la bèstia prudentment, fora de l’abast d’aquelles perilloses banyes; després van passar a l’atac amb maces i pedres.

No va ser un atac gaire efectiu ni coordinat: quan van haver donat el cop de gràcia a la pobra bèstia, la llum gairebé ja havia desaparegut… i els xacals recuperaven el seu coratge. Mira-Lluna, dividit entre la por i la gana, es va adonar lentament que tot el seu esforç podia haver estat en va. Era massa perillós quedar-se més temps allà.

Aleshores, no pas per primera ni per última vegada, va demostrar que era un geni. Amb un immens esforç d’imaginació va visualitzar l’antílop mort en la seguretat de la seva cova. Va començar a arrossegar-lo cap a l’espadat; després, els altres van entendre les seves intencions i van començar a ajudar-lo.

Si hagués sabut com seria de difícil la tasca, mai no ho hauria intentat. Tan sols la seva immensa força i l’agilitat heretada dels seus avantpassats arboris li van permetre d’hissar el cadàver per la paret. Més d’una vegada, gairebé plorant de frustració, gairebé va abandonar el seu premi, però una tossuderia tan profundament arrelada com la seva gana l’esperonava. De vegades els altres l’ajudaven, de vegades li feien nosa; la major part de les vegades tan sols el destorbaven. Però finalment ho va aconseguir; va arrossegar l’antílop masegat per sobre de la vora de la cova en el moment en què els últims raigs de llum desapareixien del cel, i va començar el festí.

Hores després, fart fins a petar, Mira-Lluna va despertar-se. Sense saber per què, va incorporar-se en la foscor entre els cossos estirats dels seus companys igualment saciats i va forçar l’oïda per sentir-hi en la nit.

No hi havia cap altre so apart de la respiració profunda al seu voltant; tot el món semblava adormit. Les pedres que hi havia fora de la boca de la cova eren pàl·lides com els ossos sota la llum brillant de la lluna, ara ja molt alta. Qualsevol idea de perill semblava infinitament remota.

Aleshores, des de molt lluny, va arribar el so d’una pedreta que queia. Espantat, però curiós, Mira-Lluna va arrossegar-se fins a l’ampit que hi havia fora de la cova, i va mirar espadat avall.

El que va veure el va deixar tan paralitzat de terror, que durant llargs segons va ser incapaç de moure’s. Només sis metres més avall, dos ulls daurats i brillants miraven fixament amunt, cap a on era ell; el tenien tan hipnotitzat de por, que gairebé no s’adonava del cos àgil i ratllat que hi havia al darrere i que fluïa suaument i en silenci de roca en roca. El lleopard mai no havia pujat tan amunt. Havia ignorat les coves inferiors, tot i que devia haver-se adonat perfectament que estaven habitades. Ara buscava una altra presa: seguia el rastre de sang paret amunt sota la llum de la lluna.

Al cap d’uns segons, la nit va convertir-se en un infern amb els crits d’alarma dels homes-simi de la cova de sobre. El lleopard va fer un rugit de fúria en adonar-se que havia perdut el seu element de sorpresa. Però no va aturar el seu moviment, perquè sabia que no havia de témer res.

Va arribar a l’ampit i va descansar un moment en l’espai estret i obert. La flaire de la sang l’envoltava i omplia la seva ment ferotge i minúscula amb un únic desig abassegador. Sense dubtar, va penetrar silenciosament en la cova.

I aquí va cometre el seu primer error, perquè quan va sortir de la zona il·luminada per la lluna, fins i tot els seus ulls superbament adaptats a la foscor van quedar en un desavantatge momentani. Els homes-simi el podien veure, perfilat en part contra l’obertura de la cova, amb més claredat que no els podia veure ell. Estaven aterroritzats, però ja no estaven indefensos.

Grunyint i movent la cua com una tralla, confiat i arrogant, el lleopard va avançar per buscar el tendre menjar que desitjava. Si hagués trobat la seva presa en terreny obert, no hauria tingut cap problema, però ara els homes-simi estaven atrapats, i la desesperació els havia donat coratge per a intentar l’impossible. I per primer cop tenien els mitjans per a assolir-lo.

El lleopard va saber que alguna cosa no anava bé en notar un cop atordidor al cap. Va donar una urpada endavant i sentí un udol d’agonia quan les seves ungles van tallar carn tova. Aleshores va haver-hi un dolor penetrant quan alguna cosa aguda va ensorrar-se en el seu flanc, un cop, dos, i fins una tercera vegada. Va girar-se de cop per atacar les ombres que cridaven i corrien per totes bandes.

Va tornar a sentir un cop violent quan alguna cosa el va enxampar al morro. Les seves dents es tancaren sobre una taca blanca que es movia…, però només van gratar inútilment os mort. I ara, en una indignitat final i increïble, li estaven arrencant la cua des de l’arrel.

Va girar-se de cop i llançà el seu boig turmentador contra la paret de la cova. Però fes el que fes, no podia fugir de la pluja de cops que li infligien amb armes tosques mans maldestres però poderoses. Els seus rugits van recórrer l’escala des del dolor a l’alarma, de l’alarma al terror absolut. El caçador implacable era la víctima, ara, i intentava retirar-se desesperadament.

I aleshores va cometre el seu segon error, perquè en la seva sorpresa i por havia oblidat on era. O potser l’havien atordit o cegat els cops que li havien plogut al cap; fos quina fos la raó, va saltar abruptament de la cova. Va haver-hi un xiscle terrible mentre es retorçava en l’aire. Segles més tard, semblava, va arribar un cop somort quan va caure sobre un sortint que hi havia al mig de l’espadat; després d’allò, l’únic so va ser el lliscament de pedres soltes, que ràpidament va morir en la nit.

Durant molta estona, intoxicat per la victòria, Mira-Lluna es va quedar a l’entrada de la cova saltant i farfollant. Sentia, amb raó, que el seu món havia canviat i que ja no era una víctima indefensa de les forces que l’envoltaven.

Aleshores va tornar a la cova i per primer cop en la seva vida va dormir tota la nit sense interrupcions.

Al matí van trobar el cos del lleopard al peu de l’espadat. Fins i tot mort, va haver de passar un quant temps abans que ningú gosés acostarse al monstre vençut, però al final s’hi van abraonar amb els ganivets i les serres d’os.

Va ser una feina molt dura, i aquell dia no van caçar.





5

Encontre a l’alba


Quan guiava la tribu cap al riu en la dèbil claror de l’alba, Mira-Lluna va aturar-se un moment, indecís, en un lloc familiar. Sabia que hi faltava alguna cosa, però no es recordava de què era. No va malgastar cap esforç mental en aquest problema, perquè aquest matí tenia qüestions més importants en la seva ment.

Com el tro i el llamp i els núvols i els eclipsis, el gran bloc de cristall se n’havia anat tan misteriosament com havia arribat. Havent desaparegut en l’inexistent passat, mai no va tornar a preocupar la ment de Mira-Lluna.

Mai no sabria què li havia fet, i cap dels seus companys no es va preguntar, en reunir-se al seu voltant en la boirina del matí, per què s’havia aturat un moment aquí en el camí cap al riu.

Des del seu costat del corrent, en la inviolada seguretat del seu propi territori, els Altres van veure per primer cop Mira-Lluna i una dotzena dels mascles de la seva tribu com un fresc en moviment retallat contra el cel. De seguida van començar a cridar el seu desafiament diari, però aquest cop no va haver-hi resposta.

Pausadament, amb decisió —però sobretot en silenci—, Mira-Lluna i la seva banda van baixar del turonet que s’alçava sobre el riu, i en apropar-se ells, els Altres van restar en silenci. La seva ràbia habitual va anar-se fonent i fou substituïda per una por que creixia. Eren vagament conscients que havia passat alguna cosa i que aquest encontre era diferent de tots els que hi havia hagut anteriorment. Les maces d’os i els ganivets que duia el grup de Mira-Lluna no els van alarmar, perquè no en comprenien l’objectiu. Només sabien que els moviments dels seus rivals ara estaven imbuïts de determinació, i d’amenaça.

El grup va aturar-se a la vora de l’aigua, i durant un instant el coratge dels Altres es va revifar. Guiats per Una-Orella, van reprendre el seu cant de batalla sense gaire entusiasme. Només va durar uns quants segons abans que una visió de terror els deixés muts.

Mira-Lluna va alçar els braços enlaire i va revelar la càrrega que fins ara havia estat amagada pels cossos hirsuts dels seus companys. Sostenia una branca gruixuda, i, empalat a l’extrem hi havia el cap sangonós del lleopard. Havien fet que la boca s’aguantés oberta amb un bastó, i els grans ullals relluïen amb una blancor horripilant sota els primers raigs del sol que s’elevava.

La major part dels Altres estaven massa paralitzats de por per a moure’s, però alguns van iniciar una retirada lenta i a ensopegades. Això era tot l’encoratjament que necessitava Mira-Lluna. Encara amb el trofeu mutilat sobre el seu cap, va començar a travessar el rierol. Al cap d’un moment de vacil·lació, els seus companys xipollejaren darrere seu.

Quan Mira-Lluna va arribar a l’altra banda, Una-Orella encara mantenia la seva posició. Potser era massa valent o massa estúpid per a córrer; potser no podia acabar de creure’s que aquesta ofensa succeís de veritat. Covard o heroi, no va haver-hi cap diferència al capdavall, quan el somriure macabre de la mort va esclafar-li el cap inintel·ligent.

Xisclant de por, els Altres es van dispersar entre els arbustos, però més tard tornarien, i oblidarien aviat el seu líder perdut.

Durant uns quants segons, Mira-Lluna va quedar-se dret, indecís, al costat de la seva nova víctima, mentre intentava comprendre el fet meravellós que el lleopard mort encara pogués tornar a matar. Ara ell era l’amo d’aquest món, i no estava gaire segur de què faria a continuació.

Però ja pensaria alguna cosa.





6

L’ascensió de l’home


Sobre el planeta hi havia un nou animal que s’estenia lentament des del bressol africà. Encara era tan rar, que un cens fet amb pressa el podria haver passat per alt entre els molts milions de criatures que vagaven per la terra i el mar. No hi havia cap prova, encara, que prosperaria o fins i tot que arribaria a sobreviure: en aquest món, on tantes altres bèsties més grans havien desaparegut, el seu destí encara oscil·lava a la balança.

En els cent mil anys des que els cristalls havien baixat sobre Àfrica, els homes-simi no havien inventat res. Però havien començat a canviar i havien desenvolupat capacitats que no posseïa cap altre animal. Les seves maces d’os havien augmentat l’abast i havien multiplicat la força; els homes-simi ja no estaven indefensos davant els depredadors amb els quals havien de competir. Els carnívors més petits, els podien allunyar de les seves pròpies caceres, i els més grossos com a mínim els podien desanimar i de vegades els podien fer fugir.

Els seus immensos queixals es feien més petits, perquè ja no eren essencials. Les pedres esmolades que podien fer servir per desenterrar arrels, o per tallar i serrar carn o fibres, havien començat a substituir-les, amb conseqüències immesurables. Els homes-simi ja no s’enfrontaven a la mort per fam quan les dents se’ls feien malbé o se’ls gastaven; fins i tot les eines més tosques podien afegir molts anys a les seves vides. I com que els seus ullals minvaven, les seves cares van començar a canviar; el morro va retrocedir; la mandíbula immensa es va tornar més delicada; la boca, capaç de fer sons més subtils. La parla encara estava a un milió d’anys de distància, però s’hi havien fet els primers passos.

I aleshores el món va començar a canviar. En quatre grans ones, amb dos-cents mil anys entre les seves crestes, les eres glacials ho van escombrar tot i van deixar la seva marca sobre tot el globus. Fora dels tròpics, les glaceres van matar tots els qui havien abandonat prematurament la seva llar ancestral i a tot arreu van passar pel sedàs les criatures que no s’hi podien adaptar.

Quan el gel va haver desaparegut, també havia desaparegut una gran part de la vida primitiva del planeta, incloent-hi els homes-simi. Però a diferència de tants d’altres, havien deixat descendents; no és que s’haguessin extingit: s’havien transformat. Els creadors d’eines havien estat recreats per les seves pròpies eines.

Perquè utilitzant maces i sílex les seves mans havien assolit una habilitat que no es trobava enlloc més del regne animal; això els permetia fer eines encara millors, les quals, al seu torn, havien fet desenvolupar encara més els seus membres i els seus cervells. Era un procés acumulatiu i accelerador, i en la seva fi hi havia l’home.

Els primers veritables homes tenien eines i armes que només eren una mica millors que les dels seus avantpassats d’un milió d’anys abans, però les podien utilitzar amb una habilitat molt superior. I en algun lloc dels segles obscurs que havien transcorregut, havien inventat l’eina més essencial de totes, encara que no es podia veure ni tocar. Havien après a parlar, i així havien obtingut la seva primera gran victòria sobre el temps. Ara els coneixements d’una generació podien ser transmesos a la següent, i així cada era es podia aprofitar dels qui havien passat abans.

A diferència dels animals, que només coneixien el present, l’home havia adquirit un passat i començava a caminar de quatre grapes cap a un futur.

També aprenia a dominar les forces de la natura; amb el control del foc havia posat els fonaments de la tecnologia i havia deixat els seus orígens animals molt enrere. La pedra va deixar pas al bronze i després al ferro. La caça va ser succeïda per l’agricultura. La tribu es va convertir en poble, el poble en ciutat. La parla es va tornar eterna, gràcies a certes marques fetes sobre pedra i argila i papir. Després va inventar la filosofia i la religió. I va poblar el cel, no del tot inacuradament amb déus.

I a mesura que el seu cos s’anava tornant més indefens, els seus mitjans d’atac es van anar tornant més terribles. Amb la pedra i el bronze i el ferro i l’acer havia recorregut l’escala de tot el que podia foradar i tallar, i molt aviat havia après a abatre les seves víctimes a distància. La llança, l’arc, el fusell i finalment el míssil teledirigit li havien donat armes d’abast infinit i de tot excepte poder infinit.

Sense aquestes armes, encara que sovint les havia utilitzades contra ell mateix, l’home mai no hauria conquerit el seu món. En elles hi havia posat el cor i l’ànima, i durant molt de temps l’havien servit bé.

Però ara, mentre existissin, tot el que visqués era de més.





2

AMT-1





7

Vol espacial


Per més cops que sortissis de la Terra, va dir-se el doctor Heywood Floyd, l’emoció mai no arribava a cansar. Havia estat un cop a Mart i tres a la Lluna i ja havia perdut el compte de les vegades que havia anat a les diverses estacions espacials. Però mentre s’apropava el moment de l’enlairament, sentia una tensió creixent, una sensació de meravella i admiració i…, sí, de nervis, que el posaven al mateix nivell que qualsevol terrícola a punt de rebre el seu primer bateig de l’espai.

L’avió que l’havia dut aquí a tota velocitat des de Washington, després d’aquella entrevista amb el President a mitjanit, ara baixava cap a un dels paisatges més familiars però més impressionants de tot el món. Allà hi havia escampades les primeres dues generacions de la era espacial, que cobrien més de trenta quilòmetres de la costa de Florida. Cap al sud, emmarcats per llums intermitents vermells, hi havia els suports gegantins dels Saturns i els Neptuns, que havien posat els homes en el camí cap als planetes i que ara havien passat a la història. A prop de l’horitzó, una torre platejada que relluïa banyada per la llum dels focus, s’alçava l’últim dels Saturn V, un monument nacional i un lloc de pelegrinatge durant gairebé els últims vint anys. A no gaire distància, inclinant-se cap al cel com una muntanya construïda per l’home, s’alçava la increïble mola de l’Edifici Vertical de l’Assemblea, encara l’estructura simple més gran de la Terra.

Però aquestes coses pertanyien al passat, i ell volava cap al futur. Mentre viraven, el doctor Floyd va poder veure sota seu un laberint d’edificis, després una gran pista d’aterratge, després una cicatriu ampla i recta que travessava el paisatge de Florida: els múltiples rails d’una graella gegant de llançament. A l’extrem de la graella, envoltat de vehicles i bastides, un avió espacial jeia en una bassa de llum, mentre el preparaven per al seu salt cap a les estrelles. Amb una pèrdua sobtada de perspectiva, creada pels ràpids canvis d’altitud i velocitat, a Floyd li va semblar que mirava una petita ama de plata, atrapada en el raig de llum d’una llanterna.

Aleshores, les minúscules figures que s’afanyaven per terra li van retornar les veritables dimensions de la nau espacial: entre les puntes de l’estreta «V» de les ales devia haver-hi uns seixanta metres. «I aquell vehicle enorme —va dir-se Floyd amb una certa incredulitat, però també amb un cert orgull—, m’espera a mi». Pel que sabia, era el primer cop que es preparava tota una missió per a dur un sol home a la Lluna.

Tot i que eren les dues de la matinada, un grup de periodistes i càmeres el va interceptar quan es dirigia a la nau Orió III il·luminada. En coneixia uns quants de vista, perquè com a president del Consell Nacional d’Astronàutica, les rodes de premsa eren part de la seva vida. Aquest no era ni el moment ni el lloc per a una roda, i no tenia res a dir, però era important no ofendre els cavallers dels mitjans de comunicació.

—Doctor Floyd? Sóc Jim Forster, d’Associated News. Ens podria dir quatre paraules sobre aquest vol seu?

—Ho sento moltíssim…, no puc dir res.

—Però vostè s’ha reunit amb el President aquesta mateixa nit, oi? —va preguntar una veu familiar.

—Ah, hola, Mike. Em fa l’efecte que us han tret del llit per no res. De veritat que no tinc res a dir.

—Pot com a mínim confirmar o desmentir que ha aparegut alguna mena d’epidèmia a la Lluna? —va preguntar un periodista de la televisió al mateix temps que aconseguia caminar al costat de Floyd i mantenir-lo adequadament enquadrat en la seva càmera en miniatura.

—Ho sento —respongué Floyd tot fent que no amb el cap.

—I què pot dir de la quarantena? —va demanar un altre periodista—. Quant de temps la mantindran?

—No tinc res a dir.

—Doctor Floyd —va exigir una dama de la premsa molt baixeta i molt decidida—, quina justificació possible pot haver-hi per a aquesta manca total de notícies de la Lluna? Té res a veure amb la situació política?

—Quina situació política? —preguntà Floyd secament.

Se sentiren unes lleus rialles, i mentre entrava al santuari de la bastida d’accés, algú va cridar:

—Bon viatge, doctor!

Pel que ell podia recordar, havia estat més una crisi permanent que una «situació». Des de la dècada de 1970, el món havia estat dominat per dos problemes que, irònicament, tendien a anul·lar-se.

Tot i que el control de natalitat era barat i segur i tenia el suport de totes les religions principals, havia arribat massa tard; la població del món ja era de sis-cents mil milions, una tercera part dels quals a l’imperi Xinès. En algunes societats autoritàries fins i tot s’havien aprovat lleis que limitaven les famílies a dos fills, però havia resultat que era impossible fer-les complir. En conseqüència, el menjar era escàs a tots els països; fins i tot els Estats Units tenien dies sense carn, i es preveia una fam estesa abans de quinze anys, tot i els esforços heroics per a conrear el mar i desenvolupar menjars sintètics.

Amb la necessitat de cooperació internacional més urgent que mai, encara hi havia tantes fronteres com en èpoques anteriors. En un milió d’anys, la raça humana havia perdut pocs dels seus instints agressius. Seguint línies simbòliques que només eren visibles per als polítics, les trenta-vuit potències nuclears s’observaven entre elles amb una ànsia bel·ligerant. Entre totes posseïen prou megatones pera arrencar l’escorça del planeta. Tot i que —miraculosament— no hi havia hagut cap ús d’armes atòmiques, aquesta situació no podia durar sempre.

I ara, per les seves pròpies i inescrutables raons, els xinesos oferien a les nacions més petites que encara no en tenien un arsenal nuclear complet de cinquanta caps i els sistemes de llançament. El preu estava per sota dels dos-cents milions de dòlars i es podien negociar terminis fàcils.

Potser només intentaven reflotar la seva malmesa economia pel sistema de convertir armes obsoletes en diners en efectiu, com havien suggerit alguns observadors. O potser havien descobert mètodes de guerra tan avançats, que ja no els calien aquelles joguines; s’havia parlat de radiohipnosi des de transmissors satèl·lit, coacció amb virus i xantatge amb malalties sintètiques per a les quals només ells posseïen l’antídot. Aquestes idees encisadores gairebé segur que eren propaganda o pura fantasia, però no era recomanable subvalorar-ne cap. Cada cop que Floyd s’enlairava de la Terra, es preguntava si encara hi seria quan arribés el moment de tornar.

L’hostessa de vol el va saludar quan va entrar a la cabina.

—Bon dia, doctor Floyd. Sóc la senyoreta Simmons… Li vull donar la benvinguda a bord de part del capità Tynes i del nostre copilot, el primer oficial Ballard.

—Gràcies —va dir Floyd amb un somriure, mentre es preguntava per què les hostesses sempre havien de sonar com guies turístiques-robot.

—L’enlairament és d’aquí a cinc minuts —va dir fent un gest cap a la cabina per a vint passatgers i buida—. Pot seure on vulgui, però el capità Tynes recomana el seient de davant a l’esquerra, si vol veure les operacions d’atracament.

—Seuré allà, doncs —respongué, i va dirigir-se al seient preferit.

L’hostessa va estar per ell una estona i després es dirigí al seu cubicle, a la part posterior de la cabina.

Floyd es va arrepapar a la butaca, va passar-se l’arnès de seguretat per la cintura i els muscles i va lligar el maletí al seient del costat. Al cap d’un moment, l’altaveu es va connectar amb un «pop» suau.

—Bon dia —va dir la veu de la senyoreta Simmons—. Aquest és el Vol Especial Tres, Kennedy a Estació Espacial 1.

Estava decidida, semblava, a passar per tota la rutina per al seu únic passatger, i Floyd no va poder evitar un somriure mentre ella prosseguia inexorablement:

—El nostre temps de trànsit serà de cinquanta-cinc minuts. L’acceleració màxima serà de dues gravetats. Si us plau, no abandonin els seients fins que s’encengui el llum de seguretat.

Floyd va mirar enrere per sobre de l’espatlla i va dir en veu alta:

—Gràcies.

Va tenir una visió fugaç d’un somriure avergonyit però encisador.

Va tirar-se enrere en el seient i es relaxà. Aquest viatge, va calcular, costaria als contribuents una mica més d’un milió de dòlars. Si no resultava justificat, perdria la seva feina; però sempre podia tornar a la universitat i als seus estudis interromputs sobre formació planetària.

—Sistemes automàtics de compte enrere connectats ARA va dir la veu del capità a través de l’altaveu amb la cantarella tranquil·litzant que s’utilitzava en la xerrameca de radiotransmissió.

»Enlairament d’aquí a un minut.

Com sempre, va semblar més d’una hora. Floyd es va tornar especialment conscient de les forces immenses que estaven enroscades al seu voltant i que esperaven per a ser alliberades. Dintre els dipòsits de carburant de les dues naus espacials i en el sistema d’emmagatzematge d’energia de la pista de llançament, hi havia tancada l’energia d’una bomba atòmica. I tota seria utilitzada per a dur-lo a ell a tan sols tres-cents quilòmetres de la Terra.

No va haver-hi res d’allò del cinc-quatre-tres-dos-u-zero, tan terrible per al sistema nerviós humà.

—Llançament d’aquí a quinze segons. Estaran més còmodes si comencen a respirar profundament.

Això era bona psicologia, i bona fisiologia. Floyd es va sentir carregat d’oxigen i preparat per a enfrontar-se a qualsevol cosa, quan la pista de llançament va començar a projectar la càrrega útil de mil tones cap a l’Atlàntic.

Era difícil de dir en quin moment se separaven de la pista i emprenien el vol, però quan el rugit dels motors va doblar de sobte la seva fúria i Floyd es va trobar enfonsant-se més i més en els coixins del seu seient, va saber que els motors de primer nivell havien començat a funcionar. Va pensar que tant de bo hagués pogut mirar per la finestra, però era un esforç fins i tot girar el cap. Tot i així, no se sentia incòmode; de fet, la pressió de l’acceleració i l’abassegador tro dels motors produïen una eufòria extraordinària. Li xiulaven les orelles, la sang li bategava a les venes com un tambor i Floyd se sentia més viu que mai. Tornava a ser jove, volia cantar en veu alta…, la qual cosa no era gens perillosa, perquè ningú no podia sentir-lo.

Aquesta sensació va desaparèixer ràpidament quan es va adonar de sobte que deixava la Terra i tot el que estimava. Allà baix hi havia els seus tres fills, orfes de mare des que la seva muller havia agafat aquell vol fatal cap a Europa feia deu anys. (Deu anys? Impossible! Però sí que havia passat aquell temps…). Potser per al bé d’ells s’hauria d’haver tornat a casar…

Gairebé havia perdut la noció del temps quan la pressió i el soroll van relaxar-se de sobte i l’altaveu de la cabina va anunciar:

—Preparats per a separar-nos de la fase inferior. Som-hi.

Va haver-hi una lleu sotragada i de sobte Floyd va recordar una citació de Leonardo da Vinci que havia vist un cop en un despatx de la NASA:

«El Gran Ocell emprendrà el seu vol sobre l’esquena del gran ocell, i portarà la glòria al niu on va néixer».

Bé, ara el Gran Ocell volava, més enllà dels somnis de Leonardo da Vinci, i el seu company exhaust tornava cap a la Terra. En un arc de setze mil quilòmetres, la fase inferior buida planaria de tornada cap a l’atmosfera, canviant la velocitat per distància mentre es dirigia a Kennedy. Al cap d’unes quantes hores, revisada i reproveïda, tornaria a estar a punt per a elevar un altre company cap al silenci resplendent que ella mai no podria assolir.

«Ara —va pensar Floyd— estem sols, a més de mig camí cap a l’òrbita». Quan l’acceleració va tornar, en encendre’s els coets de la fase superior, l’empenta va ser molt més suau; de fet, no sentia més que la gravetat normal. Però hauria estat impossible caminar, ja que «a dalt» era recte cap al davant de la cabina. Si hagués estat prou babau per a abandonar la butaca, s’hauria estavellat immediatament contra la paret del darrere.

L’efecte era una mica desconcertant, perquè semblava que la nau s’aguantés sobre la cua. Per a Floyd, que era al davant de tot de la cabina, tots els seients estaven fixats en una paret que queia verticalment sota seu. Feia tot el que podia per ignorar aquesta il·lusió incòmoda quan l’alba va esclatar fora de la nau.

En l’espai de segons, van travessar vels de carmesí i rosa i daurat i blau fins arribar a l’enlluernadora claror del dia. Tot i que les finestres tenien filtres molt gruixuts per a reduir la llum, els raigs de sol que travessaven la cabina i l’escombraven lentament van deixar Floyd mig cec durant uns quants minuts. Era a l’espai, però no hi havia cap possibilitat de veure les estrelles.

Va fer-se ombra als ulls amb les mans i va intentar mirar per la finestra que hi havia al seu costat. Allà fora, l’ala de la nau, tirada enrere, brillava com el metall fos sota la llum del sol reflectida; al seu voltant, la foscor era absoluta, i aquella foscor devia estar plena d’estrelles…, però resultava impossible veure-les.

El pes es reduïa lentament; estaven posant els coets al ralentí mentre la nau entrava en òrbita. El tro dels motors va baixar fins un rugit amortit, després un xiulet suau i després van apagar-se del tot. Si no hagués estat per les corretges, Floyd s’hauria separat flotant del seient; el seu estómac semblava com si ho anés a fer en qualsevol moment. Esperava que les píndoles que li havien donat feia mitja hora i setze mil quilòmetres actuarien segons el prospecte. S’havia marejat un sol cop a l’espai en tota la seva carrera, i això ja era més que suficient.

La veu del pilot era ferma i confiada quan va ressonar per l’altaveu de la cabina:

—Si us plau, facin el favor de respectar totes les normes de gravetat zero. Amarrarem a l’Estació Espacial 1 d’aquí a quaranta-cinc minuts.

L’hostessa va pujar caminant pel corredor que hi havia a la dreta dels seients situats a poca distància els uns dels altres. Hi havia una certa lleugeresa en les seves passes, i els seus peus se separaven de terra amb una certa recança, com si estiguessin encolats. Es mantenia sobre la franja groc viu de moqueta Velcro que recorria tota l’extensió del terra i del sostre. La moqueta i les soles de les seves sandàlies eren cobertes de miríades de minúsculs ganxos que feien que s’enganxessin com llufes. Aquest truc de caminar en gravetat zero era immensament tranquil·litzador per als passatgers desorientats.

—Que vol una mica de cafè o te, doctor Floyd? —va preguntar alegrement.

—No, gràcies —somrigué ell.

Sempre se sentia com un nadó quan havia de xuclar un d’aquells tubs de plàstic de beguda.

L’hostessa encara flotava amb ànsia al seu voltant quan va obrir el maletí i es va preparar per treure’n els papers.

—Doctor Floyd, li puc fer una pregunta?

—És clar —va respondre mirant-la per sobre de les ulleres.

—El meu promès és geòleg a Tycho —va dir la senyoreta Simmons mesurant amb cura les seves paraules—, i no n’he tingut notícies des de fa més d’una setmana.

—Sí que em sap greu; potser no és a la seva base i està fora de contacte.

Ella va negar amb el cap.

—Sempre m’ho diu quan ha de sortir. I ja es pot imaginar com estic d’amoïnada… amb tots aquests rumors. És veritat, això d’una epidèmia a la Lluna?

—Si és veritat, no hi ha cap motiu d’alarma. Recordi-se’n, va haver-hi una quarantena l’any noranta-vuit, amb aquell virus mutat de la grip. Molta gent es va posar malalta…, però no va morir ningú. I això és tot el que li puc dir, de veritat —va acabar amb fermesa.

La senyoreta Simmons va somriure agradablement i es va posar dreta.

—Bé, gràcies de totes passades, doctor. Perdoni que l’hagi molestat.

—No és cap molèstia —va dir amb galanteria, però no gaire exactitud.

Aleshores es va enterrar en els inacabables informes tècnics, en un assalt desesperat d’última hora contra l’habitual feina endarrerida.

No tindria gens de temps per a llegir quan arribés a la Lluna.





8

Contacte en òrbita


Al cap de mitja hora el pilot va anunciar:

—Establirem contacte d’aquí a deu minuts. Si us plau, comprovin el seu arnès de seguretat.

Floyd va obeir i desà els papers. Era buscar-se problemes, llegir durant l’acte de malabarisme celestial que tenia lloc en els últims cinc-cents quilòmetres; valia més tancar els ulls i relaxar-se mentre la nau era empesa suaument endavant i enrere amb breus dolls d’energia dels coets.

Uns quants minuts més tard va tenir la primera visió fugaç de l’Estació Espacial 1, que només estava a uns quants quilòmetres de distància. La llum del Sol brillava i guspirejava en reflectir-se sobre les superfícies polides de metall del disc de tres-cents metres de diàmetre que girava lentament. A no gaire distància, a la deriva en la mateixa òrbita, hi havia un avió espacial Titov-V, molt aerodinàmic, i a prop seu una Àries IB, gairebé esfèrica, la mula de càrrega de l’espai, amb les quatre potes curtes i gruixudes dels absorbidors d’impacte d’allunatge que li sortien d’un costat.

La nau Orió III descendia des d’una òrbita superior, que deixava la Terra com una panoràmica espectacular darrere l’Estació. Des de la seva altitud de tres-cents quilòmetres, Floyd podia veure gran part d’Àfrica i de l’oceà Atlàntic. Hi havia força núvols, però encara podia distingir les línies blau-verdes de la Costa d’Or.

L’eix central de l’Estació Espacial, amb els braços d’amarratge estesos, ara nedava lentament cap a ells. A diferència de l’estructura de la qual sorgia, no girava… o, més aviat, girava en sentit contrari a una velocitat que contrarestava la rotació de la mateixa Estació. Així, una nau que arribés s’hi podia acoblar, per al trànsit de passatgers o de càrrega, sense que hagués de fer voltes com un ventilador, amb els consegüents efectes desastrosos.

Amb un cop gairebé imperceptible, la nau i l’Estació van establir contacte. Es van sentir uns sons metàl·lics d’alguna cosa que gratava des de fora, i després un breu xiulet d’aire quan es van igualar les pressions. Al cap d’uns quants segons, la comporta es va obrir i entrà a la cabina un home que duia els pantalons ajustats i la camisa de màniga curta que gairebé eren l’uniforme del personal de l’Estació Espacial.

—Encantat de conèixe’l, doctor Floyd. Sóc Nick Miller, de la Seguretat de l’Estació; m’he d’ocupar de vostè fins que la llançadora se’n vagi.

Van encaixar, i després Floyd va somriure a l’hostessa i li va dir:

—Si us plau, presenti els meus respectes al capità Tynes i doni-li les gràcies pel viatge tan suau. Potser ens tornarem a veure quan torni a casa.

Amb moltes precaucions —feia més d’un any des de l’última vegada que havia estat en gravetat zero i encara passaria algun temps abans no recuperés les seves cames d’astronauta— va hissar-se mà sobre mà per la comporta i va entrar a la gran cambra circular que hi havia al centre de l’Estació Espacial. Era una sala molt encoixinada, i les parets estaven cobertes de suports ensorrats. Floyd va agafar-se fermament a un mentre tota la cambra començava a voltar, fins que va agafar la mateixa velocitat de rotació que l’Estació.

Tal com anava guanyant velocitat, uns dits de gravetat dèbils i fantasmals van començar a estirar-lo i surà lentament cap a la paret circular. Ara estava dret, oscil·lant endavant i enrere amb suavitat, com una alga sota la ressaca de la marea, sobre allò que màgicament s’havia convertit en un terra corb. La força centrífuga de la rotació de l’Estació l’havia agafat; aquí, tan a prop de l’eix, era molt feble, però augmentaria progressivament quan es mogués enfora.

Va sortir de la cambra central de trànsit per una escala corbada, darrere Miller. Al principi, el seu pes era tan lleuger, que gairebé s’havia d’empènyer avall agafat a la barana. Fins que no va arribar a la primera sala de passatgers, sobre la pell exterior del gran disc giratori, no va adquirir prou pes per a moure’s gairebé amb normalitat.

Havien redecorat la sala des de la seva última visita i hi havien posat algunes instal·lacions noves. A part de les cadires habituals, tauletes, restaurant i oficina de correus, hi havia una barberia, una botiga, un cinema i una parada de records on venien fotos i diapositives de paisatges lunars i terrestres, i peces garantides dels Luniks, Rangers i Surveyors, totes polidament muntades sobre plàstic i a preus exorbitants.

—Vol prendre res mentre ens esperem? —va preguntar Mike—. Embarquem d’aquí a uns trenta minuts.

—No m’aniria malament un cafè sol…, amb dos terrossos…, i voldria telefonar a la Terra.

—Molt bé, doctor…, li portaré el cafè… Els telèfons són allà.

Les pintoresques cabines eren a pocs metres d’una barrera amb dues entrades que deien: «Benvingut al sector dels Estats Units» i «Benvingut al sector de la Unió Soviètica». A sota, hi havia un rètol que deia, en anglès, rus, xinès, francès, alemany i espanyol:

«Si us plau, tinguin a punt el seu: Passaport. Visat. Certificat mèdic. Permís de viatge. Declaració de pes».

Hi havia un simbolisme força agradable en el fet que així que s’havien travessat les barreres, en qualsevol direcció, els passatgers es podien tornar a barrejar. La divisió era únicament d’efectes administratius. Floyd, després de comprovar que el codi d’àrea per als Estats Units encara era el 81, va teclejar les dotze xifres del telèfon de casa seva, va posar la targeta de crèdit a l’escletxa de pagament i va obtenir comunicació al cap de trenta segons.

Washington encara dormia, perquè faltaven unes quantes hores fins l’alba, però no destorbaria ningú. La seva majordoma rebria el missatge de la gravadora així que es despertés.

—Senyoreta Flemming…, sóc el doctor Floyd. Perdoni que hagi hagut d’anar-me’n amb tanta pressa. Em faria el favor de telefonar a l’oficina i demanar-los que em vagin a buscar el cotxe? És a l’aeroport de Dulles, i la clau la té el senyor Bailey, primer oficial de Control de Vols. Després, truqui al Chevy Chase Country Club i deixi un missatge per a la secretària. Finalment no podré jugar en el torneig de tennis del pròxim cap de setmana. Presenti’ls les meves excuses…, em sembla que comptaven amb mi. Després telefoni a Countdown Electronics i digui’ls que si el vídeo del meu estudi no està arreglat el…, dijous…, ja es poden endur el cony d’aparell.

Va fer una pausa per recuperar l’alè i va intentar pensar en altres crisis que poguessin sorgir en els dies següents.

—Si se li acaben els diners, parli amb l’oficina; ells poden enviar-me missatges urgents, però pot ser que jo estigui massa enfeinat per a respondre. Doni records als nens i digui’ls que tornaré així que pugui. Merda, aquí hi ha algú que no vull veure… Ja trucaré des de la Lluna si puc… Adéu.

Floyd va intentar escapar-se de la cabina, però era massa tard; ja l’havien localitzat. Per la sortida del sector de la Unió Soviètica s’aproximava amenaçant el doctor Dimitri Moisevitx, de l’Acadèmia de Ciències de l’URSS.

Dimitri era un dels millors amics de Floyd, i precisament per aquesta raó era l’última persona amb qui volia parlar ara i aquí.





9

Llançadora lunar


L’astrònom rus era alt, prim i ros, i la cara sense arrugues mentia sobre els seus cinquanta-cinc anys, els deu últims dels quals se’ls havia passat construint el radioobservatori gegant a la cara oculta de la Lluna, on tres mil quilòmetres de roca sòlida el protegirien del soroll electrònic de la Terra.

—Home, Heywood —va dir mentre li estrenyia fort la mà—. Que petit que és l’univers. Com estàs? I els teus preciosos fills?

—Estem bé —va respondre Floyd amb to afectuós, però amb un aire lleugerament distant—. Tot sovint parlem de com ens ho vam passar de bé amb tu l’estiu passat.

Li sabia greu no poder semblar més sincer; s’ho havien passat molt bé aquella setmana de vacances a Odessa amb Dimitri durant una de les visites del rus a la Terra.

—I tu… suposo que vas amunt? —va preguntar Dimitri.

—Eh…, sí. El meu vol surt d’aquí a mitja hora —va respondre Floyd—. Coneixes el senyor Miller?

L’oficial de seguretat ara s’havia acostat i es mantenia a una distància respectuosa amb una tassa de plàstic plena de cafè a la mà.

—És clar. Però faci’m el favor de deixar això, senyor Miller. Aquesta és l’última oportunitat del doctor Floyd de prendre una beguda civilitzada, no la malgastem. No…, insisteixo.

Van sortir de la sala principal darrere Dimitri i es van dirigir a la secció d’observació; al cap de poca estona ja seien en una taula sota una llum dèbil i observaven el panorama en moviment de les estrelles. L’Estació Espacial 1 feia una volta cada minut i la força centrífuga generada per aquesta lenta rotació produïa una gravetat artificial igual que la de la Lluna. S’havia descobert que això era un bon terme mitjà entre la gravetat de la Terra i gravetat zero; a més, donava una oportunitat d’aclimatació als passatgers que anaven cap a la Lluna.

A l’exterior de les finestres gairebé invisibles, la Terra i les estrelles desfilaven en una processó silenciosa. Ara, aquest costat de l’Estació estava inclinat al cantó oposat al Sol; altrament hauria resultat impossible mirar a l’exterior, perquè la sala hauria estat inundada de llum. Fins i tot tal com estava ara, la resplendor de la Terra, que omplia la meitat del cel, ho ofegava tot excepte les estrelles més brillants.

Però la Terra minvava, mentre l’Estació orbitava cap al costat nocturn del planeta; al cap de pocs minuts seria un disc negre immens, decorat amb els llums de les ciutats. I aleshores el cel seria propietat de les estrelles.

—D’això… —va dir Dimitri, després que s’havia empassat ràpidament la primera copa i quan ja jugava amb la segona—. Què és tot això d’una epidèmia al sector nord-americà? Volia anar en aquest viatge. «No, professor», m’han dit. «Ho sentim molt, però hi ha una quarantena estricta fins a nou avís». He tocat tots els botons que he pogut, i no ha servit de res. Ara explica’m tu què passa.

Floyd va gemegar de llavis endins. «Ja hi tornem a ser —va pensar—. Com més aviat sigui en aquella llançadora, en direcció a la Lluna, més tranquil estaré».

—La, eh…, quarantena és únicament una mesura de precaució —va dir amb cautela—. Ni tan sols no estem segurs que sigui necessària, però no volem córrer riscs.

—Però què és la malaltia? Quins són els símptomes? Podria ser extraterrestre? Necessites ajuda dels nostres serveis mèdics?

—Ho sento, Dimitri…, ens han demanat que no diguem res de res, de moment. Gràcies per l’oferta, però ens podem ocupar de la situació.

—Hmm —va fer Moisevitx, òbviament no gaire convençut—. Se’m fa estrany que t’enviïn a tu, un astrònom, a la Lluna per investigar l’epidèmia.

—Només sóc un ex-astrònom; ja fa anys que no em dedico a la investigació. Ara sóc un expert científic; això significa que no sé res de cap tema.

—Aleshores saps què significa AMT-1?

Va semblar que Miller s’havia d’ennuegar amb la beguda, però Floyd estava fet d’una pasta més dura. Va mirar el seu vell amic directament als ulls i va dir amb calma:

—AMT-1? Quina expressió tan estranya. On l’has sentida?

—És igual —va respondre el rus—. A mi no em pots enredar. Però si heu ensopegat amb una cosa que no pugueu controlar, confio que no espereu fins que sigui massa tard per a demanar ajuda a crits.

Miller va mirar significativament el seu rellotge.

—Ha d’embarcar d’aquí cinc minuts, doctor Floyd —va dir—. Em penso que valdria més que ens poséssim en moviment.

Tot i que sabia que encara faltaven vint-i-cinc minuts llargs, Floyd es va aixecar amb pressa. Massa pressa, perquè havia oblidat el sisè de gravetat. Va agafar la taula a temps d’evitar un enlairament.

—M’alegro d’haver-te vist, Dimitri —va dir, no gaire acuradament—. Espero que tinguis un bon viatge de tornada a la Terra… Et trucaré així que torni.

Quan sortien de la sala i ensenyaven els papers a la barrera de trànsit d’Estats Units, Floyd va comentar:

—Buf, ha anat just. Gràcies per rescatar-me.

—Sap, doctor —va dir l’oficial de seguretat—, espero que no tingui raó.

—Raó en què?

—Que ensopeguem amb alguna cosa que no puguem controlar.

—Això —va respondre Floyd amb determinació— és precisament el que vull descobrir.

Quaranta-cinc minuts més tard, el transport lunar Àries IB va separar-se de l’Estació. No va haver-hi res de l’energia i la fúria d’un enlairament a la Terra, tan sols un xiulet llunyà i inaudible quan els jets de baix impuls de plasma van llançar els seus corrents electrificats a l’espai. L’empenta suau va durar més de quinze minuts, i la dèbil acceleració no hauria impedit a ningú de moure’s per la cabina. Però quan va cessar, la nau ja no era lligada a la Terra, com ho havia estat mentre encara acompanyava l’Estació. Havia trencat els lligams de la gravetat i ara era un planeta nou i independent, que girava al voltant del Sol en una òrbita pròpia.

La cabina que Floyd ara tenia tota per a ell havia estat dissenyada per a trenta passatgers. Era estrany, i el feia sentir-se bastant sol, veure tots els seients buits al seu voltant i tenir l’atenció exclusiva de l’auxiliar de vol i de l’hostessa…, per no esmentar la del pilot, el copilot i dos mecànics. Dubtava que cap altre home en la història hagués rebut mai un servei tan exclusiu, i era molt poc probable que algú altre el rebés en el futur. Va recordar el comentari d’un dels pontífexs menys honrats: «Ara que tenim el papat, gaudim-ne». Bé, ell gaudiria d’aquest viatge i de l’eufòria de la ingravidesa. Amb la pèrdua de gravetat s’havia —com a mínim temporalment— desfet de les seves preocupacions. Algú havia dit una vegada que a l’espai podies estar aterrit, però no podies estar preocupat. Era completament cert.

El personal, semblava, estava disposat a fer-lo menjar durant les vint-i-quatre hores del viatge, i ell no feia altra cosa que esquivar plats que no volia. Menjar en gravetat zero no era cap problema veritable, tot i els mals presagis dels primers astronautes. Va seure davant d’una taula normal, a la qual els estris eren enganxats, com en un vaixell amb mar grossa. Cada plat tenia algun element adherent, perquè no s’enlairés i emprengués el vol per la cabina. Així, una mitjana estava encolada al plat amb una salsa espessa, i l’amanida es mantenia sota control amb una salsa adhesiva. Amb una mica de pràctica i cura, hi havia poques coses que no es poguessin fer amb seguretat; els únics elements prohibits eren les sopes i les pastes que feien massa molles. Les begudes, és clar, eren una qüestió diferent: tots els líquids s’havien de prendre en ampolles amb tubet.

Tota una generació de recerca duta a terme per investigadors heroics però mai lloats havia estat destinada al disseny del lavabo, i ara se’l considerava més o menys a prova d’imbècils. Floyd el va investigar poc després de començar el viatge en gravetat zero. Va trobar-se en un petit cubicle amb tots els instruments d’un lavabo normal d’avió, però il·luminat amb una llum vermella que era molt forta i desagradable per a la vista. Un rètol imprès en lletres cridaneres deia: «MOLT IMPORTANT! PER A LA VOSTRA COMODITAT, SI US PLAU, LLEGIU AQUESTES INSTRUCCIONS AMB CURA!!!»

Floyd va seure (on encara tenia tendència a fer-ho, encara que estigués ingràvid) i va llegir les instruccions diverses vegades. Quan ja estava segur que no hi havia hagut cap modificació des de l’últim viatge, va prémer el botó de «Començar».

Molt a prop, un motor elèctric començà a xiular i Floyd va sentir com es movia. Tal com les instruccions li aconsellaven que fes, va tancar els ulls i va esperar. Al cap d’un minut una campaneta va tocar amb suavitat i ell va mirar al seu voltant.

Ara la llum s’havia convertit en un blanc-rosat tranquil·litzador, però, més important, tornava a estar en gravetat. Només la més dèbil de les vibracions li revelava que era una gravetat espúria, causada per la rotació com la d’uns cavallets de tot el compartiment del lavabo. Floyd va agafar el sabó i va mirar com queia lentament; va calcular que la força centrífuga era d’un quart de la gravetat normal. Però això era més que suficient; li asseguraria que totes les coses es movien en la direcció correcta, en el lloc on això era més important.

Va prémer el botó de «Parar per sortir» i tornà a tancar els ulls. El pes va desaparèixer lentament mentre la rotació cessava, la campaneta va tocar dos cops i es va tornar a encendre el llum vermell d’avís. Aleshores la porta estava un altre cop en la posició adequada perquè ell pogués tornar a la cabina, on es va adherir tan de pressa com va poder a la catifa. Feia molt que havia exhaurit la novetat de l’absència de pes i estava agraït a les sabatilles de Velcro que li permetien caminar gairebé amb normalitat.

Tenia moltes coses en què ocupar el seu temps, encara que no fes res més que seure i llegir. Quan es cansés dels informes oficials i els memoràndums i les actes, podria connectar la pantalla de notícies de 30 per 40 al circuit d’informació de la nau i repassar la major part dels informes de la Terra. Conjuraria els principals diari electrònics de la Terra d’un en un; se sabia de memòria els codis dels més importants i no tenia cap necessitat de consultar la llista que hi havia al darrere de la pantalla. Connectant la memòria resident de la unitat de la pantalla, podria retenir la primera pàgina mentre repassava ràpidament els titulars i anotava els temes que l’interessaven. Cada un tenia la seva referència de dues xifres; quan la teclejava, el rectangle de les dimensions d’un segell de correus s’expandia fins que omplia completament la pantalla i podia llegir còmodament. Quan acabés, tornaria a la pàgina sencera i triaria un article nou per examinar-lo amb detall.

Floyd de vegades es preguntava si la pantalla de notícies, i la fantàstica tecnologia que hi havia darrere, era l’última paraula en la recerca de comunicacions perfectes que realitzava l’home. Ell era aquí, a l’espai, allunyant-se de la Terra a milers de quilòmetres per hora, però en pocs mil·lisegons podia veure les capçaleres de qualsevol diari que volgués. (Aquella mateixa paraula, «diari», era un anacronisme en l’era de l’electrònica). El text es posava al corrent automàticament cada hora; encara que només es llegissin les versions angleses, un es podia passar tota la vida sense fer altra cosa que absorbir el flux d’informació que canviava contínuament, procedent dels satèl·lits de comunicacions.

Era difícil imaginar-se com es podia millorar el sistema o fer-lo més pràctic. Però Floyd suposava que tard o d’hora passaria de moda i seria substituït per alguna cosa tan inimaginable com la mateixa pantalla ho hauria estat per a Caxton o Gutenberg.

Hi havia una altra idea que sovint apareixia quan es repassaven aquells titulars electrònics. Com més meravellosos eren els mitjans de comunicació, més trivials, vergonyosos i depriments semblava que en fossin els continguts. Accidents, crims, catàstrofes naturals i ocasionades per l’home, amenaces de conflicte, editorials pessimistes… Semblava que aquestes coses encara fossin el tema principal dels milions de paraules que es llançaven a l’èter. Però Floyd també es preguntava si això era del tot dolent; els diaris d’Utopia, havia decidit feia molt de temps, serien immensament avorrits.

De tant en tant, el capità i els altres membres de la tripulació entraven a la cabina i xerraven una mica. Tractaven el seu distingit passatger amb respecte, i sense dubte els cremava per dins la curiositat sobre la missió de Floyd, però eren massa educats per a fer cap pregunta, ni tan sols cap insinuació.

Únicament la petita i encisadora hostessa semblava perfectament còmoda en presència seva. Com ràpidament va descobrir Floyd, era de Bali, i havia dut més enllà de l’atmosfera una part de la gràcia i del misteri d’aquella illa encara en gran mesura sense fer malbé. Un dels records més estranys, i més meravellosos, que van quedar a Floyd de tot el viatge va ser la demostració que ella havia fet en gravetat zero d’alguns moviments de ballet clàssic balinès, amb la meravellosa mitja lluna blava i verda que formava la Terra en quart minvant com a teló de fons.

Va haver-hi un període de son, quan van apagar els llums principals de la cabina i Floyd es va lligar les cames i els braços amb els llençols elàstics que li impedirien surar en l’espai. Semblava una cosa tosca, però aquí, en gravetat zero, la seva butaca sense encoixinar era més còmoda que la majoria dels matalassos de luxe a la Terra.

Quan es va haver lligat, Floyd s’adormí prou de pressa, però es va despertar un cop en un estat somnolent i semiinconscient i es va sorprendre perquè el que l’envoltava no era habitual. Durant un instant va pensar que era enmig d’un fanalet dèbilment il·luminat; aquesta era la impressió que li produïa la dèbil resplendor procedent dels altres cubicles. Aleshores va dir-se a si mateix, amb fermesa i força èxit: «Dorm, noi, això és una simple llançadora lunar».

Quan va despertar-se, la Lluna s’havia empassat la meitat del cel i les maniobres de frenada estaven a punt de començar. L’ample arc de finestres instal·lades a la paret corba del sector de passatgers ara mirava cap al cel obert, no cap al globus que s’aproximava, de manera que es dirigí a la cabina de control. Aquí, a les pantalles de televisió posteriors, podia mirar les etapes finals del descens.

Les muntanyes lunars que s’aproximaven eren completament diferents de les de la Terra; els faltaven els barrets de neu enlluernadora, els vestits ajustats i verds de vegetació, les corones de núvols en moviment. Tot i així, els ferotges contrastos de llum i ombra els donaven una bellesa estranya i pròpia. Les lleis de l’estètica terrestre no es podien aplicar aquí; aquest món havia estat format i modelat per forces que no eren les terrestres i que havien operat durant eons de temps desconeguts per la Terra, jove i verda, amb les seves ràpides eres glacials, els mars que pujaven i baixaven de pressa, les carenes de muntanyes que es dissolien com boirines abans de l’alba. Aquí hi havia una edat inconcebible, però no pas la mort, perquè la Lluna mai no havia viscut…, fins ara.

La nau descendent era gairebé a sobre de la línia que dividia la nit i el dia, i directament a sota hi havia un caos d’ombres trencades i pics brillants i aïllats que atrapaven la llum de la lenta alba solar. Aquell seria un lloc terrible per a intentar-hi l’allunatge, fins i tot amb tota l’ajuda electrònica possible; però suraven lentament en una altra direcció, cap al costat nocturn de la Lluna.

Aleshores Floyd va veure, quan els seus ulls es van acostumar millor a la il·luminació més dèbil, que el terreny nocturn no era completament fosc. Brillava amb una llum fantasmal en la qual es podien veure clarament els pics i les valls. La Terra, una lluna gegant per a la Lluna, inundava la superfície amb la seva resplendor.

Al panel del pilot, els llums s’encenien i s’apagaven sobre les pantalles de radar, i apareixien i desapareixien xifres als ordinadors que marcaven la distància que hi havia fins a la Lluna que s’aproximava. Encara eren a més de mil cinc-cents quilòmetres de distància quan va tornar el pes en el moment en què els propulsors van iniciar una suau però contínua desacceleració. Durant eres, semblava, la Lluna es va anar expandint pel cel, el Sol es va anar ponent sota l’horitzó, i finalment un únic cràter gegantí va omplir el camp de visió. La llançadora queia cap als seus pics centrals, i de sobte Floyd va veure a prop d’un d’aquells pics una llum brillant que s’encenia i s’apagava amb un ritme regular. Podria haver estat la balisa d’un aeroport a la Terra, i el va contemplar amb un nus al coll. Era la prova que els homes havien establert un altre assentament a la Lluna.

Ara el cràter s’havia expandit tant, que els seus pendents lliscaven sota l’horitzó i els cràters menors que foradaven el seu interior començaven a revelar les seves veritables dimensions. N’hi havia alguns, tot i que havien semblat minúsculs des de l’espai, que feien quilòmetres de diàmetre i podrien haver-se empassat ciutats senceres.

Sota els controls automàtics, la llançadora descendia planant pel cel ple d’estrelles, en direcció al paisatge desolat que relluïa sota la llum de la Terra immensa i geperuda. Ara una veu cridava en algun lloc per sobre del xiulet dels jets i els sons electrònics que anaven i venien per la cabina.

—Control Clàvius a Especial Catorze, esteu entrant bé. Si us plau, feu comprovació manual de comporta de sistema d’aterratge, pressió hidràulica, inflatge de coixins de xoc.

El pilot va prémer diversos interruptors, es van encendre llums verds, i va respondre:

—Totes les comprovacions manuals completades. Comporta de sistema d’aterratge, pressió hidràulica, coixins de xoc, tot bé.

—Confirmat —va dir la Lluna, i el descens va continuar sense paraules.

Tot i que encara hi havia molta conversa, la tenien les màquines, que enviaven impulsos binaris les unes a les altres mil vegades més de pressa del que es podien comunicar els seus creadors que pensaven poc a poc.

Hi havia alguns cims que ja s’enlairaven per sobre de la llançadora; ara el terra només estava a uns quants centenars de metres i la llum de la balisa era una estrella brillant que s’encenia i s’apagava sobre un grup d’edificis baixos i vehicles estranys. En l’etapa final del descens, semblava que els coets toquessin alguna melodia estranya; s’encenien i s’apagaven mentre feien els ajustos precisos i finals a l’impuls.

De sobte, un núvol de pols ho va amagar tot, els jets van emetre un raig final, i la llançadora va oscil·lar molt lleument, com una barca de rems quan una petita ona li passa per sota. Van transcórrer uns quants minuts abans que Floyd pogués acceptar realment el silenci que l’envoltava i la dèbil gravetat que li agafava els membres.

Havia fet, sense cap incident i en poc més d’un dia, el viatge increïble que els homes havien somniat durant dos mil anys. Després d’un vol normal i rutinari havia aterrat a la Lluna.





10

Base Clàvius


Clàvius, de dos-cents quaranta quilòmetres de diàmetre, és el segon cràter més gran de la cara visible de la Lluna i està al centre de les Terres Altes del Sud. És molt vell; eres de vulcanisme i bombardeig de l’espai li han deixat les parets plenes de cicatrius i li han gravat de verola el terra. Però des de l’última era de formació de cràters, quan la runa procedent del cinturó d’asteroides encara martellejava els planetes interiors, havia conegut la pau durant cinc-cents milions d’anys.

Ara hi havia moviments nous i estranys sobre i sota la seva superfície, perquè l’home estava establint aquí el primer cap de pont permanent sobre la Lluna. La base Clàvius podia, en cas d’emergència, ser completament autònoma. Totes les necessitats de la vida s’obtenien a partir de les roques de la zona, després d’esclafar-les, escalfar-les i processar-les químicament. Hidrogen, oxigen, carboni, nitrogen, fòsfor…, tots aquests, i la major part dels altres elements, es podien trobar dins la Lluna, si se sabia on buscar-los.

La base era un sistema tancat, com una minúscula reproducció de la mateixa Terra, i reciclava tots els elements químics de la vida. Es purificava l’atmosfera en un immens «hivernacle», una sala circular enterrada just a sota de la superfície lunar. Sota la claror enlluernadora de làmpares durant la nit, i llum solar filtrada de dia, hectàrees senceres de plantes verdes i rodanxones creixien en una atmosfera tèbia i humida. Eren mutacions especials, dissenyades per a l’objectiu exprés de tornar a omplir l’aire d’oxigen i proporcionar menjar com a element secundari. Es produïa més menjar amb els sistemes de procés químic i el conreu d’algues. Tot i que el llim verd que circulava per metres de tubs de plàstic transparent no hauria cridat gaire l’atenció d’un gourmet, els bioquímics podien convertir-lo en mitjanes i bistecs que només un expert era capaç de distingir dels de veritat.

Els mil cent homes i les sis-centes dones que formaven el personal de la base eren científics i tècnics altament preparats i acuradament seleccionats abans de sortir de la Terra. Tot i que la vida a la Lluna estava pràcticament lliure de les privacions, inconvenients i perills dels primers dies, encara era psicològicament esgotadora, i no recomanada per a ningú que patís claustrofòbia. Com que era car i calia molt de temps per a tallar una base subterrània en la roca sòlida o la lava solidificada, el «mòdul d’habitatge» estàndard era una habitació que només feia un metre vuitanta d’ample, tres metres de llarg i dos deu d’alçada.

Cada habitació havia estat decorada amb gust i s’assemblava molt a la de qualsevol hotel, amb sofà-llit, televisió, un petit equip de música i fonovisor. A més, gràcies a un petit truc de decoració interior, l’únic pany de paret sencer es podia convertir, només tocant un interruptor, en un paisatge terrestre convincent. Hi havia la possibilitat de triar entre vuit vistes.

Aquest toc de luxe era típic de la base, tot i que de vegades era difícil explicar-ne la necessitat a la gent de la Terra. Cada home i dona de Clàvius havia costat cent mil dòlars en preparació i transport i allotjament; valia la pena gastar-se’n uns quants més per a mantenir-li la tranquil·litat d’esperit. Això no era l’art per l’art, sinó l’art per a evitar la bogeria. Una de les atraccions de la vida a la base —i a la Lluna en general— era sens dubte la baixa gravetat, que produïa una sensació general de benestar. Tot i així, tenia els seus perills, i passaven setmanes abans que un immigrant procedent de la Terra s’hi pogués adaptar. Sobre la Lluna, el cos humà havia d’aprendre tot un conjunt nou de reflexos. Per primera vegada, havia de distingir entre massa i pes.

Un home que pesava vuitanta quiloponds a la Terra podria estar encantat de descobrir que no arribava als quinze sobre la Lluna. Mentre es mogués en línia recta a velocitat uniforme tindria una sensació meravellosa de lleugeresa. Però així que intentés canviar de direcció, girar per una cantonada o aturar-se de cop, aleshores trobaria que tots els seus vuitanta quilograms de massa, o d’inèrcia, encara eren allà. Perquè això era fix i inalterable: igual sobre la Terra, la Lluna, el Sol o en el buit. Abans que un es pogués adaptar adequadament a la vida lunar, doncs, era imprescindible aprendre que tots els objectes ara eren sis vegades més difícils de moure del que semblaria simplement pel pes. Era una lliçó que normalment s’aprenia a base de nombroses col·lisions i trompades, i els veterans de la Lluna es mantenien a distància dels nouvinguts fins que s’hi aclimataven.

Amb el seu complex de tallers, oficines, magatzems, centre d’ordinadors, generadors, garatge, cuina, laboratoris i planta de processament de menjar, la base Clàvius era en si mateixa un món en miniatura. I, irònicament, molts dels coneixements que s’havien utilitzat per a construir aquest imperi subterrani s’havien desenvolupat durant el mig segle de la guerra freda.

Qualsevol home que hagués treballat en una sitja de míssils s’hauria sentit a Clàvius com si fos a casa. Aquí, sobre la Lluna, es feien servir els mateixos sistemes i el mateix material utilitzats per a la vida subterrània i per a la protecció contra un entorn hostil, però aquí s’havien aplicat als objectius de la pau. Després de deu mil anys, l’home finalment havia trobat una cosa tan divertida com la guerra. Desgraciadament, encara no se n’havien adonat totes les nacions.

Les muntanyes que havien estat tan prominents just abans d’aterrar havien desaparegut misteriosament, amagades de la vista per l’horitzó lunar, que es corbava ràpidament. Al voltant de la nau espacial hi havia una extensió de terreny pla i gris, il·luminat brillantment per la llum de la Terra que queia de costat. Tot i que el cel era, és clar, completament negre, només s’hi podien veure les estrelles i els planetes més brillants, si no era que els ulls estiguessin protegits del reflex procedent de la superfície.

Uns quants vehicles molt estranys es dirigien cap a la nau Àries IB: grues, toros, camions de reabastament, alguns automàtics, alguns controlats per un conductor que anava en una petita cabina pressuritzada. La majoria es movien sobre pneumàtics inflats, perquè aquesta plana llisa no presentava dificultats de transport, però un tanc rodava sobre les peculiars flexo-rodes que havien resultat una de les millors maneres de moure’s per la Lluna sobre qualsevol terreny. Formada per una sèrie de plaques planes disposades en cercle, cada placa muntada independentment i amb un sistema d’amortidors també independent, la flexo-roda tenia molts dels avantatges de l’eruga a partir de la qual havia evolucionat. Adaptava la seva forma i diàmetre al terreny sobre el qual es movia i, a diferència de l’eruga, continuava funcionant encara que li faltessin unes quantes seccions.

Un petit autobús amb un tub d’extensió semblant a una trompa d’elefant rabassuda s’acostava afectuosament a la nau. Uns segons després es van sentir cops i empentes a fora, seguits pel xiulet de l’aire quan es feien les connexions i s’igualava la pressió. La porta interior de la comporta d’aire es va obrir i el comitè de benvinguda va entrar.

Estava encapçalat per Ralph Halvorsen, l’Administrador de la Província del Sud, la qual cosa incloïa no tan sols la base, sinó també qualsevol grup d’exploració que operés a partir de la base. Amb ell hi havia el cap de científics, el doctor Roy Michaels, un petit geofísic de cabells grisosos que Floyd coneixia de visites anteriors, i mitja dotzena de científics i directius de rang. Li van donar la benvinguda amb un alleujament respectuós. De l’Administrador cap avall, era evident que esperaven amb candeletes una oportunitat per a descarregar una part de les seves preocupacions.

—Estem molt contents de tenir-lo amb nosaltres, doctor Floyd —va dir Halvorsen—. Ha tingut un bon viatge?

—Excel·lent —va respondre Floyd—. No podia haver estat millor. La tripulació m’ha cuidat molt bé.

Van intercanviar les frases de cortesia normals que la situació requeria mentre l’autobús s’allunyava de la nau. Per un acord tàcit, ningú no va esmentar el motiu de la seva visita. Després de allunyar-se uns tres-cents metres de la zona d’aterratge, l’autobús va arribar a un gran rètol que deia:

BENVINGUTS A LA BASE CLÀVIUS

COS D’ENGINYERS ASTRONÀUTICS DELS ESTATS UNITS

1994



Aleshores va capbussar-se en una obertura que el va dur ràpidament sota el nivell de terra. Una porta immensa es va obrir davant d’ells i després es va tancar al darrere. Això va passar dos cops més. Quan l’última porta es va haver tancat, van sentir un gran rugit d’aire i van tornar-se a trobar en un lloc amb atmosfera, en l’ambient temperat i confortable de la base.

Després d’una breu caminada per un túnel ple de canonades i cables en el qual ressonaven uns cops i batecs rítmics, van arribar al territori de direcció, i Floyd es va tornar a trobar en l’entorn familiar de màquines d’escriure, ordinadors d’oficina, secretàries, gràfics a les parets i telèfons que sonaven. Quan van aturar-se un moment davant la porta que deia «Administrador», el doctor Halvorsen va dir diplomàticament:

—El doctor Floyd i jo anirem a la sala de conferències de seguida.

Els altres van assentir, va haver-hi uns quants «fins ara», i van continuar passadís avall. Però abans que Halvorsen pogués fer entrar Floyd a la seva oficina hi hagué una interrupció. La porta es va obrir i una petita figura es va llançar cap a l’Administrador.

—Papa! Has estat a Dalt! I em vas prometre que m’hi portaries!

—Vinga, Diana —va dir Halvorsen, amb una tendresa exasperada—. Només et vaig dir que t’hi portaria si podia. Però he estat molt ocupat donant la benvinguda al doctor Floyd. Dóna-li la mà…, acaba d’arribar de la Terra.

La nena —a Floyd li va semblar que devia tenir uns vuit anys— va estendre una mà blana, i Floyd es va adonar que l’Administrador se’l mirava amb un somriure mofeta. Recordant amb sorpresa va comprendre per què.

—No m’ho crec! —va exclamar—. L’últim cop que vaig ser aquí només era un esquitx!

—Va fer quatre anys la setmana passada —respongué Halvorsen amb orgull—. Les criatures creixen de pressa en aquesta gravetat baixa. Però no es fan grans tan ràpidament…, viuran més que nosaltres.

Floyd va mirar fixament i fascinat la petita dama segura de si mateixa i es va fixar en la gràcia de moviments i l’estructura òssia inusual ment delicada.

—Estic encantat de tornar-te a veure, Diana —va dir. Aleshores, alguna cosa, potser simple curiositat, potser educació, el va impulsar a afegir—: T’agradaria anar a la Terra?

Els ulls de la nena es van obrir com taronges per la sorpresa, després va sacsejar el cap.

—És un lloc lleig; si caus, et fas mal. A més, hi ha massa gent.

De manera que aquí, es digué Floyd, hi ha la primera generació dels fills de l’espai; n’hi hauria més en els anys següents. Tot i que hi havia tristor en els seus pensaments, també hi havia una gran esperança. Quan la Terra estigués domesticada i tranquil·la, i potser una mica cansada, encara hi hauria possibilitats per als qui estimaven la llibertat, per als pioners durs, els aventurers inquiets. Però les seves eines no serien la destral i el fusell i la canoa i el carro; serien la central nuclear i els coets de plasma i la granja hidropònica. S’acostava ràpidament el moment en què la Terra, com totes les mares, havia de dir adéu als seus fills.

Amb una barreja d’amenaces i promeses, Halvorsen va aconseguir fer fora la seva filla i menà Floyd a l’interior de l’oficina. La suite de l’Administrador només feia uns cinc metres quadrats, però aconseguia de tenir tot l’equipament i els símbols d’estatus d’un cap de departament típic que guanya 50.000 dòlars l’any. Una paret estava adornada amb fotografies dedicades de polítics importants, incloent-hi la del president dels Estats Units i el secretari general de les Nacions Unides, mentre que fotografies dedicades d’astronautes famosos cobrien gran part de l’altra.

Floyd es va enfonsar en una còmoda butaca de pell i va rebre una copa de «xerès», amabilitat dels laboratoris de bioquímica lunar.

—Com va, Ralph? —va preguntar Floyd, mentre tastava la beguda primer amb cautela i després amb aprovació.

—No massa malament —respongué Halvorsen—. Però hi ha una cosa que sí que val més que sàpigues, abans d’entrar allà.

—Què?

—Bé, suposo que es podria descriure com un problema de moral —sospirà Halvorsen.

—Ah, sí?

—Encara no és greu, però ho serà aviat.

—El bloqueig de notícies —va dir Floyd secament.

—Exacte —féu Halvorsen—. La meva gent ja en comencen a estar farts. Al capdavall, la majoria tenen famílies a la Terra; probablement ja es pensen que tots són mort de la pesta lunar.

—Ho sento —digué Floyd—, però a ningú no se li va acudir cap història millor per a tapar-ho, i fins ara ha funcionat. I ara que ve al cas, vaig trobar en Moisevitx a l’Estació Espacial, i fins i tot ell s’ho ha cregut.

—Bé, això hauria de fer feliços els de seguretat.

—No gaire feliços…, ha sentit parlar de l’AMT-l, comencen a filtrar-se rumors. Però no podem emetre cap comunicat, fins que sapiguem què cony és i si els nostres amics xinesos hi són al darrere.

—El doctor Michaels creu que té la resposta a això. Es mor per dir-t’ho. Floyd va buidar el got.

—I jo em moro per sentir-lo. Anem.





11

Anomalia


La sessió informativa va tenir lloc en una gran sala rectangular on hi cabien còmodament un centenar de persones. Estava equipada amb els últims sistemes òptics i electrònics i hauria semblat una sala de conferències modèlica si no hagués estat pels nombrosos pòsters, anuncis enganxats amb xinxetes, avisos i pintures amateurs, que indicaven que també era el centre de la vida cultural local. Floyd es va sorprendre especialment de veure-hi una sèrie de rètols, evidentment recollits amb una cura afectuosa, que duien missatges com ara: «Si us plau, no trepitgeu l’herba», «Prohibit aparcar de l’1 al 15», «Defense de fumer», «A la platja», «Pas d’animals», «Ferm inestable» i «No doneu menjar als animals». Si eren genuïns —com certament semblaven—, el seu transport des de la Terra havia costat una petita fortuna. Hi havia un desafiament commovedor en aquells rètols; en aquest món hostil, els homes encara podien fer broma sobre les coses que havien estat obligats a abandonar… i que els seus fills mai no trobarien a faltar.

Un grup de quaranta o cinquanta persones esperaven Floyd assegudes, i tothom es va aixecar educadament quan ell va entrar darrere l’Administrador. Mentre saludava amb cops de cap unes quantes cares familiars, Floyd va xiuxiuejar a Halvorsen:

—M’agradaria dir unes paraules abans de començar la sessió.

Floyd va seure a primera fila, mentre l’Administrador pujava a la tribuna i mirava la seva audiència.

—Senyores i senyors —començà Halvorsen—. No cal que els digui que aquesta és una ocasió molt important. Estem encantats de tenir el doctor Heywood Floyd amb nosaltres. Tots coneixem la seva reputació i molts de nosaltres el coneixem personalment. Acaba de fer un viatge especial des de la Terra per ser aquí, i abans de començar la conferència ens ha de dir unes paraules. Doctor Floyd.

Floyd va pujar a la tribuna entre uns quants aplaudiments educats, explorà la seva audiència amb un somriure i digué:

—Gràcies…, només vull dir això. El President m’ha demanat que els transmeti el seu agraïment per la feina remarcable que vostès estan fent, i que esperem que el món aviat podrà reconèixer. Sóc ben conscient —continuà amb cura— que alguns de vostès, potser la majoria, estan ansiosos perquè es retiri el present estat de secret, no serien científics si pensessin d’altra manera.

Va veure breument el doctor Michaels, que tenia el front mig arrugat, la qual cosa li feia destacar una llarga cicatriu sobre la galta dreta, molt probablement la conseqüència d’algun accident a l’espai. El geòleg, Floyd ho sabia molt bé, havia protestat pel que ell anomenava aquesta «animalada de lladres i serenos».

—Però he de recordar-los —prosseguí Floyd— que aquesta situació és extraordinària. Hem d’estar completament segurs de les nostres afirmacions; si cometem errors, pot no haver-hi una segona oportunitat…, de manera que, si us plau, tinguin paciència una mica més de temps. Aquest també és el desig del President.

»Això és tot el que havia de dir. Ara estic a punt per sentir el seu informe.

Va tornar al seu seient; l’Administrador va dir:

—Moltes gràcies, doctor Floyd.

Després, Halvorsen va fer un cop de cap, bastant brusc, en direcció al seu cap de científics. Immediatament, el doctor Michaels es va dirigir a la tribuna, i els llums van baixar d’intensitat.

Va aparèixer una fotografia de la Lluna a la pantalla. En el centre mateix del disc hi havia l’anell d’un cràter blanc i brillant, del qual sorgia una sorprenent figura de raigs. Semblava ben bé com si algú hagués llançat una bossa de farina a la cara de la Lluna i la farina s’hagués escampat en totes direccions.

—En aquesta fotografia vertical —digué Michaels indicant el cràter central—, Tycho és encara més evident que vist des de la Terra. Aleshores està bastant a prop de la vora de la Lluna. Però observat des d’aquí, mirant-lo directament des de dalt a mil cinc-cents quilòmetres de distància, veuran que domina tot l’hemisferi.

Va deixar que Floyd absorbís aquesta panoràmica poc familiar d’un objecte familiar, després continuà:

—Durant aquest any passat hem realitzat una exploració magnètica de la regió, des d’un satèl·lit de nivell baix. La vam acabar el mes passat…, i aquest n’és el resultat: el mapa que va iniciar tots els problemes.

A la pantalla va aparèixer una altra imatge. Semblava un mapa d’alçada, tot i que mostrava la intensitat magnètica, no el nivell sobre el mar. A la major part del mapa, les línies eren més o menys paral·leles i ben espaiades, però en un racó del mapa de sobte s’ajuntaven per formar una sèrie de cercles concèntrics, com el dibuix d’un nus en un tros de fusta.

Fins i tot per a una persona que no estigués acostumada a veure-ho, resultaria evident que havia ocorregut alguna cosa peculiar al camp magnètic de la Lluna en aquella regió, i amb lletres grans a la base del mapa hi deia: «ANOMALIA MAGNÈTICA DE TYCHO U (AMT-1)». A dalt, a la dreta, deia: «Secret».

—Al principi vam pensar que podria ser un aflorament de roca magnètica, però totes les proves geològiques estaven en contra d’això. I ni tan sols un gran meteorit de ferro-níquel no podia produir un camp tan intens com aquest, de manera que vam decidir donar-hi un cop d’ull.

»El primer grup no va descobrir res: només el sòl pla habitual, enterrat sota una capa molt prima de pols lunar. Van posar una barrina al centre exacte del camp magnètic, per obtenir una mostra del nucli i així poder estudiar-la. A sis metres de profunditat, la barrina es va aturar. I el grup d’investigació va començar a cavar…, una feina no gens fàcil dins dels vestits espacials, els ho asseguro.

»El que van trobar els va fer tornar a la base corrents. Vam enviar-hi un equip més gran, amb millor material. Van excavar durant dues setmanes…, amb el resultat que coneixen.

A la sala de reunions enfosquida s’hi va fer de sobte un silenci expectant quan la imatge de la pantalla va canviar. Tot i que tothom l’havia vista molts cops, no va haver-hi ningú que no s’inclinés endavant, com si esperés trobar nous detalls. Sobre la Terra i la Lluna, a menys de cent persones se’ls havia permès posar la vista sobre aquesta fotografia.

S’hi veia un home amb un vestit espacial groc i vermell brillant, dret al fons d’una excavació i amb una vara de topògraf marcada en dècims de metre. Evidentment era una fotografia nocturna, i la podien haver fet a qualsevol lloc de la Lluna o de Mart. Però fins ara cap planeta no havia produït una escena com aquesta.

L’objecte davant del qual posava l’home del vestit espacial era una llosa vertical d’un material completament negre, d’uns tres metres d’alt i un metre i mig d’ample; va fer pensar a Floyd, d’una manera una mica ominosa, en una làpida funerària gegant. Els angles eren completament esmolats i simètrics, i allò era tan negre que semblava que s’hagués empassat la llum que hi queia a sobre; no hi havia cap detall a la superfície. Resultava impossible dir si estava fet de pedra, o de metall, o de plàstic…, o d’algun material completament desconegut per a l’home.

—AMT-1 —va declarar el doctor Michaels, gairebé amb reverència—. Sembla completament nou, oi? No puc culpar els qui van pensar que només tenia uns quants anys i van intentar connectar-ho amb la Tercera Expedició Xinesa, de l’any noranta-vuit. Però jo mai no ho he cregut…, i ara hem pogut datar-ho amb seguretat, a partir de les proves geològiques.

»Els meus col·legues i jo, doctor Floyd, estem disposats a jugar-nos la reputació en això. L’AMT-1 no té res a veure amb els xinesos. De fet, no té res a veure amb la raça humana…, perquè quan ho van enterrar, encara no hi havia humans.

»Sap?, té uns tres milions d’anys. El que ara està contemplant és la primera prova de vida intel·ligent fora de la Terra.





12

Viatge sota la llum de la Terra


PROVÍNCIA DE MACROCRÀTERS. S’estén cap al S des de gairebé el centre de la cara visible de la Lluna, a l’E de la Província del Cràter Central. Molt gravada amb cràters d’impacte, molts d’ells grossos, inclou el més gran de la Lluna. Al N, alguns cràters fracturats formen el Mare Imbrium. Superfícies aspres gairebé a tot arreu, excepte alguns fons de cràters. La majoria de les superfícies són inclinades, principalment entre 10° i 12°; alguns fons de cràter són gairebé plans.

Aterratge i moviment. Aterratge difícil en general a causa de les superfícies aspres i inclinades; menys difícil en el fons d’alguns cràters. Moviment possible gairebé a tot arreu, però cal selecció de ruta; menys difícil en alguns fons de cràter plans.

Construcció. Generalment de dificultat moderada a causa de la inclinació i nombrosos fragments grans de material solt; excavació de lava difícil al fons d’alguns cràters.

Tycho. Cràter post-Maria, 87 quilòmetres de diàmetre, vora a 2.400 metres sobre el terreny exterior; fons a 4.000 metres de profunditat; té el sistema de raigs més prominent de la Lluna, alguns raigs s’estenen més de 800 quilòmetres.

(Extracte de Estudi especial d’enginyeria de la superfície de la Lluna, Oficina, Cap d’Enginyeria, Departament de Prospeccions Geològiques de l’Exèrcit dels Estats Units, Washington, 1961).

El laboratori mòbil que ara s’arrossegava per la plana del cràter a vuitanta quilòmetres per hora semblava més aviat una cabina tractora de dimensions exagerades muntada sobre vuit flexo-rodes. Però era molt més que això; era una base autosuficient en la qual podien viure i treballar vint homes durant unes quantes setmanes. De fet, era una nau espacial que anava per terra… i que en cas d’emergència podia fins i tot volar. Si arribava a una esquerda o una gorja que fos massa gran per a anar a fer la volta i de parets massa inclinades pera entrar-hi, podia saltar per sobre de l’obstacle amb els quatre jets que duia a sota.

Quan va mirar per la finestra, Floyd pogué veure que davant d’ell s’estenia una pista ben marcada, on dotzenes de vehicles havien deixat una trinxera molt premsada en la superfície friable de la Lluna. A intervals regulars al llarg de la pista hi havia vares altes i primes, cada una amb un llum intermitent. Ningú no es podia perdre, en el viatge de tres-cents quilòmetres de la base Clàvius a l’AMT-1, tot i que encara fos de nit i faltessin unes quantes hores perquè sortís el Sol.

Les estrelles que hi havia sobre el seu cap només eren una mica més brillants, o més nombroses, que en una nit clara als altiplans de Nou Mèxic o Colorado. Però hi havia dues coses en el cel negre com el carbó que destruïen tota la il·lusió de ser a la Terra.

La primera era la mateixa Terra, un llum enlluernador suspès sobre l’horitzó del nord. La llum que baixava d’aquell mig globus enorme era dotzenes de vegades més brillant que la lluna plena i cobria tota aquesta terra amb una fosforescència freda i blau-verdosa.

La segona aparició celestial era un con de llum dèbil i perlada que s’alçava esbiaixada sobre el cel de l’est. Es tornava gradualment més brillant cap a l’horitzó i parlava dels grans focs que ara mateix estaven amagats sota la vora de la Lluna. Aquesta era una glòria pàl·lida que cap home no havia vist mai des de la Terra, fora d’alguns moments d’eclipsi total. Era la corona, missatgera de l’alba lunar, que anunciava que al cap de poc el Sol castigaria aquesta terra adormida.

Mentre seia amb Halvorsen i Michaels a la sala d’observació del davant, just a sota del lloc del conductor, Floyd va trobar-se donant voltes al buit de tres milions d’anys d’ample que s’acabava d’obrir davant seu. Com tots els homes de cultura científica, estava acostumat a pensar en períodes més llargs de temps, però aquests períodes només havien fet referència als moviments de les estrelles i als lents cicles de l’univers inanimat. La ment o la intel·ligència no hi havien estat incloses; aquells eons eren buits de res que toqués les emocions.

Tres milions d’anys! El panorama infinitament atapeït de la història escrita, amb els imperis i els reis, els triomfs i les tragèdies, amb prou feines cobria una mil·lèsima part d’aquest espantós període de temps. No tan sols el mateix home, sinó gairebé la majoria dels animals que ara eren vius sobre la Terra ni tan sols existien quan havien enterrat l’enigma negre amb tanta cura aquí, en el cràter més espectacular de tots els de la Lluna. Que l’havien enterrat, i de manera deliberada, el doctor Michaels n’estava completament segur.

—Al principi —va explicar—, jo esperava que pogués marcar el lloc on hi havia alguna estructura subterrània, però les nostres últimes excavacions ho han descartat. Està instal·lat sobre una àmplia plataforma del mateix material negre, i a sota hi ha roca neta i intacta. Els… éssers… que ho van dissenyar volien estar segurs que s’aguantés dret, deixant de banda terratrèmols majors. Construïen per a l’eternitat.

Hi havia triomf, i alhora tristor, en la veu de Michaels, i Floyd podia compartir ambdues emocions. Finalment, l’última de les preguntes més velles de l’home havia obtingut una resposta; aquí hi havia la prova, més enllà de qualsevol ombra de dubte, que la humana no era l’única intel·ligència que l’univers havia creat. Però amb aquest coneixement tornava a aparèixer una dolorosa consciència de la immensitat del temps. El que fos que havia passat per aquí s’havia perdut la humanitat per un marge de cent mil generacions. Potser, es va dir Floyd, valia més així. Però quantes coses podríem haver après de criatures que podien travessar l’espai mentre els nostres avantpassats encara vivien als arbres!

Uns centenars de metres més endavant apareixia un rètol sobre l’horitzó de la Lluna, estranyament proper. Al peu hi havia una estructura en forma de tenda de campanya i coberta amb una làmina platejada, evidentment com a protecció contra la calor ferotge del dia. Quan l’autobús va passar-hi pel costat, Floyd pogué llegir sota la brillant llum de la Terra:

Dipòsit d’emergència núm. 3

20 Kg 02 líquid

10 Kg Aigua

20 Paquets de Menjar Mk. 4

1 Paquet d’eines tipus B

1 Equip de Reparació de Vestits

Telèfon!!



—Han pensat en això? —va preguntar Floyd assenyalant amb el dit per la finestra—. I si la cosa aquesta és un amagatall de material, deixat per una expedició que mai no va tornar?

—És una possibilitat —va admetre Michaels—. Aquell camp magnètic certament en marcava la posició, perquè es pogués trobar fàcilment. Però és bastant petit…, no podria contenir gaires provisions.

—Per què no? —va interrompre Halvorsen—. Qui sap com eren de grans? Potser no arribaven a un pam d’alçada, i així la cosa faria vint o trenta pisos d’alçada.

Michaels va negar amb el cap.

—Descartat —protestà—. No pot haver-hi criatures intel·ligents molt petites. Calen unes dimensions cerebrals mínimes.

Floyd s’havia adonat que Michaels i Halvorsen normalment sostenien punts de vista oposats, però aparentment no hi havia gaire hostilitat personal o fricció entre ells. Semblava que es respectaven l’un a l’altre, i simplement estaven d’acord a no estar d’acord.

El que era cert és que hi havia poc acord enlloc sobre la naturalesa de l’AMT-1, o el Monòlit de Tycho, com alguns preferien anomenar-lo, retenint una part de l’abreviatura. En les sis hores transcorregudes des que havia arribat a la Lluna, Floyd havia sentit una dotzena de teories, però no havia donat el seu suport a cap. Santuari, balisa d’exploració, tomba, instrument geofísic…, aquests eren potser els suggeriments més atractius, i alguns dels que els defensaven ho feien molt apassionadament. Ja s’havien fet moltes juguesques, i molts diners canviarien de mans quan finalment se sabés la veritat…, si és que s’arribava a saber.

Fins ara, el material negre i dur de la llosa havia resistit tots els intents suaus que Michaels i els seus col·legues havien fet per obtenir-ne mostres. No dubtaven que un raig làser la perforaria —perquè ben segur que res no podia resistir aquella concentració d’energia—, però la decisió d’utilitzar mesures tan violentes era de Floyd. Ja havia decidit que s’utilitzarien els raigs X, les sondes sòniques, els raigs de neutrons i tots els altres mitjans d’investigació no destructius abans de cridar l’artilleria pesant del làser. Era de bàrbars destruir una cosa que no s’entenia, però potser els homes eren bàrbars al costat dels éssers que havien construït aquesta cosa.

I d’on devien haver vingut? La mateixa Lluna? No, això era completament impossible. Si mai hi havia hagut vida indígena sobre aquest món erm, havia estat destruïda durant l’última època de formació de cràters, quan la major part de la superfície lunar era al roig roent.

La Terra? Molt improbable, tot i que potser no era impossible del tot. Qualsevol civilització terrestre avançada —presumiblement una de no humana— de l’era del plistocè hauria deixat molts més rastres de la seva existència. Ho hauríem sabut tot d’ells, va pensar Floyd, molt abans d’arribar a la Lluna.

Això deixava dues alternatives: els planetes i les estrelles. Però totes les proves estaven en contra de la vida intel·ligent en cap altre lloc del Sistema Solar, o de fet en contra de vida de cap tipus excepte sobre la Terra i Mart. Els planetes interiors eren massa calents, els exteriors massa freds, si no era que un descendia en les seves atmosferes fins a profunditats on la pressió arribava a centenars de tones per centímetre quadrat.

Així doncs, potser els visitants havien vingut de les estrelles; però això era encara més increïble. Quan va aixecar la vista cap a les constel·lacions escampades pel cel de banús de la Lluna, Floyd va recordar que molt sovint els seus col·legues científics havien «demostrat» que el viatge interestel·lar era impossible. El viatge de la Terra a la Lluna encara era força impressionant, però l’estrella més propera estava uns cent milions de vegades més lluny… Especular sobre això era perdre el temps, havia d’esperar fins tenir més proves.

—Si us plau, posin-se els cinturons de seguretat i assegurin tots els objectes que estiguin solts —va dir l’altaveu de la cabina de sobte—. S’acosta un pendent de quaranta graus.

Dos pals indicadors amb llums intermitents havien aparegut sobre l’horitzó i l’autobús hi passava per entremig. Floyd acabava d’ajustar el seu cinturó quan el vehicle es va inclinar lentament sobre la vora d’un pendent veritablement espaordidor i va començar a descendir per una falda llarga i coberta de runa, tan inclinada com la teulada d’una casa. La llum de la Terra, que queia esbiaixada des del darrere, ara proporcionava molt poca il·luminació, i havien connectat els focus de l’autobús. Molts anys abans, Floyd havia estat dret a la boca del Vesuvi contemplant el cràter; podia imaginar-se fàcilment que ara s’hi endinsava, i la sensació no era gaire agradable.

Descendien per una de les terrasses interiors de Tycho, i el terreny tornava a fer-se pla uns tres-cents metres per sota d’ells. Mentre s’arrossegaven pendent avall, Michaels va assenyalar cap a l’altra banda de la plana que ara s’estenia davant seu.

—Són allà —va exclamar.

Floyd assentí. Ja s’havia fixat en el grapat de llums verdes i vermelles que hi havia uns quants quilòmetres més endavant i hi mantenia els ulls fixos mentre l’autobús feia delicades ziga-zagues en el seu descens. Evidentment, el gran vehicle estava sota control, però no va tornar a respirar tranquil fins que van tornar a ser en terreny pla.

Ara podia veure, relluint com bombolles de plata sota la llum de la Terra, un grup de cúpules de pressió: els refugis temporals que allotjaven els treballadors de la posició. A prop hi havia una torre de ràdio, una perforadora, un grup de vehicles estacionats i una pila immensa de roca fragmentada, presumiblement el material que havia estat extret per a revelar el monòlit. Aquest minúscul camp enmig d’un terreny salvatge semblava molt solitari, molt vulnerable a les forces de la natura que l’envoltaven en silenci. No hi havia cap signe de vida, ni cap insinuació visible de per què els homes havien vingut fins aquí, tan lluny de casa.

—Ja es veu el cràter —va dir Michaels—. Allà a la dreta…, a uns cent metres d’aquella antena de ràdio.

«Així que és això», va pensar Floyd mentre l’autobús s’arrossegava entre les cúpules de pressió i arribava a la boca del cràter. El cor li va començar a bategar més de pressa quan es va inclinar endavant per veure-hi millor. El vehicle va iniciar un moviment cautelós per un pendent de roca premsada, en direcció a l’interior del cràter. I allà estava, exactament igual que l’havia vist en les fotografies, l’AMT-1.

Floyd va mirar fixament, va parpellejar, va sacsejar el cap i va tornar a mirar. Fins i tot sota la llum brillant del sol, costava de veure clarament l’objecte; la primera impressió que va tenir va ser la d’un rectangle pla, que podia haver estat retallat en paper carbó: semblava que no tingués gens de gruix. Evidentment, això era una il·lusió òptica; tot i que estava mirant un cos sòlid, l’objecte reflectia tan poca llum que ell només podia veure’n la silueta.

Els passatgers romanien completament en silenci mentre l’autobús descendia pel cràter. Hi havia reverència, i també hi havia incredulitat, una absoluta incredulitat que la Lluna, de tots els mons, hagués pogut proporcionar aquesta sorpresa fantàstica.

L’autobús va aturar-se paral·lel a uns sis metres de la llosa, perquè tots els passatgers la poguessin examinar. Però, a part de la forma geomètricament perfecta de l’objecte, hi havia poc a veure. Enlloc no hi havia cap marca o cap disminució de la seva extrema foscor de banús. Era la mateixa cristal·lització de la nit, i per un instant Floyd es va preguntar si no podia ser de fet alguna formació natural extraordinària, nascuda en els focs i les pressions que havien fet de llevadores en la creació de la Lluna. Però ell sabia que aquella possibilitat remota ja havia estat examinada i rebutjada.

Obeint algun senyal, es van connectar uns focus que envoltaven la boca del cràter, i la brillant llum de la Terra va ser anul·lada per una resplendor molt més poderosa. En el buit lunar, els raigs eren, òbviament, completament invisibles; formaven el·lipses encavalcades de blanc encegador, centrades sobre el monòlit. I a tot arreu on el tocaven, la seva superfície d’eben semblava que se les empassés.

La Capsa de Pandora, va pensar Floyd amb una sensació sobtada de presagi, que espera ser oberta per l’home curiós. I què hi trobaria a dins?





13

La lenta albada


La cúpula de pressió principal de l’excavació de l’AMT-1 només feia sis metres de diàmetre i el seu interior era incòmodament ple de gent. L’autobús, unit a la cúpula per una de les dues comportes d’aire, proporcionava un espai suplementari molt apreciat.

Dins aquest globus hemisfèric i de parets dobles hi vivien, treballaven i dormien els sis científics i tècnics que ara estaven adscrits permanentment al projecte. També contenia la major part del seu equip tècnic i instrumental; tot el que no es podia deixar al buit de fora; instal·lacions de cuina, neteja i serveis; mostres geològiques i una pantalla de televisió petita a través de la qual es podia mantenir l’excavació sota vigilància contínua.

Floyd no es va sorprendre quan Halvorsen va triar de quedar-se a la cúpula; va deixar clar el seu punt de vista amb una franquesa admirable:

—Considero els vestits espacials un mal necessari —va dir l’Administrador—. Me’n poso un quatre cops a l’any, per a les proves trimestrals. Si no els sap greu, seuré aquí i els veuré per la televisió.

Una part dels prejudicis ara era injustificada, perquè els últims models eren infinitament més còmodes que els matussers vestits d’armadura que havien dut els primers exploradors lunars. Se’ls podien posar en menys d’un minut, fins i tot sense ajuda, i eren gairebé del tot automàtics. L’Mk. V en el qual Floyd va ser acuradament segellat el protegiria del pitjor que podia fer-li la Lluna, tant de dia com de nit.

Acompanyat pel doctor Michaels, va entrar en la petita comporta d’aire. Quan el batec del bombeig va apagar-se i el seu vestit es va tornar rígid de manera gairebé imperceptible al seu voltant, se sentí tancat en el silenci del buit.

Aquell silenci va ser trencat pel so de benvinguda de la ràdio del seu vestit.

—Està bé la pressió, doctor Floyd? Respira amb normalitat?

—Sí…, estic bé.

El seu company va comprovar amb cura els indicadors i els manòmetres de l’exterior del vestit de Floyd. Després digué:

—D’acord, anem.

La porta exterior s’obrí i davant seu va aparèixer el paisatge polsós de la Lluna, que relluïa sota la llum de la Terra.

Amb un moviment caut i semblant al caminar dels ànecs, Floyd va sortir de la comporta darrere Michaels. No era difícil caminar; de fet, paradoxalment, el vestit el feia sentir-se més normal que en cap altra ocasió des que havia arribat a la Lluna. El pes suplementari i la resistència que imposava al seu moviment li donaven part de la il·lusió de la gravetat terrestre perduda.

L’escena havia canviat des de l’arribada del grup una hora abans. Tot i que les estrelles i la mitja Terra encara eren igual de brillants, la nit lunar de catorze dies gairebé havia acabat. La resplendor de la corona era com una falsa sortida de la lluna pel cel de l’est; i aleshores, sense cap avís, el cim de l’antena de la ràdio, trenta metres per sobre del cap de Floyd, va semblar que esclatés en flames, quan va reflectir els primers raigs del Sol amagat.

Van esperar-se mentre el supervisor del projecte i dos ajudants seus sortien de la comporta i després es dirigiren lentament cap al cràter. Quan van arribar-hi, un arc prim d’insuportable incandescència s’havia obert pas sobre l’horitzó est. Tot i que el Sol encara trigaria més d’una hora a sortir completament sobre l’horitzó de la Lluna que girava lentament, les estrelles ja estaven desterrades.

El cràter encara era a l’ombra, però els focus muntats per tota la vora n’il·luminaven l’interior amb molta intensitat. Mentre Floyd descendia lentament per la rampa, en direcció al rectangle negre, va tenir una sensació no tan sols de reverència, sinó també de feblesa. Aquí, a la porta mateix de la Terra, l’home ja es trobava cara a cara amb un misteri que podria no ser resolt mai. Feia tres milions d’anys, alguna cosa havia passat per aquí, havia deixat aquest símbol, desconegut i que potser no es podria conèixer, del seu propòsit, i havia tornat als planetes… o a les estrelles.

La ràdio del vestit de Floyd va interrompre les seves cabòries.

—Aquí el supervisor del projecte. Si fan el favor de posar-se en filera en aquest costat, ens agradaria fer unes quantes fotos. Doctor Floyd, posi’s al mig, si us plau…, doctor Michaels…, gràcies.

No va semblar que ningú llevat de Floyd pensés que hi havia res de divertit en tot això. Amb tota l’honestedat, havia d’admetre que s’alegrava que algú hagués dut una càmera; aquesta fotografia indubtablement seria històrica, i en volia còpies per a ell. Esperava que la seva cara resultaria clarament visible a través del casc del vestit.

—Gràcies, senyors —va dir el fotògraf, després que haguessin posat amb una mica de timidesa davant del monòlit i de fer una dotzena d’exposicions—. Demanarem al Departament de Fotografia de la base que els n’enviï còpies.

Aleshores Floyd va retornar la seva atenció a la llosa de banús; va caminar-hi al voltant examinant-la des de tots els angles i intentant imprimir-ne la raresa en la seva ment. No esperava trobar res, perquè sabia que ja havien revisat cada centímetre quadrat amb cura microscòpica.

Ara el Sol peresós s’havia alçat sobre la vora del cràter i els raigs queien gairebé perpendiculars sobre el costat est del bloc. Però l’objecte semblava que absorbís les partícules de llum com si mai no haguessin existit.

Floyd va decidir intentar un experiment simple: va posar-se entre el monòlit i el Sol i va buscar la seva pròpia ombra sobre el full negre i llis. No n’hi havia cap rastre. Com a mínim devien estar caient deu quilovats de calor pura sobre la llosa; si hi havia res a dins, es devia coure ràpidament.

Que estrany, pensava Floyd, estar aquí dret mentre això —aquesta cosa— veu la llum del Sol per primer cop des que va començar l’era glacial a la Terra. Va tornar a pensar en el color negre; això era ideal, evidentment, per a absorbir energia solar. Però va rebutjar la idea de seguida, perquè qui seria prou ximple pera enterrar un aparell que funciona amb energia solar a sis metres sota terra!

Va alçar la mirada cap a la Terra, que començava a minvar en el cel del matí. Només un grapat dels sis mil milions de persones que hi havia allà sabien res d’aquest descobriment; com reaccionaria el món davant les notícies quan finalment es fes públic?

Les implicacions polítiques i socials eren immenses; cada persona que tingués una veritable intel·ligència —tothom que hi veiés més enllà del nas— trobaria que la seva vida, els seus valors, la seva filosofia, havien canviat subtilment. Encara que no es descobrís absolutament res sobre l’AMT-1, i es convertís en un misteri etern, l’home sabria que no era únic en l’univers. Tot i que no s’havien trobat per un marge d’uns quants milions d’anys, els qui havien estat aquí un cop podien tornar; i si no, podia haver-n’hi d’altres. Ara tots els futurs havien de contenir aquesta possibilitat.

Floyd encara donava voltes a aquestes idees quan l’altaveu del seu casc va emetre de sobte un xiscle electrònic que traspassava els timpans, com un senyal de l’hora horrorosament sobrecarregat i distorsionat. Va intentar tapar-se les orelles amb les mans cobertes pel vestit espacial; aleshores va recuperar-se i buscà desesperadament el control del volum del receptor. Mentre encara grapejava amb els dits, quatre xiscles més van esquinçar l’èter; després va haver-hi un silenci clement.

Tot al voltant del cràter hi havia figures paralitzades en actitud astorada. «De manera que al meu aparell no li passa res», es digué Floyd; tothom havia sentit aquells crits electrònics penetrants.

Després de tres milions d’anys de foscor, l’AMT-1 havia saludat l’alba lunar.





14

Els oients


Cent seixanta milions de quilòmetres més enllà de Mart, en la freda soledat on l’home encara no havia viatjat, el Monitor de l’Espai Profund 79 surava entre les òrbites embullades dels asteroides. Durant tres anys havia complert la seva missió sense falta, un tribut als científics americans que l’havien dissenyat, als enginyers anglesos que l’havien construït i als tècnics russos que l’havien llançat. Una delicada teranyina d’antenes recollia les ones de soroll de ràdio que passaven, la crepitació i el xiulet incessants del que Pascal, en una època molt més simple, havia anomenat innocentment el «silenci de l’espai infinit». Els detectors de radiació recollien i analitzaven raigs còsmics que provenien de la galàxia i de punts més allunyats; els telescopis de neutrons i de raigs X vigilaven les estranyes estrelles que cap ull humà no veuria mai; els magnetòmetres observaven les ratxes i els huracans dels vents solars, quan el Sol llançava alenades de tènue plasma a un milió i mig de quilòmetres per hora a la cara dels seus fills en òrbita. Totes aquestes coses, i moltes altres, eren recollides pacientment pel Monitor de l’Espai Profund 79 i quedaven enregistrades en la seva memòria cristal·lina.

Una de les seves antenes, per miracles de l’electrònica ara considerats normals, sempre estava apuntada cap a un lloc proper al Sol. Cada pocs mesos es podria haver vist el seu objectiu llunyà, si hi hagués hagut algun ull que mirés, com una estrella brillant amb un company proper i no tan lluent, però la major part del temps aquest objectiu estava perdut en la resplendor solar.

Cada vint-i-quatre hores, el monitor enviava la informació que havia recollit pacientment, empaquetada amb cura en una pulsació de cinc minuts, cap aquell llunyà planeta Terra. Aproximadament un quart d’hora després, viatjant a la velocitat de la llum, la pulsació arribava a la seva destinació. Les màquines corresponents l’estaven esperant, amplificaven i enregistraven el senyal i l’afegien als milers de quilòmetres de cinta magnètica emmagatzemada als soterranis dels Centres Mundials de l’Espai a Washington, Moscou i Canberra.

Des que havien posat en òrbita els primers satèl·lits, gairebé cinquanta anys abans, bilions de pulsacions d’informació havien arribat de l’espai per a ser emmagatzemades fins el dia que potser contribuirien a l’avenç del coneixement. Només una fracció minúscula de tot aquest material bàsic es processaria mai, però no es podia saber quina observació podrien voler consultar els científics, aleshores, o cinquanta, o cent anys després. Així doncs, s’havia d’arxivar tot, emmagatzemat en galeries inacabables amb aire condicionat, triplicat en els tres centres pera prevenir la possibilitat de pèrdua accidental. Formava part del veritable tresor de la humanitat, més valuós que tot l’or emmagatzemat inútilment en soterranis de bancs.

I ara el Monitor de l’Espai Profund 79 havia recollit una cosa estranya: una pertorbació dèbil però inconfusible que travessava el Sistema Solar i que era força diferent de qualsevol altre fenomen natural que havia recollit en el passat. Automàticament, en va enregistrar la direcció, el moment, la intensitat; al cap d’unes quantes hores passaria la informació a la Terra.

Com també ho farien l’Orbiter M15, que feia dues voltes a Mart cada dia, i la Sonda d’Alta Inclinació 21, que s’enfilava lentament sobre el pla de l’eclíptica, i fins i tot el Cometa Artificial 5, que s’allunyava entre les runes fredes més enllà de Plutó, al llarg d’una òrbita al punt més llunyà de la qual trigaria mil anys a arribar. Tots van recollir la peculiar emissió d’energia que havia molestat els seus instruments; tots, en el seu moment, van informar automàticament els magatzems de memòria a la llunyana Terra.

Hauria pogut ser que els ordinadors mai no haguessin percebut la connexió entre quatre grups peculiars de senyals, procedents de sondes espacials en òrbites independents i allunyades milions de quilòmetres les unes de les altres. Però així que va donar una ullada al seu informe del matí, l’encarregat de la Previsió de Radiació de Goddard va adonar-se que alguna cosa estranya havia travessat el Sistema Solar durant les últimes vint-i-quatre hores.

Només en tenia una part del rastre, però quan l’ordinador el va projectar sobre la Taula de Situació dels Planetes, era tan clar i inconfusible com una cua de vapor en el cel sense núvols o una única línia de petjades sobre un camp de neu verge. Alguna forma immaterial d’energia, que emetia una radiació en ventall com el solc d’una barca de curses, havia saltat des de la cara de la Lluna i es dirigia a les estrelles.





3

ENTRE PLANETES





15

Discovery


La nau encara era a només trenta dies de la Terra, però a David Bowman de vegades li costava de creure que mai hagués conegut cap altra existència que no fos la del petit món tancat de la Discovery. Tots els seus anys de preparació, totes les seves missions anteriors a la Lluna i a Mart, semblava que pertanguessin a un altre home, en una altra vida.

Frank Poole admetia tenir la mateixa sensació i de vegades s’havia queixat, fent broma, que el psiquiatre més proper era a més de vuitanta milions de quilòmetres. Però aquesta sensació d’aïllament i desterrament era prou fàcil de comprendre i precisament indicava que no hi havia cap anormalitat. En els cinquanta anys des que l’home s’havia aventurat per primera vegada en l’espai, mai no hi havia hagut cap missió semblant a aquesta.

Havia començat, cinc anys abans, com a Projecte Júpiter: el primer viatge tripulat d’anada i tornada al planeta més gran. La nau ja era gairebé a punt per al viatge de dos anys quan, d’una manera una mica abrupta, va haver-hi un canvi d’ordres.

La Discovery encara aniria a Júpiter, però no s’hi aturaria. Ni tan sols no disminuiria la velocitat mentre corria entre l’ampli sistema de satèl·lits jovià. Al contrari: utilitzaria el camp gravitacional del món gegant com una fona, pera llançar-se encara més lluny del Sol. Com un cometa, seguiria el seu camí per les vores del Sistema Solar cap al seu objectiu últim, la glòria anellada de Saturn. I mai no tornaria.

Per a la Discovery seria un viatge només d’anada, però la seva tripulació no tenia cap intenció de suïcidar-se. Si tot anava bé, tornarien a ser a la Terra al cap de set anys, cinc dels quals passarien com un llampec en el son sense somnis de la hivernació, mentre esperaven el rescat de la Discovery II, encara per construir.

En tots els documents i les declaracions de l’Agència Astronàutica s’evitava curosament la paraula «rescat»; implicava algun fracàs en la planificació, i l’argot aprovat era «recuperació». Si hi havia res que anés malament de veritat, no hi hauria cap esperança de rescat, a mil cinc-cents milions de quilòmetres de la Terra.

Era un risc calculat, com tots els viatges cap al desconegut. Però mig segle d’investigació havia demostrat que la hivernació humana induïda artificialment era completament segura i havia obert noves possibilitats en els viatges espacials. Fins aquesta missió, però, no s’havien explotat al màxim.

Els tres membres de l’equip d’investigació, que no serien necessaris fins que la nau entrés en la seva òrbita final al voltant de Saturn, dormirien durant tot el vol. Així s’estalviarien tones de menjar i altres coses innecessàries; gairebé igual d’important, l’equip estaria fresc i alerta, i no cansat del viatge de deu mesos, quan entressin en acció.

La Discovery entraria en una òrbita d’estacionament al voltant de Saturn i es convertiria en una nova lluna del planeta gegant. Suraria en una el·lipse de tres-cents vint milions de quilòmetres que la portaria a prop de Saturn i que després li faria travessar les òrbites de totes les llunes majors. Tindrien cent dies per a fer els mapes i estudiar un món amb una superfície vint cops més gran que la de la Terra i envoltat per una comitiva de com a mínim quinze satèl·lits coneguts, un dels quals tan gran com el planeta Mercuri.

Aquí devia haver-hi prou meravelles per a segles d’estudi; la primera expedició només podia fer un reconeixement preliminar. Tot el que trobés seria retransmès a la Terra; encara que els exploradors mai no tornessin, els seus descobriments no es perdrien.

A la fi dels cent dies, la Discovery tancaria. Tota la tripulació entraria en hivernació; només continuarien en funcionament els sistemes essencials, vigilats per l’incansable cervell electrònic de la nau. Continuaria voltant Saturn, en una òrbita ara tan ben determinada, que els homes sabrien exactament on buscar-la mil anys després. Però al cap de només cinc anys, segons els plans actuals, arribaria la Discovery II. Encara que passessin sis o set o vuit anys, els passatgers adormits mai no notarien la diferència. Per a tots, el rellotge s’hauria aturat, com ja s’havia aturat per a Whitehead, Kaminski i Hunter.

De vegades, Bowman, com a primer capità de la Discovery, envejava els tres col·legues inconscients en la pau gelada de l’hivernacle. Estaven lliures de tota responsabilitat i avorriment; fins que arribessin a Saturn, el món exterior no existia.

Però aquell món els observava a través de les pantalles biosensores. Discretament entaforats entre la gran quantitat d’instruments del pont de control hi havia cinc panels petits, marcats «Hunter», «Whitehead», «Kaminsky», «Poole», «Bowman». Els dos últim estaven en blanc i morts; no arribaria el seu moment fins al cap d’un any. Els altres contenien constel·lacions de llumetes verdes minúscules que anunciaven que tot anava bé; i en cada panel hi havia una pantalla petita en la qual grups de línies lluminoses traçaven els ritmes pausats que indicaven el pols, la respiració i l’activitat cerebral.

Hi havia vegades que Bowman, perfectament conscient que això era innecessari —perquè l’alarma sonaria immediatament si alguna cosa no anava a l’hora—, connectava la sortida d’àudio. Escoltava, mig hipnotitzat, els batecs infinitament lents dels cors dels seus col·legues adormits i mantenia els ulls fixos en les ones peresoses que desfilaven sincronitzades per la pantalla.

Encara més fascinants eren les pantalles de l’electroencefalograma, les signatures electròniques de tres personalitats que havien existit un cop i que un dia tornarien a existir. Les imatges estaven gairebé lliures del cims i les valls, les explosions elèctriques que marcaven l’activitat cerebral del cervell despert… o fins i tot del cervell en el son normal. Si quedava cap alenada de consciència, estava més enllà de l’abast dels instruments, i de la memòria.

Això últim Bowman ho sabia per experiència personal. Abans de ser triat per a aquesta missió, s’havien comprovat les seves reaccions a la hivernació. No estava segur de si havia perdut una setmana de la seva vida o de si havia retardat la seva mort la mateixa quantitat de temps.

Quan li van haver posat els elèctrodes al front i el generador de son havia començat a bategar, ell va veure una breu exhibició de formes calidoscòpiques i estrelles a la deriva. Després s’havien esvanit i la foscor l’havia envoltat. No va sentir les injeccions, i encara menys el primer contacte del fred quan van reduir la temperatura del seu cos a només uns quants graus sobre el punt de congelació…

… Va despertar-se, i semblava que tot just havia tancat els ulls. Però sabia que allò era una il·lusió; d’alguna manera, estava convençut que realment havien passat anys.

S’havia completat la missió? Ja havien arribat a Saturn, havien complert la missió i havien hivernat? Era aquí la Discovery II per a tornar-los a la Terra?

Estava estirat en un estupor com el d’un somni, totalment incapaç de distingir entre els records reals i els falsos. Va obrir els ulls, però hi havia poca cosa a veure excepte una constel·lació borrosa de llums que el van tenir desconcertat durant uns quants minuts. Després es va adonar que mirava els llums indicadors d’un panel de situació de la nau, però li resultava impossible enfocar-los. Aviat va deixar d’intentar-ho.

Un corrent d’aire calent s’enduia el fred dels seus membres. Sentia una música tranquil·la però estimulant que sortia d’un altaveu darrere el seu cap. Lentament anava pujant de volum…

Aleshores una veu relaxada, amical —però, ell ho sabia, generada per ordinador— li va parlar:

—Estàs tornant a ser operatiu, Dave. No t’aixequis ni intentis moviments violents. No intentis parlar.

«No t’aixequis!», va pensar Bowman. Això sí que era divertit. Dubtava que ni pogués moure un dit. Bastant sorprès, va adonar-se que sí que podia.

Se sentia bastant satisfet, d’una manera obnubilada i absurda. Sabia vagament que la nau de rescat devia haver arribat, que la seqüència automàtica de reanimació s’havia engegat, aviat veuria altres éssers humans. Això estava bé, però no l’entusiasmava.

Després, va sentir gana. L’ordinador, evidentment, havia previst aquesta necessitat.

—Hi ha un botó de senyals al costat de la teva mà dreta, Dave. Si tens gana, fes el favor de préme’l.

Bowman va obligar els seus dits a buscar-lo i finalment va trobar la pera. Se n’havia oblidat completament, tot i que devia haver sabut que era allà. Quantes coses més havia oblidat? És que la hivernació esborrava la memòria?

Va prémer el botó i va esperar. Al cap d’uns quants minuts, un braç de metall es va apartar de la llitera i una tetina de plàstic va descendir cap al seus llavis. Va xuclar-la delerosament, i un fluid calent i dolç va baixar-li pel coll i li va portar força renovada amb cada gota.

Després, la tetina es va enretirar i ell va tornar a descansar. Ara podia moure els braços i les cames; la idea de caminar ja no era un somni impossible.

Tot i que sentia que la força li retornava ràpidament, hauria estat satisfet de jeure aquí per sempre, si no hi hagués hagut cap altre estímul de l’exterior. Però al cap d’una estona, una altra veu li va parlar, i aquesta vegada era del tot humana, no pas una sèrie de pulsacions elèctriques unides per una memòria suprahumana. També era una veu familiar, tot i que va passar una mica abans que la reconegués.

—Hola, Dave, vas retornant bé. Ara ja pots parlar. Saps on ets?

Va preocupar-se per això una estona. Si de veritat estava en òrbita al voltant de Saturn, què havia passat durant tots els mesos des que havia marxat de la Terra? Un altre cop va començar a preguntar-se si patia amnèsia. Paradoxalment, aquesta idea al va tranquil·litzar. Si podia recordar la paraula «amnèsia», el seu cervell devia estar en bastant bona forma…

Però encara no sabia on era, i la persona que parlava des de l’altra banda del circuit devia haver entès la seva situació perfectament.

—No t’amoïnis, Dave. Sóc en Frank Poole. Estic mirant la teva respiració i el batec del cor…, tot és perfectament normal. Relaxa’t, pren-t’ho amb calma. Obrirem la porta i et traurem.

Una llum suau va penetrar en la cambra; va veure unes formes que es movien a contraclaror davant l’entrada que s’eixamplava. I en aquell instant tots els seus records van retornar i va saber exactament on era.

Tot i que havia tornat sa i estalvi de les fronteres més llunyanes del son, i les fronteres més properes a la mort, només havia estat fora una setmana. Quan sortís de l’hivernacle, no veuria el cel fred de Saturn; allò era a més d’un any en el futur i a vuit-cents milions de quilòmetres. Encara estava a la unitat d’entrenament de tripulacions, al Centre de Vol Espacial de Houston, sota el calent sol de Texas.





16

Hal


Però ara Texas era invisible, i fins i tot resultava difícil de veure els Estats Units. Tot i que feia molt que havien tancat els motors de baix impuls de plasma, la Discovery encara es movia sense esforç amb el seu cos esvelt i en forma de sageta apuntada enfora de la Terra, i tot el material òptic d’alta energia estava orientat cap als altres planetes, on l’esperava el seu destí.

Hi havia un telescopi, però, que estava apuntat permanentment cap a la Terra. Estava muntat com una mira sobre la vora de l’antena de llarg abast de la nau i assegurava que el gran bol parabòlic estigués rígidament enfocat sobre el seu objectiu llunyà. Mentre la Terra continués centrada en la mira, l’enllaç vital de les comunicacions seguiria intacte, i els missatges podrien anar i venir pel feix invisible que cada dia s’allargava més de tres milions de quilòmetres.

Com a mínim un cop cada període, Bowman mirava cap a casa pel telescopi d’alineament de l’antena. Com que la Terra ara es trobava molt enrere cap al Sol, el costat enfosquit estava de cara a la Discovery, i a la pantalla central el planeta apareixia com un creixent platejat i enlluernador, com un altre Venus.

En rares ocasions es podia identificar cap tret geogràfic, sobre aquell arc de llum que s’encongia contínuament, perquè els núvols i els reflexos els amagaven, però fins i tot la part enfosquida era una font inesgotable de fascinació. Estava esquitxada de ciutats que brillaven; de vegades cremaven amb una llum contínua, de vegades feien pampallugues com lluernes quan tremolors atmosfèrics hi passaven per sobre.

També hi havia períodes en què, quan la Lluna passava amunt i avall en la seva òrbita, lluïa com una gran làmpara sobre els mars i continents enfosquits de la Terra. Aleshores, amb un calfred de reconeixement, Bowman sovint podia entreveure costes familiars que brillaven sota aquella claror de lluna espectral. I de vegades, quan el Pacífic estava encalmat, fins i tot podia veure la llum de la Lluna que relluïa a la superfície, i recordava les nits sota les palmeres de les albuferes tropicals. Però no sentia cap recança d’aquestes belleses perdudes. Havia gaudit de totes, en els seus trenta-cinc anys de vida, i estava decidit a gaudir-ne una altra vegada, quan tornés ric i famós. Mentrestant, la distància les feia encara més precioses.

El sisè membre de la tripulació no es preocupava per cap d’aquestes coses, perquè no era humà. Era l’altament avançat ordinador HAL 9000, el cervell i el sistema nerviós de la nau.

Hal (contracció de «ordinador Heurísticament programat i ALgorítmic», ni més ni menys) era una obra mestra de la tercera fase de computadores. Semblava que aquestes fases tinguessin lloc a intervals de vint anys, i la idea que una altra ja fos imminent preocupava moltíssima gent.

La primera havia estat en la dècada de 1940, en què el tub de buit, obsolet des de molt abans, havia fet possible l’existència d’imbècils matussers i d’alta velocitat com l’ENIAC i els seus successors. Aleshores, en la dècada de 1960, els components microelectrònics s’havien perfeccionat. Amb la seva arribada, va quedar clar que ja no calia que una intel·ligència artificial com a mínim tan capaç com la de l’home fos més gran que una taula d’oficina…, si se sabia com construir-ne els elements.

Probablement mai ningú no sabria això, però no hi feia res. En la dècada de 1980, Minsky i Good havien demostrat que les xarxes neurals es podien generar automàticament —autocopiar-se— segons qualsevol programa d’aprenentatge arbitrari. Es podien construir cervells artificials d’una manera sorprenentment anàloga al desenvolupament d’un cervell humà. En tot cas, els detalls precisos mai no se sabrien, i encara que se sabessin, serien milions de vegades massa complexos per a la comprensió humana.

Fos com fos que funcionés, el resultat final era una intel·ligència mecànica que podia reproduir —alguns filòsofs encara preferien la paraula «imitar»— la major part de les activitats del cervell humà, i amb molta més velocitat i exactitud. Era extremament car, i només s’havien construït unes quantes unitats de la sèrie HAL 9000, però el vell acudit que sempre seria més fàcil que la mà d’obra no qualificada «fabriqués» cervells orgànics començava a sonar una mica fals.

Hal havia estat preparat per a aquesta missió amb tanta exhaustivitat com els seus col·legues humans, i moltes vegades més de pressa que la capacitat d’absorció de dades que tenien ells, perquè a més de la seva velocitat intrínseca, mai no dormia. La seva tasca principal era controlar els sistemes de suport de vida i comprovar contínuament la pressió de l’oxigen, la temperatura, les pèrdues del buc, la radiació i tots els altres factors interconnectats dels quals depenien les vides de la fràgil càrrega humana. Podia realitzar les intricades correccions de navegació i executar les maniobres de vol necessàries quan era l’hora de canviar el rumb. I podia controlar els hivernadors i fer qualsevol ajust necessari en el seu entorn, i fer regalimar les minúscules quantitats de fluids intravenosos que els mantenien vius.

La primera generació d’ordinadors havia rebut la seva informació a través de teclats glorificats de màquina d’escriure i havia respost a través d’impressores d’alta velocitat i pantalles. Hal podia fer això quan calgués, però la major part de la comunicació amb els seus companys de nau era de paraula. Poole i Bowman podien parlar amb Hal com si fos un ésser humà, i ell contestaria en l’anglès perfecte que havia après durant les setmanes fugisseres de la seva infantesa electrònica.

Si Hal podia realment pensar, era una qüestió que havia estat decidida pel matemàtic anglès Alan Turing en la dècada de 1940. Turing havia indicat que, si un podia mantenir una conversa prolongada amb una màquina —era igual que fos a través d’un teclat que d’un micròfon— sense ser capaç de distingir entre les seves respostes i les que podria donar un home, aleshores la màquina pensava, segons qualsevol definició assenyada de la paraula. Hal podia passar la prova de Turing amb facilitat. Fins i tot podria arribar el moment en què Hal prengués el comandament de la nau. En una emergència, si ningú no responia als seus senyals, intentaria despertar els membres adormits de la tripulació, amb estimulació elèctrica i química. Si no responien, comunicaria amb la Terra per rebre ordres noves.

I aleshores, si no hi havia cap resposta de la Terra, prendria les mesures que considerés necessàries per a salvaguardar la nau i continuar la missió…, el propòsit real de la qual només coneixia ell, i que els seus col·legues humans mai no haurien endevinat.

Poole i Bowman sovint s’havien referit a ells mateixos, de broma, coma porters o conserges en una nau que en realitat es podia arreglar sola. S’haurien quedat sorpresos, i bastant més que indignats, de saber quanta veritat hi havia en aquesta broma.





17

Navegació de creuer


El manteniment diari de la nau havia estat planificat amb molta cura i —com a mínim teòricament— Bowman i Poole sabien què farien en cada moment de les vint-i-quatre hores. Operaven sobre una base de dotze hores de servei i dotze de descans; prenien el comandament alternativament i mai no dormien alhora. Normalment, l’oficial de servei es quedava al pont de control, mentre el seu subordinat es dedicava a la feina de la casa, inspeccionava la nau, s’ocupava de les feinetes que sorgien constantment o es relaxava al seu cubicle.

Tot i que Bowman era el capità nominal, en aquesta fase de la missió cap observador extern no ho hauria pogut deduir. Ell i Poole s’intercanviaven completament papers, rang i responsabilitat cada dotze hores. Això els mantenia tots dos al màxim de preparació, minimitzava les possibilitats de fricció i col·laborava a assolir l’objectiu de la comprovació absoluta de tot.

El dia de Bowman començava a les 06.00, hora de la nau, l’Hora Universal d’Efemèrides dels astrònoms. Si feia tard, Hal tenia una sèrie de pips i gongs per a recordar-li la seva obligació, però mai no els havia utilitzat. Com a prova, Poole una vegada havia desconnectat l’alarma. Tot i això, Bowman es va llevar automàticament a l’hora.

El seu primer acte oficial del dia era avançar el cronòmetre mestre d’hivernació dotze hores. Si aquesta operació es deixava de fer dos cops seguits, Hal deduiria que tant a ell com a Poole els havia passat alguna cosa i prendria les mesures d’emergència necessàries.

Bowman es dedicava a la seva higiene i feia els exercicis isomètrics abans de posar-se a esmorzar i llegir el radiofax del matí del Times Mundial. A la Terra mai no havia llegit el diari amb tanta cura com ho feia ara; fins i tot les notícies més petites de xafarderies, el més petit rumor polític, semblaven d’un interès absorbent quan passaven per la pantalla.

A les 07.00 rellevava oficialment Poole al pont de control i li portava un tub de cafè de la cuina. Si —com era normalment el cas— no hi havia res de què informar ni s’havia de fer res, es posava a comprovar tots els resultats que donaven els instruments i realitzava una sèrie de proves dissenyades per localitzar possibles funcionaments defectuosos. A les 10.00 això ja estava fet, i iniciava un període d’estudi.

Bowman havia estat un estudiant durant més de la meitat de la seva vida i continuaria sent-ho fins que es retirés. Gràcies a la revolució del segle vint en les tècniques de preparació i tractament de la informació, ja tenia l’equivalent de dues carreres… i, encara més, podia recordar el noranta per cent del que havia après.

Cinquanta anys abans, l’haurien considerat un especialista en astronomia aplicada, cibernètica i sistemes de propulsió espacial, però ell tenia tendència a negar, amb indignació genuïna, que fos cap especialista. A Bowman mai no li havia resultat possible centrar el seu interès exclusivament en una sola matèria; tot i els advertiments pessimistes dels seus mestres, ell havia insistit a fer un Master en Astronàutica General, un curs amb un temari vague i bromós, dissenyat per als qui tenien el baix coeficient d’intel·ligència de 130 i que mai no podrien arribar als punts més alts de la professió.

La seva decisió havia estat encertada; el mateix rebuig a especialitzar-se l’havia fet un candidat únic per a la seva tasca actual. D’una manera molt semblant, Frank Poole —que de vegades menyspreadorament s’anomenava a si mateix «Metge de Capçalera en biologia espacial»— havia estat l’elecció ideal com a subordinat seu. Tots dos, amb l’ajuda, en cas de necessitat, dels immensos magatzems d’informació de Hal, podien enfrontar-se a qualsevol problema que sorgís durant el viatge, sempre que mantinguessin les seves ments alertes i receptives i repassessin contínuament camins vells de la memòria.

Així, durant dues hores, de 10.00 a 12.00, Bowman establia un diàleg amb un professor particular electrònic, i comprovava els seus coneixements generals o absorbia material específic per a aquesta missió. Repassava inacabablement plànols de la nau, diagrames de circuits i ordres de viatge o intentava assimilar tot el que se sabia de Júpiter, Saturn i les seves famílies de llunes que s’estenien per l’espai.

Al migdia es retirava cap a la cuina i deixava la nau a Hal mentre es feia el dinar. Fins i tot aquí, encara estava en contacte continu amb els fets, perquè la minúscula sala-menjador contenia un duplicat del panel de situació, i Hal el podia cridar en un moment. Poole se li unia en aquest àpat, abans de retirar-se per al seu període de son de sis hores, i normalment veien un dels programes normals de televisió que els enviaven des de la Terra.

Els seus menús havien estat planejats amb tanta cura com qualsevol altra part de la missió. El menjar, en la seva major part congelat i deshidratat, era uniformement excel·lent, i havia estat triat per a crear poques complicacions. Els paquets només s’havien d’obrir i posar dins la petita cuina automàtica, que tocava un timbre quan ja era a punt. Podien gaudir de coses que feien el mateix gust que —i, cosa igualment important, que tenien l’aspecte de— suc de taronja, ous (fets de totes les maneres), bistecs, mitjanes, rostits, verdura fresca, fruita variada, gelat i fins i tot pa acabat de fer.

Després de dinar, de 13.00 a 16.00, Bowman feia una volta lenta i acurada per la nau, o per la part que era accessible. La Discovery feia gairebé cent vint metres de punta a punta, però el petit univers que ocupava la tripulació es trobava únicament dins l’esfera de dotze metres del buc de pressió.

Aquí hi havia tots els sistemes de suport de vida i el pont de control, que era el cor operatiu de la nau. A sota hi havia un petit «garatge espacial» equipat amb tres comportes a través de les quals càpsules propulsades, prou grans per a contenir un home, podien sortir al buit si sorgia la necessitat de cap activitat extravehicular.

La regió equatorial de l’esfera de pressió —la rodanxa, com si fos, de Capricorn a Càncer—, contenia un tambor de deu metres i mig de diàmetre que girava lentament. Com que feia una volta cada deu segons, aquest tambor o centrifugadora produïa una gravetat artificial equivalent a la de la Lluna. Amb això n’hi havia prou per a evitar l’atròfia física que resultaria de l’absència completa de pes, i també permetia que les funcions rutinàries de la vida es fessin en condicions normals, o gairebé normals.

Així, el tambor contenia la cuina i les instal·lacions de neteja i menjador. Aquest era l’únic lloc on es podien manipular amb seguretat begudes calentes, bastant perilloses en llocs ingràvids, on un es podia cremar greument amb glòbuls flotants d’aigua bullint. El problema d’afaitar-se també estava resolt; no hi hauria pèls que suressin per allà i posessin en perill l’equip elèctric o afectessin la salut.

A tot el voltant del carrussel hi havia cinc cubicles petits, equipats per cada astronauta segons el seu gust i que contenien les pertinences personals. Ara només s’utilitzaven els de Bowman i Poole, mentre els futurs ocupants de les altres tres cabines descansaven en els sarcòfags electrònics a la porta del costat.

Si era necessari, es podia aturar la rotació del tambor; quan això succeïa, el seu impuls angular havia de ser emmagatzemat en un volant, i es recuperava quan es reiniciava la rotació. Però normalment se’l deixava córrer a velocitat constant, perquè era prou fàcil entrar en el gran tambor de rotació lenta hissant-se mà sobre mà per una vara en la regió de gravetat zero del seu centre. Passar a la secció en moviment era tan fàcil i automàtic, amb una mica de pràctica, com pujar en una escala mecànica.

El buc de pressió esfèric formava el cap d’una dèbil estructura en forma de sageta de més de cent metres de llarg. La Discovery, com tots els vehicles destinats a la penetració en l’espai profund, era massa fràgil i antiaerodinàmica per a entrar mai en una atmosfera o per a desafiar el poderós camp gravitacional de qualsevol planeta. Havia estat muntada en òrbita al voltant de la Terra, provada en un vol de bateig translunar i finalment comprovada en òrbita al voltant de la Lluna. Era una criatura de l’espai pur…, i ho semblava.

Immediatament darrere el buc de pressió hi havia un grup compacte de quatre grans dipòsits d’hidrogen líquid, i al darrere, en forma de «V» llarga i esvelta, hi havia les aletes radiadores que dissipaven la calor extra del reactor nuclear. Envoltades per un traçat delicat de tubs de fluid refrigerant, semblaven les ales d’algun immens espiadimonis, i des d’alguns angles donaven a la Discovery una semblança fugissera amb un antic vaixell de navegació.

En el mateix extrem de la «V», a cent metres del compartiment de la tripulació, hi havia l’infern escudat del reactor i el complex d’elèctrodes enfocadors pels quals emergia la matèria estel·lar incandescent de l’impulsor de plasma. L’impulsor havia fet la seva feina setmanes abans i havia forçat la Discovery a abandonar la seva òrbita d’estacionament al voltant de la Lluna. Ara el reactor només funcionava al mínim mentre generava energia elèctrica per als serveis de la nau, i les grans aletes radiadores, que brillarien amb un vermell cirera quan la Discovery accelerés amb impulsió màxima, eren fosques i fredes.

Tot i que caldria una excursió a fora, a l’espai, pera examinar aquesta zona de la nau, hi havia instruments i càmeres remotes de televisió que donaven un informe complet de les condicions que hi regnaven. Bowman ara sentia que coneixia íntimament cada pam quadrat dels panels radiadors i cada tros de les canonades que hi havia a sobre.

A les 16.00 ja havia acabat la seva inspecció i feia un informe verbal detallat per a Control de la Missió; aleshores continuava parlant fins que arribava l’avís de rebuda. Després desconnectava el seu transmissor, escoltava el que la Terra havia de dir i enviava les seves respostes a les preguntes que pogués haver-hi. A les 18.00 Poole es despertava i ell li passava el comandament.

Aleshores tenia sis hores lliures de servei per utilitzar-les com li vingués de gust. De vegades prosseguia els seus estudis, o escoltava música, o veia pel·lícules. La major part del temps es passejava per la inesgotable biblioteca electrònica de la nau. Havia arribat a sentir fascinació per les grans exploracions del passat, cosa prou comprensible, donades les circumstàncies. De vegades navegava amb Pitees per les Columnes d’Hèrcules, per una costa d’Europa que tot just sorgia de l’Edat de Pedra, i s’aventurava gairebé fins a les gelades boirines de l’Àrtic. O, dos mil anys després, perseguia els galeons de Manila amb Anson, navegava amb Cook pels perills desconeguts de la Gran Barrera de Corall, o aconseguia amb Magallanes la primera volta al món. I va començar a llegir L’odissea, el llibre que li parlava amb més intensitat a través del buit en el temps.

Per relaxar-se sempre podia dedicar-se amb Hal a un nombre de jocs semi-matemàtics, que incloïen dames i escacs. Si Hal se’n desentenia completament, Bowman podia guanyar en qualsevol joc, però això seria dolent per a la moral. L’ordinador, doncs, havia estat programat per a guanyar només la meitat de les vegades, i els seus contrincants humans feien veure que no ho sabien.

Les últimes hores del dia de Bowman es dedicaven a la neteja general i a feinetes diverses, seguides pel sopar a les 20.00, un altre cop amb Poole. Aleshores hi havia una hora durant la qual feia o rebia trucades de la Terra.

Com tots els seus col·legues, Bowman era solter; no era just enviar un pare de família a una missió tan llarga. Tot i que nombroses dames havien promès d’esperar fins que tornés l’expedició, ningú no ho havia cregut de veritat. Al principi, Poole i Bowman feien trucades força íntimes un cop per setmana, tot i que el fet de saber que devia haver-hi moltes orelles escoltant en el circuit del costat de la Terra tendia a cohibir-los. Però, tot i que el viatge a penes havia començat, la calidesa i la freqüència de les converses amb les seves xicotes a la Terra havia començat a disminuir. Ells ho havien esperat, era una de les penúries de la vida de l’astronauta, com ho havia estat en un altre temps de la vida del mariner.

Era veritat —de fet, notori— que els mariners tenien compensacions en altres ports; dissortadament, no hi havia illes tropicals plenes de donzelles brunes més enllà de l’òrbita de la Terra. La medicina espacial, evidentment, s’havia enfrontat a aquest problema amb l’entusiasme habitual, i la farmàcia de la nau proporcionava substituts adequats, però no gaire atractius.

Just abans de plegar, Bowman feia el seu informe final i comprovava que Hal hagués transmès totes les cintes d’instrumentació del manteniment diari de la nau. Aleshores, si en tenia ganes, passava un parell d’hores llegint o mirant una pel·lícula, i a mitjanit se n’anava a dormir, normalment sense cap ajut d’electronarcosi.

El programa de Poole era exactament el mateix que el seu, i els dos horaris s’ajustaven sense fricció. Tots dos homes estaven plenament ocupats, eren massa intel·ligents i estaven massa ben adaptats per a barallar-se, i el viatge s’havia convertit en una rutina còmoda i sense sorpreses, amb el pas del temps només marcat per les xifres canviants dels rellotges digitals.

La màxima esperança de la petita tripulació de la Discovery era que res no fes malbé aquesta monotonia pacífica durant les setmanes i els mesos que els esperaven.





18

Entre els asteroides


Setmana rere setmana, corrent com un tramvia pels rails de la seva òrbita completament predeterminada, la Discovery va travessar veloçment l’òrbita de Mart i prosseguí cap a Júpiter. A diferència de totes les naus que solcaven els cels o els mars de la Terra, no calia tocar els controls per a res. El curs de la nau estava fixat per les lleis de la gravitació; no hi havia bancs de sorra que no apareguessin a les cartes, ni esculls perillosos en els quals pogués quedar encallada. Ni hi havia el més petit risc de col·lisió amb una altra nau, perquè no n’hi havia cap —com a mínim construïda per l’home— enlloc entre la Discovery i les estrelles infinitament llunyanes.

Però l’espai en què ara entrava de cap manera no era buit. Davant hi havia una terra de ningú entreteixida amb els camins de més d’un milió d’asteroides, i eren menys de deu mil els que tenien l’òrbita determinada amb precisió pels astrònoms. Només quatre feien més de cent cinquanta quilòmetres de diàmetre; la gran majoria eren palets gegants que rodolaven a l’atzar per l’espai.

No hi havia res que s’hi pogués fer. Per bé que fins i tot el més petit podia destruir completament la nau si hi xocava a desenes de milers de quilòmetres per hora, la possibilitat que això succeís era negligible. Com a mitjana, hi havia un asteroide en un cub d’un milió i mig de quilòmetres de costat; que la Discovery també resultés que ocupava el mateix punt precís, i en el mateix moment, era l’última de les preocupacions de la tripulació.

En el dia 86 havien de fer la seva màxima aproximació a un asteroide conegut. No tenia nom, només el número 7794, i era un roc de cinquanta metres de diàmetre que havia estat detectat per l’Observatori Lunar el 1997 i després, immediatament, l’havia oblidat tothom excepte els pacients ordinadors del Departament de Planetes Menors.

Quan Bowman va entrar de servei, Hal li va recordar de seguida l’encontre que s’aproximava, tot i que no era gaire probable que ell hagués oblidat l’únic esdeveniment previst de tot el viatge. Les trajectòries dels asteroides sobre les estrelles i les seves coordenades en el moment de màxima aproximació ja eren impreses sobre les pantalles. També hi havia llistades les observacions que s’havien de fer o d’intentar fer; estarien molt enfeinats quan 7794 passés a tota velocitat per davant seu a només mil cinc-cents quilòmetres i una velocitat relativa de cent trenta mil quilòmetres per hora.

—Dóna’m la retícula de l’objectiu —va demanar Bowman.

Immediatament, quatre línies primes i dèbils van aparèixer per enquadrar una estrella petita i igual que les altres. Va contemplar-la durant molts minuts mentre es preguntava si Hal no es podria haver equivocat. Aleshores va veure que el cap d’agulla de llum es movia, amb una lentitud a penes perceptible, sobre el fons de les estrelles. Encara podia ser a més de mig milió de quilòmetres, però el seu moviment demostrava que, tal com anaven les distàncies, era gairebé prou a prop per a tocar-lo.

Quan Poole se li va unir al pont de control, sis hores després, 7794 era centenars de vegades més brillant i es movia tan ràpidament sobre el fons, que no hi havia cap dubte de la seva identitat. I ja no era un punt de llum, havia començat a mostrar un disc clarament visible.

Van contemplar aquell còdol que passava pel cel amb l’emoció dels mariners que en un llarg viatge pel mar voregen una costa a la qual no poden baixar. Tot i que eren perfectament conscients que 7794 només era un tros de roca sense vida ni aire, aquest coneixement gairebé no afectava les seves emocions. Era l’única matèria sòlida que trobarien en aquest costat de Júpiter, encara a més de tres-cents milions de quilòmetres de distància.

A través del telescopi d’alta potència, podien veure que l’asteroide era molt irregular i que girava lentament sobre els extrems. De vegades semblava una esfera aplanada, de vegades semblava un maó mal fet; el seu període de rotació era d’una mica més de dos minuts. Hi havia clapes de llum i ombra distribuïdes aparentment a l’atzar en la seva superfície i sovint relluïa com una finestra llunyana quan plaques o formacions de matèria cristal·lina reflectien la llum del Sol.

Corria per davant d’ells a gairebé cinquanta quilòmetres per segon; només tenien uns quants minuts desesperats pera observar-lo de prop. Les càmeres automàtiques van fer-ne dotzenes de fotografies, els ecos que tornaven del radar de navegació eren acuradament enregistrats per a l’anàlisi posterior, i quedava el temps just per a una única sonda d’impacte.

La sonda no duia cap instrument; no n’hi havia cap que pogués sobreviure a una col·lisió a tals velocitats còsmiques. Era tan sols un petit lingot de metall, llançat des de la Discovery en una trajectòria que s’intersectaria amb la de l’asteroide.

Mentre passaven els segons abans de l’impacte, Poole i Bowman esperaven amb una tensió creixent. L’experiment, simple com era en principi, avaluaria al màxim la precisió del seu equip. Apuntaven a un objectiu de quaranta-cinc metres de diàmetre, a una distància de milers de quilòmetres…

Sobre la part enfosquida de l’asteroide va haver-hi una explosió de llum sobtada i enlluernadora. El petit lingot hi havia fet impacte a una velocitat meteòrica; en una fracció de segon, tota la seva energia s’havia transformat en calor. Una bafarada de gas incandescent va formar una breu erupció cap a l’espai; a bord de la Discovery, les càmeres enregistraven les línies espectrals que s’esvanien ràpidament. A la Terra, els experts les analitzarien i buscarien les signatures reveladores dels àtoms que brillaven. I així, per primer cop, es determinaria la composició de l’escorça d’un asteroide.

Al cap d’una hora, 7794 era una estrella minvant que ja no mostrava cap senyal de ser un disc. Quan Bowman va tornar a entrar de servei, havia desaparegut completament.

Tornaven a estar sols; continuarien estant sols, fins que la lluna més exterior de Júpiter se’ls acostés, al cap de tres mesos.





19

Trànsit de Júpiter


Fins i tot a trenta milions de quilòmetres de distància, Júpiter ja era l’objecte més evident en el cel de davant de la nau. El planeta ara era un disc pàl·lid de tons salmonats que feia més o menys la meitat que la Lluna vista des de la Terra, i les bandes paral·leles i fosques dels cinturons de núvols resultaven clarament visibles. En moviment endavant i enrere sobre el pla equatorial hi havia les estrelles brillants d’Ió, Europa, Ganimedes i Cal·listo, mons que en qualsevol altre lloc haurien comptat com a planetes per mèrits propis, però que aquí només eren satèl·lits d’un amo gegant.

A través del telescopi, Júpiter apareixia com una visió gloriosa: un globus multicolor amb clapes que semblava omplir el cel. Era impossible fer-se una idea de les seves dimensions reals. Bowman es recordava contínuament a si mateix que era onze vegades el diàmetre de la Terra, però durant molt de temps això va ser una estadística sense cap significat real. Aleshores, mentre repassava amb les cintes de les unitats de memòria de Hal, va trobar una cosa que va ensenyar-li l’escala abassegadora del planeta. Era una il·lustració que mostrava tota la superfície de la Terra arrencada i clavada, com la pell d’un animal, sobre el disc de Júpiter. Sobre aquest fons, tots els continents i els oceans de la Terra no semblaven més grans que l’índia sobre el globus terraqüi…

Quan Bowman utilitzava el màxim augment dels telescopis de la Discovery, li semblava que estava suspès sobre un globus lleugerament aplanat i que contemplava un paisatge de núvols que corrien i que la veloç rotació del món gegant havia esquinçat fins convertir-los en vetes. De vegades aquelles bandes es coagulaven en remolins o nusos i masses de vapor de colors de les dimensions d’un continent; de vegades estaven unides per ponts fugaços que feien milers de quilòmetres de longitud. Amagat sota aquells núvols hi havia prou material per a superar en pes tots els altres planetes del Sistema Solar. I què més, es preguntava Bowman, hi havia també amagat allà?

Sobre aquesta teulada turbulenta de núvols en moviment, que ocultava eternament la superfície real del planeta, de vegades lliscaven cercles de foscor. Una de les llunes interiors estava en trànsit amb el Sol distant, i la seva ombra desfilava per sota d’ella, sobre l’inquiet paisatge jovià ennuvolat.

Hi havia altres llunes, molt més petites, fins i tot aquí, a trenta milions de quilòmetres de Júpiter. Però només eren muntanyes volants que feien unes quantes dotzenes de quilòmetres de diàmetre, i la nau en cap moment no hi passaria a prop. Cada pocs minuts, l’emissor del radar reunia la seva força i enviava un tro silenciós d’energia, però cap eco de satèl·lits nous no retornava procedent del buit.

El que sí que arribava, amb una intensitat que creixia contínuament, era el rugit de la pròpia veu de ràdio de Júpiter. L’any 1955, just abans de l’albada de l’era espacial, els astrònoms s’havien quedat astorats de descobrir que Júpiter emetia milions de quilovats en la banda de deu metres. Era tan sols soroll pur, associat amb halos de partícules carregades que giraven al voltant del planeta com els Cinturons Van Alien de la Terra, però a una escala molt superior.

De vegades, durant les hores solitàries al pont de control, Bowman escoltava aquesta radiació. Aixecava el volum fins que la sala s’omplia amb un rugit que xiulava i espetegava; d’aquest fons, a intervals regulars, sortien breus xiulets i bips com els crits d’ocells embogits. Era un so fantasmagòric, perquè no tenia res a veure amb l’home; era tan solitari i tenia tan poc significat com el murmuri de les ones en una platja, o el so llunyà del tro darrere l’horitzó.

Fins i tot a la velocitat actual de cent cinquanta mil quilòmetres per hora, la Discovery necessitaria gairebé dues setmanes per a travessar les òrbites de tots els satèl·lits jovians. Hi havia més llunes al voltant de Júpiter que planetes orbitaven el Sol; l’Observatori Lunar en descobria de noves cada any, i el total ara havia arribat a trenta-sis. La més exterior —Júpiter XXVII— es movia enrere en una trajectòria inestable a trenta milions de quilòmetres del seu amo temporal. Era el premi d’un joc d’estira i arronsa perpetu entre Júpiter i el Sol, perquè el planeta constantment capturava llunes de vida breu procedents del cinturó d’asteroides i després les tornava a perdre al cap de pocs milions d’anys. Només els satèl·lits interiors eren de la propietat seva permanent; el Sol mai no podria arrencar-los de les seves mans.

Ara hi havia una nova presa per als camps gravitacionals en conflicte. La Discovery accelerava en direcció a Júpiter al llarg d’una òrbita complexa calculada mesos abans pels astrònoms a la Terra, i comprovada constantment per Hal. De tant en tant hi havia empentes minúscules i automàtiques dels propulsors de control, amb prou feines perceptibles a bord de la nau, quan feien delicats ajustaments de la trajectòria. Per l’enllaç de ràdio amb la Terra, la informació fluïa en un corrent constant. Ara eren tan lluny de casa que, fins i tot viatjant a la velocitat de la llum, les seves emissions trigaven cinquanta minuts a fer el camí. Tot i que el món sencer mirava per sobre de les espatlles d’ells, a través dels seus ulls i els seus instruments mentre Júpiter s’aproximava, passaria gairebé una hora abans que les notícies de les seves descobertes arribessin a lloc.

Les càmeres telescòpiques operaven contínuament mentre la nau tallava l’òrbita dels satèl·lits interiors gegants, cada un d’ells més gran que la Lluna, cada un d’ells un territori desconegut. Tres hores abans del trànsit, la Discovery va passar a només trenta milions de quilòmetres d’Europa, i tots els instruments apuntaven cap al món que s’aproximava, mentre creixia contínuament, canviava de globus a creixent i fugia veloç en direcció al Sol.

Aquí hi havia trenta-sis milions de quilòmetres quadrats, que, fins aquest moment, mai no havien estat més que un cap d’agulla en el telescopi més poderós. Hi passarien pel costat a tota velocitat al cap d’uns quants minuts i havien d’aprofitar al màxim l’encontre i enregistrar tota la informació que poguessin. Tindrien mesos per a tornar-la a passar amb calma. Des de lluny, Europa havia semblat una bola de neu gegant, que reflectia la llum del Sol llunyà amb una eficiència notable. Les observacions de més a prop ho van confirmar; a diferència de la polsosa Lluna, Europa era d’un blanc brillant, i una gran part de la seva superfície estava coberta de masses brillants que semblaven icebergs encallats. Gairebé segur, eren formats per amoníac i aigua que el camp gravitacional de Júpiter no havia pogut arribar a capturar.

Només al llarg de l’equador era visible la roca nua; aquí hi havia una terra de ningú increïblement oscada amb congostos i rocs apilats, que formaven una banda més fosca que feia tota la volta al petit món. Hi havia uns quants impactes de cràter, però cap senyal de vulcanisme; evidentment, Europa mai no havia posseït fonts internes de calor.

Hi havia, com se sabia des de feia molt, un rastre d’atmosfera. Quan la vora fosca del satèl·lit passava davant d’una estrella, aquesta pampalluguejava breument abans del moment de l’eclipsi. I en algunes àrees hi havia insinuacions de núvols, potser una boirina de gotetes d’amoníac, nascudes en els tènues vents de metà.

Tan ràpidament com havia aparegut en el cel davant d’ells, Europa va desaparèixer per popa, i ara el mateix Júpiter només estava a dues hores. Hal havia comprovat i tornat a comprovar l’òrbita de la nau amb una cura infinita i no hi havia cap necessitat de fer més correccions de velocitat fins el moment d’aproximació màxima. Tot i així, encara que ho sabien, era una tensió per als nervis observar com el globus gegant s’inflava minut rere minut. Costava de creure que la Discovery no s’hi llançava directament, que l’immens camp gravitacional del planeta no els arrossegava cap a la destrucció.

Ara era hora de deixar caure les sondes atmosfèriques, que, s’esperava, sobreviurien prou per a enviar alguna informació des de sota de la capa de núvols de Júpiter. Dues càpsules rodanxones i en forma de bomba, tancades en escuts calorífics desprenibles, van ser empeses suaument en òrbites que durant els primers milers de quilòmetres gairebé no es desviaven de l’òrbita de la Discovery.

Però s’allunyaven lentament, i ara, a la fi, fins i tot l’ull nu podia veure el que Hal havia afirmat contínuament. La nau es trobava en una òrbita que gairebé fregaria el planeta, no pas en una de col·lisió: no tocaria l’atmosfera. Era cert que la diferència només seria de pocs centenars de quilòmetres —pràcticament no res, quan es tractava amb un planeta que feia cent quaranta-quatre mil quilòmetres de diàmetre—, però seria suficient. Júpiter ara omplia tot el cel, era tan gran que ja ni la ment ni l’ull no podien abastar-lo, i tant l’una com l’altre havien deixat d’intentar-ho. Si no hagués estat per l’extraordinària varietat de color —els vermells i els roses i grocs i salmons i fins i tot escarlates— de l’atmosfera que hi havia sota d’ells, Bowman hauria pogut creure que volava baix sobre un paisatge de núvols de la Terra.

I ara, per primer cop en tot el seu viatge, estaven a punt de perdre el Sol. Pàl·lid i encongit com apareixia, havia estat el company continu de la Discovery des que havia sortit de la Terra, cinc mesos abans. Però ara la seva òrbita es capbussava en l’ombra de Júpiter; aviat passaria al costat nocturn del planeta.

Mil cinc-cents quilòmetres més endavant, la banda del crepuscle es llançava contra ells; al darrere, el Sol s’enfonsava ràpidament dins els núvols de Júpiter. Els seus raigs s’escampaven per l’horitzó com dues banyes enceses i girades cap avall, després es van contreure i van morir en un llampec de glòria cromàtica. Havia arribat la nit.

I tot i així, l’immens món de sota no era fosc del tot. Estava inundat de fosforescència, que es feia més i més brillant cada minut que passava, mentre els seus ulls s’acostumaven a l’escena. Dèbils rius de llum fluïen d’horitzó a horitzó, com els rastres lluminosos de vaixells en algun mar tropical. Aquí i allà es reunien en bassals de foc líquid, que tremolaven amb vastes pertorbacions submarines procedents del cor amagat de Júpiter. Era una visió que inspirava tanta admiració, que Poole i Bowman la podrien haver contemplat durant hores. Era això, es preguntaven, tan sols els resultat de forces elèctriques i químiques allà a baix en aquella caldera en ebullició…, o era el producte residual d’alguna forma de vida fantàstica? Aquestes eren preguntes que els científics encara podrien estar debatent quan el segle que acabava de néixer s’acostés a la seva fi.

Com més s’enfonsaven en la nit joviana, més brillant es tornava la lluïssor. Una vegada, Bowman havia volat sobre el nord del Canadà durant el clímax d’una aurora boreal; el paisatge cobert de neu havia estat tan fred i brillant com aquest. I aquella selva àrtica, va recordar-se a si mateix, estava a més de cent graus per sobre de les regions que ara sobrevolaven veloçment.

—La comunicació amb la Terra es perd ràpidament —anuncià Hal—. Estem entrant en la primera zona de difracció.

Ja havien esperat això; de fet, era un dels objectius de la missió, ja que l’absorció d’ones de ràdio donaria informació valuosa sobre l’atmosfera joviana. Però ara que veritablement havien passat darrere el planeta i que les comunicacions amb la Terra eren tallades van sentir una soledat sobtada i abassegadora. La interrupció de les transmissions només duraria una hora; després emergirien de la pantalla eclipsadora de Júpiter i podrien recuperar el contacte amb la raça humana. Aquella hora, però, seria una de les més llargues de les seves vides.

Tot i la seva relativa joventut, Poole i Bowman ja havien fet una dotzena de viatges espacials, però ara se sentien com novicis. Intentaven una cosa per primer cop; mai anteriorment cap nau no havia viatjat a aquelles velocitats o havia desafiat un camp gravitacional tan intens. El més petit error de navegació en aquest punt crític, i la Discovery sortiria disparada cap als límits del Sistema Solar, sense cap esperança de rescat.

Els lents minuts s’anaven arrossegant. Júpiter era ara una paret vertical de fosforescència que s’estenia fins a l’infinit per sobre d’ells, i la nau s’enfilava directament cap a la seva cara lluminosa. Tot i que sabien que es movien massa de pressa perquè fins i tot la gravetat de Júpiter els capturés, costava de creure que la Discovery no s’havia convertit en un satèl·lit d’aquest món monstruós.

Finalment, molt lluny davant seu, va haver-hi un llampec sobre l’horitzó. Estaven sortint de l’ombra, es dirigien cap al Sol. I gairebé en el mateix moment, Hal anuncià:

—Tinc contacte de ràdio amb la Terra. També m’alegra dir-vos que la maniobra de pertorbació s’ha completat amb èxit. Trigarem a arribar a Saturn cent seixanta-set dies, cinc hores, onze minuts.

Això era a menys d’un minut del temps previst; el vol s’havia realitzat amb una precisió impecable. Com una bola en una taula còsmica de billar, la Discovery havia rebotat sobre el camp gravitacional de Júpiter i havia guanyat impuls en l’impacte. Sense utilitzar gens de combustible, havia augmentat la velocitat bastants milers de quilòmetres per hora.

Però no s’havia violat cap llei de la mecànica. La Natura sempre quadrava la caixa, i Júpiter havia perdut exactament tant de moment com el que havia guanyat la Discovery. El planeta s’havia alentit, però com que la seva massa era un sextilió de vegades més gran que la de la nau, el canvi en la seva òrbita era massa petit per a ser detectable. Encara no havia arribat el moment en què l’home pogués deixar la seva empremta sobre el Sistema Solar.

Mentre la llum augmentava ràpidament al seu voltant i el Sol encongit s’alçava un cop més en el cel jovià, Poole i Bowman es van donar la mà en silenci.

Tot i que els costava de creure-ho, la primera part de la missió havia estat completada sense incidents.





20

El món dels déus


Però encara no havien enllestit la feina amb Júpiter. Molt lluny darrere seu, les dues sondes que la Discovery havia llançat estaven establint contacte amb l’atmosfera.

D’una d’elles no se’n va tornar a saber res mai més; presumiblement va fer una entrada massa vertical i es va cremar abans de poder enviar cap informació. La segona va tenir més èxit. Va tallar les capes superiors de l’atmosfera joviana i després va tornar a lliscar cap a l’espai. Com estava previst, havia perdut tanta velocitat en l’encontre, que va tornar a caure seguint una llarga el·lipse. Dues hores després va reentrar a l’atmosfera en el costat diürn del planeta, movent-se a cent deu mil quilòmetres per hora.

Immediatament va ser embolcallada en una funda de gas incandescent, i es va perdre el contacte per ràdio. Van passar uns minuts d’espera ansiosa, aleshores, per als dos observadors del pont de control. No podien estar segurs que la sonda sobrevisqués i que l’escut de ceràmica protectora no es cremés completament abans que hagués acabat la frenada. Si això succeïa, els instruments es vaporitzarien en una fracció de segon.

Però l’escut va aguantar prou temps perquè el meteorit incandescent s’aturés. Els fragments carbonitzats van ser expulsats, el robot va estendre les antenes i començà a mirar al voltant amb els seus sentits electrònics. A bord de la Discovery, ara a gairebé quatre-cents mil quilòmetres de distància, la ràdio va començar a portar les primeres veritables notícies de Júpiter.

Els milers d’impulsos que entraven cada segon informaven de la composició atmosfèrica, pressió, temperatura, camps magnètics, radioactivitat i dotzenes d’altres factors que només els experts de la Terra podien desembullar. Però hi havia un missatge que es podia entendre immediatament: era la imatge de televisió, a tot color, enviada per la sonda que queia.

Les primeres imatges van arribar quan el robot ja havia entrat a l’atmosfera i s’havia desprès de la closca protectora. L’únic que resultava visible era una boirina groga, esquitxada amb clapes d’escarlata que passaven per davant la càmera a una velocitat que marejava, volant amunt mentre la sonda queia a diversos centenars de quilòmetres per hora.

La boirina es va fer més espessa; era impossible endevinar si la càmera hi veia a un pam o a deu quilòmetres, perquè no hi havia detalls que l’ull pogués enfocar. Semblava que, pel que feia al sistema de televisió, la missió era un fracàs. L’equip havia funcionat, però no hi havia res per a veure en aquesta atmosfera boirosa i turbulenta.

I aleshores, d’una manera força abrupta, la boirina s’esvaní. La sonda devia haver caigut per la base d’una capa alta de núvols i devia haver sortit en una zona clara, potser una regió d’hidrogen gairebé pur amb tan sols una lleu dispersió de cristalls d’amoníac. Tot i que resultava gairebé impossible jutjar l’escala de la imatge, era evident que la càmera tenia una panoràmica de quilòmetres.

La imatge era tan estranya a l’ull humà, que durant un instant gairebé no va tenir sentit per als ulls acostumats als colors i les formes de la Terra. Molt, molt lluny a sota hi havia un mar infinit d’or clapejat, marcat amb carenes paral·leles que podien haver estat les crestes d’ones gegants. Però no hi havia gens de moviment; l’escala de l’escena era massa immensa per a veure-n’hi. I aquell paisatge daurat de cap manera no podia haver estat un oceà, perquè encara era molt amunt en l’atmosfera joviana. Només podia ser una altra capa de núvols.

Aleshores la càmera va agafar, temptadorament borrosa per la distància, una visió breu d’una cosa molt estranya. A molts quilòmetres, el paisatge daurat s’encabritava en un con curiosament simètric, com una muntanya volcànica. Al voltant del cim hi havia un halo de núvols petits i com de cotó, tots més o menys de les mateixes dimensions, tots separats i aïllats. Tenien alguna cosa pertorbadora i antinatural en ells, si és que, de fet, la paraula «natural» es podia aplicar a aquest panorama impressionant.

Aleshores, atrapada per alguna turbulència en l’atmosfera que s’espessia ràpidament, la sonda es va girar cap a un altre quadrant de l’horitzó, i durant uns quants segons la pantalla no va mostrar altra cosa que una boira daurada. Després es va estabilitzar: el «mar» era molt més a prop, però tan enigmàtic com sempre. Ara es podia veure que estava interromput per clapes de foscor, que podien haver estat forats o trencaments que menaven a capes més profundes de l’atmosfera.

La sonda estava destinada a no arribar-hi mai. Cada quilòmetre, la densitat del gas que l’envoltava s’havia anat doblant, i la pressió creixia mentre s’enfonsava més i més cap a la superfície amagada del planeta. Encara estava molt per sobre del misteriós mar en el moment en què la imatge va fer un únic pampallugueig premonitori, i després va desaparèixer, quan el primer explorador de la Terra es va esclafar sota el pes dels milers d’atmosferes que tenia a sobre.

Havia donat, en la seva breu vida, una visió fugaç de potser una mil·lionèsima part de Júpiter, i amb prou feines s’havia acostat a la superfície del planeta, centenars de quilòmetres més avall en les boirines que s’enfonsaven. Quan la imatge va desaparèixer de la pantalla, Bowman i Poole només van poder quedar-se asseguts en silenci, donant voltes a la mateixa idea en les seves ments.

Els antics l’havien encertada més del que es pensaven quan van anomenar aquest món amb el nom del senyor de tots els déus. Si allà baix hi havia vida, quant de temps trigarien només a localitzar-la? I després d’això, quants segles abans que l’home pogués seguir el seu primer pioner, i en quina mena de nau?

Però aquestes qüestions ara no representaven cap preocupació per a la Discovery i la seva tripulació. El seu objectiu era un món encara més estrany, gairebé al doble de distància del Sol, a cent cinquanta mil milions de quilòmetres més de buidor per la qual vagaven els cometes.





4

ABISME





21

Festa d’aniversari


Els acords familiars de «Que siguis molt feliç», llançats a través de cent cinquanta milions de quilòmetres d’espai, van morir entre les pantalles de visió i els instruments del pont de control. La família Poole, agrupada al voltant del pastís d’aniversari a la Terra i bastant cohibida, va restar de sobte en silenci.

Aleshores el senyor Poole, pare, va dir amb la veu rogallosa:

—Bé, Frank…, no se m’acut res més per a dir en aquest moment, a part que pensem en tu, i que et desitgem un aniversari molt feliç.

—Cuida’t, fill —va dir la senyora Poole, llagrimosa—. Que Déu et beneeixi.

Va haver-hi un cor d’adéus i la pantalla es va quedar en blanc. Que estrany que resultava pensar, es digué Poole, que tot això havia passat feia més d’una hora; en aquests moments, la seva família es devia haver tornat a dispersar i els seus membres devien ser a quilòmetres de distància de casa. Però en certa manera, la diferència en el temps, tot i que podia resultar frustrant, també era un regal dissimulat. Com qualsevol home de la seva època, Poole donava per fet que podia parlar instantàniament amb qualsevol persona de la Terra sempre que volgués. Ara que això ja no era així, l’impacte psicològic era profund. S’havia traslladat a una nova dimensió de distància i gairebé tots els llaços emocionals s’havien estirat més enllà del punt de fractura.

—Lamento interrompre les vostres celebracions, —va dir Hal—, però tenim un problema.

—Què, passa? —van preguntar Bowman i Poole simultàniament.

—Tinc dificultats per a mantenir el contacte amb la Terra. El problema és a la unitat AE 35. El meu centre de predicció de defectes diu que pot fallar en les properes setanta-dues hores.

—Ens n’ocuparem —respongué Bowman—. A veure l’alineament òptic.

—Aquí el tens, Dave. Encara és correcte, en aquest moment.

A la pantalla va aparèixer una mitja lluna perfecta, molt brillant sobre un fons gairebé buit d’estrelles. Estava coberta de núvols i no s’hi veia ni un tret geogràfic que es pogués reconèixer. De fet, al primer cop d’ull es podia confondre fàcilment amb Venus.

Però no al segon, perquè allà al costat hi havia la lluna de veritat que Venus no posseïa, d’un quart de les dimensions de la Terra i exactament en la mateixa fase. Resultava fàcil imaginar-se que els dos cossos eren mare i fill, com molts astrònoms havien cregut, abans que els exàmens de les roques lunars demostressin més enllà de qualsevol dubte possible que la Lluna mai no havia estat part de la Terra.

Poole i Bowman estudiaren la pantalla en silenci durant mig minut. Aquesta imatge els arribava des de la càmera de televisió de llarg abast muntada sobre la vora del gran plat de ràdio; la creu del centre mostrava l’orientació exacta de l’antena. Si el raig estret com un llapis no apuntava amb precisió a la Terra, no podrien ni rebre ni transmetre. Els missatges que anessin en qualsevol de les dues direccions es perdrien, travessarien sense ser vistos ni sentits el Sistema Solar i desapareixerien en la buidor que hi havia més enllà. Si mai eren rebuts, seria al cap de segles, i no els rebrien els homes.

—Saps on és el problema? —va preguntar Bowman.

—És intermitent i no el puc localitzar. Però sembla que està a la unitat AE 35.

—Quin procediment suggereixes?

—El millor seria substituir la unitat amb una de recanvi per poder-la comprovar.

—D’acord…, dóna’ns-en una còpia impresa.

La informació va aparèixer sobre la pantalla; simultàniament, un full de paper va sortir de l’escletxa que hi havia immediatament a sota. A pesar de tots els informes electrònics, hi havia vegades que el vell material imprès era el tipus més pràctic d’informe.

Bowman va estudiar els diagrames durant un instant i després va fer un xiulet.

—Ens ho podries haver explicat —digué—. Això significa sortir de la nau.

—Ho sento —respongué Hal—. He suposat que sabíeu que la unitat AE 35 era al suport de l’antena.

—Probablement ho sabia, fa un any, però hi ha vuit mil subsistemes a bord. De totes passades, sembla una feina senzilla. Només hem de descargolar un panel i posar-hi una unitat nova.

—Això ja m’està bé —va dir Poole, que era el membre de la tripulació designat per a activitats extravehiculars—. M’anirà bé un canvi d’aires. No és res de personal, és clar.

—A veure si Control de la Missió hi està d’acord —digué Bowman.

Va quedar-se quiet i assegut uns quants segons mentre posava en ordre les seves idees; després va començar a dictar un missatge.

—Control Missió, aquí Raig X Delta U. A dos-zero-quatre-cinc, predictor de fallades de bord nostre ordinador nou-triple zero informa possible fallada unitat Alfa Eco tres cinc en properes setanta-dues hores. Sol·licitem comproveu vostre control telemetria i suggerim repasseu unitat en vostre simulador sistemes nau. A més confirmeu aprovació nostre pla sortida EVA i substitució unitat Alfa Eco tres cinc abans de fallada. Control Missió, aquí Raig X Delta U, dos-u-zero-tres, fi de transmissió.

Amb anys de pràctica, Bowman podia passar-se a aquest argot —que algú havia batejat com «Tecnès»— en un instant i tornar a la parla normal, sense que li rasquessin les marxes del cervell. Ara no hi havia altra cosa a fer excepte esperar la confirmació, que trigaria com a mínim dues hores mentre els missatges feien els viatges d’anada i tornada més enllà de les òrbites de Júpiter i Mart.

Va arribar mentre Bowman intentava, sense gaire èxit, guanyar Hal en un dels jocs de formes geomètriques gravats en la seva memòria.

—Raig X Delta U, aquí Control Missió, rebut vostre u-dos-zero-tres. Estem repassant informació telemètrica en nostre simulador missió i aconsellarem.

»D’acord vostre pla agafar EVA i substituir unitat Alfa Eco tres cinc abans possible fallada. Estem preparant sistemes de test perquè els apliqueu a unitat defectuosa.

Un cop completada la qüestió seriosa, el Controlador de la Missió va passar-se al llenguatge normal:

—Em sap greu que tingueu problemes, i no volem afegir-hi més maldecaps. Però si us va bé abans d’agafar l’EVA, tenim una sol·licitud de Relacions Públiques. Podríeu enviar un enregistrament breu per a fer-lo públic, que descrigui la situació i expliqui què fa l’AE 35? Feu-lo tan tranquil·litzador com pugueu. Podríem fer-ho nosaltres, és clar, però serà molt més convincent en les vostres paraules. Espero que això no s’interfereixi gaire en la vostra vida social. Raig X Delta U, aquí Control de la Missió, dos-u-cinc-cinc, fi de transmissió.

Bowman no va poder evitar somriure davant la petició. Hi havia vegades que la Terra mostrava una insensibilitat i una manca de tacte curioses. «Feu-lo tranquil·litzador»!

Quan Poole se li va unir a la fi del seu període de son, van passar deu minuts component i polint la resposta. En les primeres etapes de la missió hi havia hagut incomptables peticions de tots els mitjans de comunicació perquè fessin entrevistes, discussions…, gairebé qualsevol cosa que volguessin dir. Però a mesura que van anar passat les setmanes sense incidents, i la diferència de temps creixia d’uns quants minuts a més d’una hora, l’interès s’havia relaxat gradualment. Des de l’animació del vol sobre Júpiter, feia més d’un mes, només havien fet tres o quatre cintes per a emissió pública.

—Control Missió, aquí Raig X Delta U. Aquí teniu el comunicat de premsa.

»Avui hi ha hagut un problema tècnic menor. El nostre ordinador HAL 9000 ha predit la fallada de la unitat AE 35.

»Això és un component petit però vital del nostre sistema de comunicacions. Manté la nostra antena apuntada cap a la Terra fins a mil·lèsimes de grau. Aquesta precisió és necessària, ja que a la nostra distància actual de més de mil milions de quilòmetres, la Terra només és una estrella dèbil, i el nostre raig de ràdio, molt estret, podria fàcilment desviar-se de l’objectiu.

»L’antena apunta contínuament a la Terra amb uns motors elèctrics controlats des de l’ordinador central. Però aquests motors reben les instruccions a través de la unitat AE 35. Es pot comparar amb un centre nerviós del cos, que tradueix les instruccions del cervell per als músculs d’un membre. Si el nervi no transmet els senyals, el membre es torna inútil. En el nostre cas, una fallada de la unitat AE 35 podria implicar que l’antena comencés a apuntar a l’atzar. Això era un problema habitual en les sondes d’espai profund el segle passat. Sovint arribaven a altres planetes i no enviaven cap informació perquè les seves antenes no podien localitzar la Terra.

»Encara no sabem quin és l’origen de l’avaria, però la situació de cap manera no és greu, i no hi ha cap necessitat d’alarma. Tenim dues unitats AE 35 de reserva, cada una de les quals té una esperança de vida operativa de vint anys…, de manera que la possibilitat que una segona unitat falli durant el curs d’aquesta missió és negligible. A més, si podem diagnosticar el problema actual, pot ser que puguem reparar la unitat número u.

»Frank Poole, que està especialment qualificat per a aquesta mena de feina, sortirà de la nau i substituirà la unitat defectuosa amb la de reserva. Al mateix temps, tindrà l’oportunitat de comprovar el buc i reparar algunes micropunxades que eren massa petites per a merèixer una EVA especial.

»A banda d’aquest problema menor, la missió prossegueix sense incidents i hauria de continuar igual.

»Control Missió, aquí Raig X Delta U, dos-u-zero-quatre, fi de transmissió.





22

Excursió


Els aparells extravehiculars de la Discovery, o «càpsules espacials», eren esferes d’uns tres metres de diàmetre, i l’operador seia darrere una finestra que li proporcionava una vista esplèndida. L’impuls del coet principal produïa una acceleració d’un cinquè de gravetat —just suficient per a flotar sobre la Lluna— mentre unes petites toveres de control d’altitud permetien la navegació. D’una àrea immediatament a sota de la finestra sortien dos grups de braços articulats, l’un per a feines pesades, l’altre per a manipulació delicada. També hi havia una torreta extensible que duia una sèrie d’eines mecàniques, com ara tornavisos, percutors, serres i broques.

Les càpsules espacials no eren el sistema més elegant de transport dissenyat per l’home, però resultaven del tot imprescindibles en les tasques de construcció i manteniment en el buit. Normalment les batejaven amb noms de dona, potser perquè les seves personalitats de vegades eren lleugerament impredictibles. El trio de la Discovery eren Anna, Betty i Clara.

Un cop es va haver posat el seu vestit pressuritzat —la seva última línia de defensa— i hagué entrat a la càpsula, Poole va passar deu minuts comprovant l’equip amb cura. Es va assegurar que els coets de control funcionaven, va plegar els braços, tornà a confirmar l’oxigen, el combustible i la reserva d’electricitat. Després, quan va estar del tot satisfet, va parlar amb Hal pel circuit de ràdio. Bowman vigilava des del pont de control, però no faria res si no hi havia cap error o malfuncionament obvi.

—Aquí Betty. Comença la seqüència de bombeig.

—Seqüències de bombeig començades —repetí Hal.

Immediatament, Poole va poder sentir el batec de les bombes mentre el preciós aire era extret de la cambra de les comportes. Al cap d’una estona, el metall prim de la closca externa de la càpsula va fer uns petits espetecs; després, uns cinc minuts més tard, Hal informà:

—Seqüència de bombeig acabada.

Poole va fer una comprovació final del seu minúscul panel d’instruments. Tot era completament normal.

—Obre la porta exterior —ordenà.

Hal tornà a repetir les seves instruccions; en qualsevol punt, Poole només havia de cridar «Espera!», i l’ordinador aturaria la seqüència immediatament.

Davant seu, les parets de la nau es van obrir. Poole va sentir que la càpsula oscil·lava breument mentre les últimes restes d’aire es perdien en l’espai. Aleshores va trobar-se contemplant les estrelles i, per casualitat, el disc daurat i minúscul de Saturn, encara a sis-cents cinquanta milions de quilòmetres.

—Inicia l’ejecció de la càpsula.

Molt lentament, el rail del qual estava suspesa la càpsula es va estendre i travessà la porta oberta, fins que el vehicle va quedar penjant just fora del buc de la nau.

Poole va donar impuls durant mig segon amb el coet principal, la càpsula va lliscar amb suavitat fora del rail i finalment es va convertir en un vehicle independent que seguia la seva pròpia òrbita al voltant del Sol. Ara no tenia cap connexió amb la Discovery, ni tan sols una corda salvavides. Les càpsules rares vegades ocasionaven problemes, i encara que es quedés encallat, Bowman podia venir fàcilment i rescatar-lo.

Betty va respondre amb suavitat als controls; Poole va deixar que surés cap enfora uns trenta metres, després compensà l’impuls endavant i la va fer girar de manera que mirés cap a la nau. Aleshores començà el seu periple del buc de pressió.

El seu primer objectiu era una àrea fosa d’uns dos centímetres de diàmetre, amb un minúscul cràter central. Les partícules de pols que hi havien fet impacte a més de cent cinquanta mil quilòmetres per hora eren molt més petites que el cap d’una agulla, i la seva enorme energia cinètica les havia vaporitzades a l’instant. Com era sovint el cas, el cràter semblava com si hagués estat causat per una explosió des de dins de la nau; a aquestes velocitats, els materials es comportaven de maneres estranyes i les lleis de la mecànica del sentit comú s’hi podien aplicar poques vegades.

Poole examinà l’àrea amb cura, després la va ruixar amb segellant d’un pot pressuritzat que hi havia entre el material normal de la càpsula. El fluid blanc i gomós es va escampar sobre la pell de metall i va amagar el cràter de la vista. La fuita va deixar anar una gran bombolla, que va explotar quan feia uns quinze centímetres de diàmetre, després en va fer una de molt més petita i després es va calmar mentre la cola ràpida feia la seva feina. Va observar-ho amb atenció durant uns quants minuts, però no va haver-hi cap altre senyal d’activitat. De tota manera, per estar-ne ben segur, va ruixar-ho amb una segona capa; després es dirigí cap a l’antena.

Va trigar una estona a orbitar el buc de pressió esfèric de la Discovery, perquè en cap moment no va permetre que la càpsula agafés una velocitat superior a un metre per segon. No tenia pressa, i era perillós moure’s a molta velocitat tan a prop de la nau. Havia de vigilar molt per no topar amb els diversos sensors i braços amb instruments que sobresortien del buc en els llocs més inversemblants, i també havia d’anar amb compte amb el doll del seu propi coet. Podia causar destrosses considerables, si per casualitat tocava alguna part de l’equip que era més fràgil.

Quan finalment va arribar a l’antena de llarg abast, va examinar la situació acuradament. Semblava que el gran bol de sis metres apuntés directament al Sol, perquè la Terra ara era gairebé en línia amb el disc solar. El suport de l’antena i tot el seu sistema d’orientació estaven, doncs, en una foscor total, amagats en l’ombra del gran plat de metall.

Poole s’hi havia acostat des del darrere; havia tingut cura de no posar-se davant del reflector parabòlic, perquè Betty no interrompés el raig i causés una pèrdua de contacte amb la Terra, momentània però molesta. No va poder veure res de l’equip que havia vingut a reparar fins que connectà els focus de la càpsula i desterrà les ombres.

Sota la petita placa de metall hi havia l’origen dels problemes. La placa anava collada amb quatre cargols hexagonals, i com que tota la unitat AE 35 havia estat dissenyada per a ser canviada fàcilment, Poole no preveia cap problema.

Era evident, però, que no podia fer la feina des de la càpsula. No tan sols era arriscat maniobrar tan a prop de l’estructura tan delicada i embullada de l’antena, sinó que els coets de control de Betty podien doblegar fàcilment la superfície fina com el paper del gran mirall de ràdio. Hauria d’aparcar la càpsula a uns sis metres i sortir amb el seu vestit. De totes passades, podia treure la unitat molt més de pressa amb les seves mans enguantades que amb els manipuladors remots de Betty.

Va informar de tot això amb molta cura a Bowman, que va comprovar cada pas de l’operació abans que es realitzés. Tot i que aquesta feina era simple i rutinària, a l’espai no es podia donar res per fet, i no es podia passar per alt cap detall. En les activitats extravehiculars, no hi havia res que fos un error «menor».

Va rebre el vist-i-plau per a la feina i aparcà la càpsula a uns sis metres de la base del suport de l’antena. No hi havia cap perill que anés a la deriva cap a l’espai; de totes passades, va tancar una mà dels manipuladors sobre un dels molts trossos curts d’escala que hi havia muntats estratègicament al voltant del buc exterior.

Després comprovà els sistemes del seu vestit pressuritzat, i quan n’estigué completament satisfet, va deixar anar l’aire de la càpsula. Mentre l’atmosfera de Betty sortia xiulant al buit de l’espai, al seu voltant es va formar breument un núvol de cristalls, i les estrelles van pampalluguejar momentàniament.

Encara hi havia una cosa més per fer abans de sortir de la càpsula. Va passar de control manual a remot i així va deixar Betty sota el govern de Hal. Era una precaució de seguretat normal; tot i que encara estava unit a Betty per una corda immensament forta i elàstica no gaire més gruixuda que una fibra de cotó, fins i tot les cordes salvavides més segures fallaven alguna vegada. Semblaria un enze si necessitava el seu vehicle, i el vehicle no el pogués ajudar encara que ell donés les instruccions a Hal.

La porta de la càpsula va obrir-se i ell surà lentament cap al silenci de l’espai, amb la corda salvavides que s’estenia darrere seu. Prendre’s les coses amb calma, no moure’s mai de pressa, aturar-se i pensar: aquestes eren les normes de l’activitat extravehicular. Si un les obeïa, mai no hi havia cap problema.

Es va agafar a un dels suports externs de Betty i va treure la unitat AE 35 de la bossa on l’havia guardada, com la d’un cangur. No va aturar-se a recollir cap eina de la col·lecció que duia la càpsula, la major part de les quals no estaven dissenyades per a les mans humanes. Totes les claus angleses i fixes que podia necessitar eren al cinturó del seu vestit.

Amb una empenta suau, es va llançar cap al suport muntat sobre dos eixos en angle recte, com les brúixoles marines, del gran plat que s’alçava com un disc gegant entre ell i el Sol. La seva pròpia ombra doble, projectada pels focus de Betty, es movia per la superfície con vexa en formes fantàstiques quan passava entre els raigs idèntics. Però aquí i allà, al darrere del gran mirall de ràdio, es va sorprendre de trobar-hi caps d’agulla que brillaven amb una llum enlluernadora.

Va rumiar-hi en els breus segons que va durar la seva aproximació, i aleshores s’adonà de què eren. Durant el viatge, el reflector devia haver estat traspassat moltes vegades per micrometeorits; ell veia la llum del Sol que passava pels minúsculs cràters. Tots eren massa petits per a haver afectat el funcionament del sistema de manera apreciable.

Com que es movia molt lentament, va aturar l’impacte suau amb el braç estès i es va agafar al suport de l’antena abans que pogués rebotar. Ràpidament va enganxar el cinturó de seguretat al suport més proper; això li donaria un punt de suport quan utilitzés les eines. Aleshores va fer una pausa, informà Bowman de la situació i considerà el pas següent.

Hi havia un problema menor; ell estava dret, o flotava, davant la seva llum, i era difícil veure la unitat AE 35 en l’ombra que ell mateix projectava. Així doncs, ordenà a Hal que fes girar els focus cap a un costat, i després d’unes quantes proves va obtenir una il·luminació més uniforme amb llum indirecta reflectida a la part posterior del plat de l’antena.

Durant uns segons va estudiar la petita guixeta de metall amb els quatre cargols assegurats amb cables. Aleshores, mentre remugava per a ell mateix «La manipulació per personal no autoritzat anul·la la garantia del fabricant», va trencar els cables i començà a descargolar els espàrrecs. Eren de dimensions estàndard, i casaven amb la clau fixa de forces nul·les que duia. El sistema intern de molles de l’eina absorbia la reacció quan es desfeien els cargols, i així l’operari no tenia tendència a girar en sentit invers.

Els quatre cargols van sortir sense problemes, i Poole els guardà amb cura en una bossa adequada. (Un dia, havia predit algú, la Terra tindria un anell com els de Saturn, format íntegrament per cargols perduts, passadors i fins i tot eines que s’havien escapat d’operaris de construcció orbital descurats). La coberta de metall s’enganxava una mica, i va tenir por que s’hagués soldat pel fred de l’espai; però amb uns quants copets va quedar solta, i la va assegurar a l’antena amb una pinça cocodril.

Ara podia veure els circuits electrònics de la unitat AE 35. Tenia forma de llosa prima, de les dimensions d’una postal, i era aguantada per una escletxa tot just prou gran per a sostenir-la. La unitat estava assegurada en el lloc per dos passadors i tenia una nansa petita perquè es pogués treure amb facilitat.

Però encara funcionava i alimentava l’antena amb els impulsos que la mantenien apuntada al cap d’agulla llunyà que era la Terra. Si la treia ara, es perdria tot el control, i el disc giraria de sobte cap a la seva posició neutra o d’azimut zero, apuntant al llarg de l’eix de la Discovery. I això podria ser perillós: podria xocar contra ell quan girava.

Per a evitar aquest perill en concret, només calia tallar l’electricitat del sistema de control; aleshores l’antena no es podria moure, excepte si el mateix Poole hi xocava. No hi havia cap perill de perdre la Terra durant els pocs minuts que trigaria a substituir la unitat; el seu objectiu no s’hauria mogut apreciablement sobre el fons d’estrelles en un interval tan breu de temps.

—Hal —va cridar-lo Poole pel circuit de ràdio—. Estic a punt de treure la unitat. Desconnecta tota l’electricitat de control del sistema de l’antena.

—Electricitat de control de l’antena desconnectada —respongué Hal.

—Som-hi. Trec la unitat ara.

La targeta va sortir de l’escletxa sense dificultat; no es va encallar i ni un de les dotzenes de contactes corredissos no es va enganxar. En un minut, el recanvi era a lloc.

Però Poole no corria cap risc. Va apartar-se amb suavitat del suport de l’antena, per si el gran plat es tornava boig quan connectessin l’electricitat un altre cop. Quan va estar fora d’abast, va dir a Hal:

—La nova unitat hauria de ser operativa. Restableix l’electricitat de control.

—Electricitat connectada —respongué Hal.

L’antena va continuar ferma com una roca.

—Realitza les proves de predicció de fallada.

Ara devien circular pulsacions microscòpiques pel complex sistema de circuits de la unitat mentre buscaven possibles errors i comprovaven les miríades de components per assegurar-se que tots eren dins les toleràncies especificades. Això s’havia fet, evidentment, una vintena de vegades abans que la unitat sortís de la fàbrica, però d’això feia dos anys i més de mil cinc-cents milions de quilòmetres. Sovint resultava impossible entendre com podien fallar components electrònics sòlids, però fallaven.

—Circuit completament operatiu —informà Hal al cap de només deu segons.

En aquell temps, havia realitzat tantes proves com un petit exèrcit d’inspectors humans.

—Perfecte —digué Poole amb satisfacció—. Ara torno a posar-hi la tapadora.

Sovint aquesta era la part més perillosa de l’operació extravehicular, quan la feina estava acabada i tan sols era qüestió d’endreçar i tornar a la nau, el moment en què es cometien els errors. Però Frank Poole no hauria estat en aquesta missió si no treballés a consciència i amb cura. Va prendre’s tot el temps que necessitava, i tot i que un dels cargols gairebé se li va escapar, va atrapar-lo abans que arribés a fer un metre.

Al cap de quinze minuts tornava a entrar al garatge de les càpsules, tranquil·lament refiat que aquesta era una feina que no caldria tornar a fer.

En això, però, estava lamentablement equivocat.





23

Diagnosi


—M’estàs dient —exclamà Frank Poole, més sorprès que empipat— que he fet tota aquesta feina per no res?

—Això sembla —respongué Bowman—. La unitat està perfectament. Fins i tot a un dos-cents per cent de sobrecàrrega, no apareix cap predicció de fallada.

Els dos homes estaven al minúscul taller-laboratori dins el tambor, que era més adequat que el garatge de les càpsules per a les reparacions menors i les comprovacions. No hi havia cap perill, aquí, de trobar-se bombolles de soldadura calenta flotant en l’aire, o de perdre del tot petites peces metàl·liques de l’equip que haguessin decidit entrar en òrbita. Aquestes coses podien passar —i passaven— en l’ambient de gravetat zero de la bodega de les càpsules.

Tenien la placa prima i en forma de postal de la unitat AE 35 a la bancada, sota una potent lent d’augment. Estava endollada en un marc de connexió estàndard, del qual sorgia un feix ordenat de cables de coloraines que anaven fins a un equip automàtic de proves, no més gran que un ordinador de sobretaula. Per a comprovar qualsevol unitat, només calia connectar-la, posar la targeta apropiada de la biblioteca de «buscaproblemes» i prémer un botó. Normalment, el punt exacte de la fallada apareixia en una petita pantalla, amb recomanacions sobre el que s’havia de fer.

—Prova-ho tu mateix —digué Bowman, amb una veu una mica frustrada.

Poole va girar la «Selecció de sobrecàrrega» a X-2 i donà un cop al botó «Prova». Immediatament, la pantalla va donar el missatge: «UNITAT CORRECTA».

—Suposo que podríem continuar apujant el volum fins que la creméssim —va dir—, però això no demostraria res. Què n’opines?

—Podria ser que el detector intern de fallades de Hal sí que hagués comès un error. —És més probable que el nostre aparell de proves l’hagi passat per alt. De totes maneres, val més prevenir. És preferible que hàgim substituït la unitat, si hi ha el més petit dubte.

Bowman desconnectà la placa de circuits i la va sostenir enlaire contra la llum. El material semitranslúcid era recorregut per una xarxa intricada de cables i tenia taques de microcomponents a penes visibles, de manera que semblava una obra d’art abstracte.

—No ens podem arriscar…; al capdavall, aquest és el nostre enllaç amb la Terra. L’arxivaré com a «no operativa» i la llençaré al magatzem de ferralla. Que algú altre se’n preocupi, quan arribem a casa.

Però la preocupació havia de començar molt abans d’allò, amb la següent transmissió procedent de la Terra.

—Raig X Delta U, aquí Control de la Missió, referència nostra: dos-u-cinc-cinc. Sembla que tenim un petit problema.

»El vostre informe que no li passa res a la unitat Alfa Eco tres cinc coincideix amb el nostre diagnòstic. La fallada podria ser als circuits associats de l’antena, però si fos així hauria de veure’s en altres tests.

»Hi ha una tercera possibilitat, que pot ser més greu. El vostre ordinador pot haver comès un error predint la fallada. Els nostres dos nou triple zeros coincideixen a suggerir això, sobre la base de la informació que tenen. No hi ha necessàriament motiu per a alarmar-se, veient els sistemes de suport que tenim, però ens agradaria que vigiléssiu per si detecteu altres desviacions del funcionament previst. Hem sospitat que hi havia algunes irregularitats menors en els últims dies, però cap no ha estat prou important per a emprendre mesures correctores, i aquestes irregularitats no han mostrat cap esquema del qual puguem extreure conclusions. Estem realitzant més proves amb els nostres dos ordinadors i informarem tan aviat com tinguem resultats. Repetim que no hi ha necessitat d’alarmar-se; el pitjor que pot passar és que hàgim de desconnectar el vostre nou triple zero temporalment per a una anàlisi de programes, i que passem el control a un dels nostres ordinadors. El retard de les transmissions crearà problemes, però els nostres estudis de practicabilitat indiquen que el control de la Terra és perfectament satisfactori en aquest punt de la missió.

»Raig X Delta U, aquí Control de la Missió, dos-u-cinc-sis, fi de transmissió.

Frank Poole, que estava de guàrdia quan va arribar el missatge, hi va donar voltes en silenci. Va esperar-se per veure si hi havia cap comentari de Hal, però l’ordinador no va intentar rebutjar l’acusació que allò implicava. Bé, si Hal no estava disposat a treure el tema, ell tampoc no tenia intenció de fer-ho.

Era gairebé l’hora del relleu del matí, i normalment s’esperava fins que Bowman se li unia al pont de control. Però aquell dia va trencar la rutina, i va dirigir-se al tambor.

Bowman ja estava llevat i es posava cafè de la gerra quan Poole el va saludar amb un «Bon dia» bastant preocupat. Al cap de tots aquells mesos a l’espai, encara pensaven en termes del cicle normal de vint-i-quatre hores, tot i que feia molt que havien oblidat els dies de la setmana.

—Bon dia —respongué Bowman—. Com va?

Poole se serví cafè.

—Força bé. Estàs raonablement despert?

—Estic bé. Què passa?

A aquestes alçades, tots dos sabien de seguida si passava alguna cosa. La més petita interrupció de la rutina era un símptoma que havia de ser vigilat.

—Bé… —va respondre Poole lentament—, Control de la Missió ens acaba de deixar caure una petita bomba. —Va abaixar la veu, com un doctor que discuteix una malaltia davant el pacient, i prosseguí—: Pot ser que tinguem un lleuger cas d’hipocondria a bord.

Potser Bowman no estava despert del tot, al capdavall; va trigar uns quants segons a entendre-ho. Aleshores va dir:

—Ah…, ja ho entenc. Què més t’han dit?

—Que no hi havia motiu per a alarmar-se. Això ho han dit dos cops, la qual cosa ha resultat contraproduent pel que fa a mi. I que estaven considerant una connexió temporal amb Control de la Terra, mentre fan una anàlisi de programes.

Tots dos sabien, evidentment, que Hal sentia cada paraula, però no podien evitar aquests circumloquis educats. Hal era el seu col·lega, i no volien que se sentís molest. Tot i així, en aquest moment no semblava necessari discutir la qüestió en privat.

Bowman va acabar-se l’esmorzar en silenci, mentre Poole jugava amb la gerra buida. Tots dos pensaven a tota màquina, però no hi havia res més a dir.

Només podien esperar el següent informe de Control de la Missió… i preguntar-se si Hal trauria el tema pel seu compte. Passés el que passés, l’atmosfera a bord de la nau havia canviat subtilment. Hi havia una sensació de tibantor en l’aire, la sensació que, per primer cop, alguna cosa podria no anar bé.

La Discovery ja no era una nau feliç.





24

Circuit trencat


En aquestes alçades, sempre se sabia quan Hal estava a punt de fer un anunci imprevist. La rutina, els informes automàtics o les respostes a preguntes que se li havien fet no tenien cap preliminar, però quan començava les seves pròpies sortides, s’escurava la gola electrònica. Era una idiosincràsia que havia adquirit durant les últimes setmanes; més tard, si es tornava molest, podria ser que hi fessin alguna cosa. Però de fet era força útil, ja que alertava la seva audiència perquè es preparés per a alguna cosa inesperada.

Poole dormia i Bowman llegia al pont de control, quan Hal va anunciar:

—Eh…, Dave, tinc un informe per a tu.

—Què passa?

—Tenim una altra unitat AE 35 defectuosa. El meu predictor de fallades indica avaria abans de vint-i-quatre hores.

Bowman va deixar el llibre i contemplà pensarosament la consola de l’ordinador. Ell sabia, evidentment, que Hal no era realment allà, fos el que fos el que això significava. Si es podia dir que la personalitat de l’ordinador tenia alguna posició en l’espai, era a la sala segellada que contenia el laberint de circuits de memòria interconnectats i les graelles de processament, a prop de l’eix central del tambor. Però hi havia una mena d’obligació psicològica de mirar sempre cap a la lent de la consola principal quan un es dirigia a Hal al pont de control, com si se li parlés cara a cara. Qualsevol altra actitud era obertament mal educada.

—No ho entenc, Hal. No pot ser que dues unitats petin en un parell de dies.

—És veritat que sembla estrany, Dave. Però t’asseguro que hi ha una fallada a punt d’ocórrer.

—Deixa’m veure la pantalla de seguiment de l’alineació.

Sabia perfectament bé que això no demostraria res, però volia temps per a pensar. L’informe esperat de Control de la Missió encara no havia arribat; aquest podria ser el moment per a fer una mica de sondeig amb molt de tacte.

Hi havia la vista familiar de la Terra, que ara creixia, passada ja la fase de mitja lluna, mentre es dirigia cap al costat allunyat del Sol i començava a girar tota la seva cara il·luminada cap a ells. Estava perfectament centrada en la graella; el llapis prim del raig encara unia la Discovery amb el seu món d’origen. Com, evidentment, Bowman sabia que havia de fer. Si hi hagués hagut cap interrupció en les comunicacions, l’alarma ja hauria sonat.

—Tens cap idea —va dir— de què origina l’avaria?

Era inusual que Hal fes una pausa tan llarga. Després va respondre:

—De fet, no, Dave. Com he informat abans, no puc localitzar el problema.

—Estàs completament segur —va dir Bowman amb cura— que no has comès un error? Ja saps que vam comprovar l’altra unitat AE 35 exhaustivament, i no li passava res.

—Sí, ja ho sé. Però t’asseguro que hi ha un defecte. Si no és a la unitat, pot ser a tot el subsistema.

Bowman va donar uns copets amb els dits sobre la consola. Sí, això era possible, tot i que podria ser molt difícil de demostrar…, fins que realment hi hagués l’avaria i mostrés l’arrel del problema.

—Bé, n’informaré Control de la Missió i ja veurem què aconsellen.

Va fer una pausa, però no hi hagué cap reacció.

—Hal —continuà—, hi ha alguna cosa que et preocupi…, alguna cosa que podria explicar aquest problema?

Va tornar a haver-hi la pausa inusual. Després Hal respongué en el seu to de veu normal:

—Mira, Dave, ja sé que intentes ajudar. Però l’avaria o bé és al sistema de l’antena, o en els vostres procediments de prova. El meu processament d’informació és perfectament normal. Si comproves el meu full de serveis, veuràs que no hi ha ni un sol error.

—Ho sé tot, del teu full de serveis, Hal, però això no demostra que aquesta vegada tinguis raó. Tothom pot cometre errors.

—No vull insistir-hi, Dave, però sóc incapaç de cometre un error.

Per a això no hi havia resposta possible; Bowman va deixar estar la discussió.

—D’acord, Hal —es va afanyar a dir—. Comprenc el teu punt de vista. Ho deixarem així.

Va tenir ganes de dir: «I, si us plau, oblida tota la qüestió». Però això, evidentment, era una cosa que Hal mai no podria fer.

No era normal que Control de la Missió malgastés amplitud de ràdio en visió, quan un circuit de parla amb confirmació per teletip era tot el que calia en realitat. I la cara que va aparèixer a la pantalla no era la del controlador habitual, era el programador en cap, el doctor Simonson. Poole i Bowman es van adonar de seguida que això només podia significar problemes.

—Hola, Raig X Delta U, aquí Control de la Missió. Hem completat l’anàlisi del problema de la vostra AE 35, i els nostres dos Hal Nou Mil estan d’acord. L’informe que heu donat en la vostra transmissió dos-u-quatre-sis de la predicció d’una segona avaria confirma el diagnòstic.

»Com sospitàvem, l’avaria no és a la unitat AE 35, i no hi ha cap necessitat de tornar-la a substituir. El problema està als circuits de predicció, i creiem que indica un conflicte de programació que només podem resoldre si desconnecteu el vostre Nou Mil i connecteu amb Control Terrestre. En conseqüència, prendreu les mesures següents, començant a les 22.00, hora de la nau…

La veu de Control de la Missió va esvanir-se. En el mateix instant va sonar l’alarma, que formava un cor d’udols a Hal:

—Estat Groc! Estat Groc!

—Què passa? —va preguntar Bowman, tot i que ja havia endevinat la resposta.

—La unitat AE 35 s’ha espatllat, tal com havia predit.

—Deixa’m veure la pantalla d’alineament.

Per primer cop des del començament del viatge, la imatge havia canviat. La Terra havia començat a fugir del punt de mira; l’antena de ràdio ja no apuntava cap al seu objectiu.

Poole va donar un cop de puny a l’interruptor de l’alarma i l’udol cessà. En el silenci sobtat que va descendir sobre el pont de control, els dos homes es van mirar amb la preocupació i la vergonya barrejades.

—L’hem fotuda —va dir Bowman finalment.

—Així que Hal sempre ha tingut raó.

—Això sembla. Val més que ens disculpem.

—No n’hi ha cap necessitat —interrompé Hal—. Naturalment, no em fa feliç que la unitat AE 35 s’hagi espatllat, però espero que això restableixi la vostra confiança en la meva fiabilitat.

—Lamento aquest malentès, Hal —respongué Bowman, força penedit.

—La vostra confiança en mi està plenament restablerta?

—És clar que sí, Hal.

—Bé, això és un alleujament. Ja sabeu que tinc el màxim entusiasme possible en aquesta missió.

—N’estic segur. Ara, si us plau, dóna’m el control manual de l’antena.

—Aquí el tens.

Bowman no esperava realment que això funcionés, però valia la pena provar-ho. A la pantalla d’alineament, la Terra ara havia sortit completament de la imatge. Uns quants segons després, mentre feia jocs de mans amb els controls, va reaparèixer; amb grans problemes, va aconseguir dirigir-la cap a la mira central. Durant un instant, el raig va entrar en línia, es va restablir el contacte i un doctor Simonson borrós deia: «… si us plau, notifiqueu immediatament si el circuit K Kilo R Rob…». Aleshores, un altre cop, va tornar el murmuri sense sentit de l’univers.

—No puc mantenir-lo —va dir Bowman, després d’uns quants intents més—. Salta com un cavall salvatge… Sembla que hi ha un senyal de control espuri que el desvia.

—Bé…, i ara què fem?

La pregunta de Poole no es podia respondre fàcilment. Estaven aïllats de la Terra, però allò, per si sol, no afectava la seguretat de la nau, i se li acudien moltes maneres de restablir la comunicació. En el pitjor cas, podien blocar l’antena en una posició determinada i utilitzar tota la nau per a apuntar-la. Això seria complicat, i molt molest quan comencessin les maniobres terminals…, però es podia fer, si fallava tota la resta.

Esperava que no caiguessin unes mesures tan extremes. Encara hi havia una unitat AE 35 de recanvi…, i possiblement una segona, ja que havien tret la primera unitat abans que s’espatllés. Però no gosaven utilitzar-ne cap de les dues fins que haguessin descobert què li passava al sistema. Si es connectava una nova unitat, probablement es cremaria de seguida.

Era una situació familiar, habitual per a qualsevol persona. No canvies un plom fins que saps per què s’ha fos.





25

El primer home a Saturn


Frank Poole havia passat anteriorment per tota la rutina, però no donava res per fet: a l’espai això era una bona recepta per al suïcidi. Va fer la comprovació exhaustiva i habitual de Betty i de la càrrega de material; tot i que no seria a fora més de trenta minuts, va assegurar-se que hi hagués reserva per a vint-i-quatre hores de tot el material necessari. Després va dir a Hal que obrís la comporta i sortí a l’abisme.

La nau tenia el mateix aspecte que en la seva última excursió, amb una diferència important. Abans, el gran plat de l’antena de llarg abast havia estat assenyalant enrere per la carretera invisible sobre la qual havia viatjat la Discovery, en direcció a la Terra, que orbitava tan a prop dels tebis focs del Sol.

Ara, sense cap senyal directriu que l’orientés, el plat pla s’havia posat automàticament en la posició neutra. Apuntava endavant, al llarg de l’eix de la nau, i, en conseqüència, assenyalava molt a prop de la balisa brillant de Saturn, encara a mesos de distància. Poole es va preguntar quants problemes més haurien sorgit quan la Discovery assolís el seu objectiu encara llunyà. Si forçava la vista, amb prou feines podia veure que Saturn no era un disc perfecte; a cada costat hi havia una cosa que cap ull humà nu no havia vist mai: el lleuger aplanament causat per la presència dels anells. Que meravellós que seria, es va dir, quan aquell sistema increïble de gel i pols en òrbita omplís el seu cel i la Discovery s’hagués convertit en una lluna eterna de Saturn! Però aquell assoliment seria en va si no podien restablir comunicacions amb la Terra.

Un altre cop va aparcar Betty a uns sis metres de la base del suport de l’antena i va passar el control a Hal abans d’obrir.

—Ara surto a fora —informà Bowman—. Tot sota control.

—Espero que tinguis raó. Tinc moltes ganes de veure aquesta unitat.

—La tindràs al banc de proves d’aquí a vint minuts. T’ho prometo.

Va haver-hi una estona de silenci, mentre Poole feia el seu viatge de plaer cap a l’antena. Després, Bowman, que s’havia quedat al pont de control, va sentir uns quants esbufecs i grunys.

—Potser m’hauré de desdir de la promesa; hi ha un espàrrec d’aquests que s’ha encallat. El devia collar massa… Uuumf! Ja surt.

Va haver-hi un altre silenci llarg, i aleshores Poole va dir:

—Hal, fes girar la càpsula vint graus cap a l’esquerra… Gràcies…, així està bé.

Uns minúsculs timbres d’avís van sonar a molta fondària en les profunditats de la consciència de Bowman. Hi havia alguna cosa estranya…, no res d’alarmant en realitat, només inusual. Va donar-hi voltes uns instants abans d’adonar-se de la causa.

Hal havia executat l’ordre, però no l’havia confirmada, com feia invariablement. Quan Poole hagués acabat, se n’haurien d’ocupar…

A fora, sobre el suport de l’antena, Poole estava massa enfeinat per a adonar-se de res d’inusual. Havia agafat la placa de circuits amb les mans enguantades i intentava treure-la de l’escletxa.

Va sortir, i la va alçar contra la pàl·lida llum del Sol.

—Aquí tenim la mala gossa —va dir a l’univers en general i a Bowman en particular—. A mi em sembla que està perfectament bé.

Aleshores va aturar-se. Un moviment sobtat li va cridar l’atenció…, aquí fora, on no era possible cap moviment.

Va alçar la vista, alarmat. Les formes de la llum procedent dels focus bessons de la càpsula espacial, que ell havia utilitzat per a omplir les ombres que projectava el Sol, havien començat a canviar al seu voltant.

Potser Betty havia quedat a la deriva; podria ser que ell no hagués tingut prou cura per a ancorar-la. Aleshores, amb una sorpresa tan gran que no deixava lloc per a la por, va veure que la càpsula espacial anava directament cap a ell, a impuls màxim.

La visió era tan increïble, que va congelar el seu sistema normal de reflexos; no va fer cap intent per evitar el monstre que se li tirava a sobre. En l’últim moment, va recuperar la veu i cridà:

—Hal! Frenada màxima…

Era massa tard.

En el moment de l’impacte, Betty encara es movia força lentament; no havia estat construïda per a grans acceleracions. Però fins i tot a només quinze quilòmetres per hora, mitja tona de massa pot ser molt letal, a la Terra o a l’espai…

Dins la Discovery, aquell crit truncat per la ràdio va fer que Bowman saltés amb tanta violència, que només els cinturons de seguretat el van mantenir al seu seient.

—Què ha passat, Frank? —va cridar.

No hi hagué resposta.

Va cridar un altre cop. Un altre cop no va haver-hi resposta.

Aleshores, fora de les finestres d’observació, alguna cosa va entrar en el seu camp de visió. Va veure, amb una sorpresa tan gran com la que havia tingut Poole, que era la càpsula espacial, a tota potència, que es dirigia cap a les estrelles.

—Hal! —va cridar—. Què passa? Frenada màxima en Betty! Frenada màxima!

No va passar res. Betty continuà accelerant en la seva cursa fugitiva. Aleshores, arrossegat darrere d’ella a l’extrem de la corda salvavides, va aparèixer un vestit espacial. Un cop d’ull era suficient per a dir el pitjor a Bowman. No hi havia cap confusió possible en els contorns flàccids d’un vestit espacial que havia perdut la pressió i estava obert al buit.

Tot i així, encara va cridar estúpidament, com si un encanteri pogués retornar els morts:

—Atenció, Frank… Atenció, Frank… Em reps?… Em reps?… Mou els braços si em sents… Potser tens el transmissor trencat… Mou els braços!

I aleshores, gairebé en resposta a la seva pregària, Poole va moure els braços.

Durant un instant, Bowman va sentir com se li eriçaven els cabells. Les paraules que estava a punt de cridar van morir en els seus llavis de sobte ressecs. Perquè sabia que el seu amic no podia ser viu de cap manera, i tot i així movia els braços.

L’espasme d’esperança i por va fugir instantàniament quan la freda lògica va substituir l’emoció. La càpsula que encara anava accelerant només sacsejava la càrrega que arrossegava darrere seu. El gest de Poole era un eco del del capità Ahab quan, lligat als flancs de la balena blanca, el seu cadàver havia cridat la tripulació del Pequod a la seva perdició.

Al cap de quinze minuts, la càpsula i el seu satèl·lit s’havien esvanit entre les estrelles. Durant molta estona, Bowman va quedar-se contemplant la buidor que s’estenia, durant tants milions de quilòmetres davant seu, fins a l’objectiu que ara estava segur que mai no assoliria. Un únic pensament li martellejava el cervell.

Frank Poole seria el primer home d’arribar a Saturn.





26

Diàleg amb Hal


A bord de la Discovery no havia canviat res més. Tots els sistemes encara funcionaven normalment; la centrifugadora girava lentament sobre el seu eix i generava la seva imitació de gravetat; els hivernautes dormien sense somnis en els seus cubicles; la nau continuava la seva navegació cap a l’objectiu del qual res no la podia desviar, excepte la possibilitat inconcebiblement remota de la col·lisió amb un asteroide. I hi havia ben pocs asteroides, aquí, molt més enllà de l’òrbita de Júpiter.

Bowman no recordava haver tornat del pont de control a la centrifugadora. Ara, bastant sorprès, es trobà assegut a la petita cuina, amb una tassa de cafè mig acabada a la mà. Lentament va anar adonant-se del seu entorn, com un home que sortís d’un son llarg i drogat.

Just davant seu hi havia una de les lents d’ull de peix que hi havia escampades estratègicament per tota la nau, la qual cosa proporcionava a Hal el seu input visual de bord. Bowman la va contemplar com si no l’hagués vista mai abans; després es va aixecar lentament i es dirigí cap a la lent.

El seu moviment en el camp de visió devia engegar alguna cosa en la ment inescrutablement profunda que ara governava la nau, perquè, de sobte, Hal va parlar:

—Quina desgràcia això d’en Frank, oi?

—Sí —respongué Bowman, després d’un llarg silenci—. És una desgràcia.

—Suposo que deus estar molt afectat?

—A tu què et sembla?

Hal processà la resposta durant eres de temps d’ordinador; van passar cinc segons abans que continués:

—Era un membre excel·lent de la tripulació.

Bowman va trobar que encara tenia el cafè a la mà i en va fer un glop lent. Però no va respondre; tenia el cap tan confós, que no se li acudia què dir, res que no pogués empitjorar encara més la situació, si això era possible.

Era possible que hagués estat un accident, causat per alguna avaria en els controls de la càpsula? O era un error, tot i que innocent, per part de Hal? No li havia ofert cap explicació, i ell temia de demanar-ne una, per por de la reacció que podia produir.

Fins i tot ara no podia acceptar totalment la idea que Frank havia estat mort deliberadament…, era tan irracional. Era forassenyat que Hal, que havia actuat sense ni una sola errada durant tant de temps, de sobte es tornés un assassí. Podia ser que cometés errors —qualsevol, home o màquina, en podia cometre—, però Bowman no el creia capaç d’assassinar.

Si cap membre de la tripulació moria, el supervivent l’havia de substituir immediatament amb algú de l’hivernador. Whitehead, el geofísic, era el primer que s’havia de despertar segons el programa, després Kaminski i després Hunter. La seqüència de resurrecció estava sota el control de Hal, per a permetre-li d’actuar en el cas que els seus dos col·legues humans resultessin incapacitats simultàniament.

Però també hi havia un control manual, que permetia a cada hivernacle operar com una unitat completament autònoma, independent de la supervisió de Hal. En aquelles circumstàncies peculiars, Bowman sentia una gran preferència per aquesta possibilitat.

També preferia, amb encara més intensitat, la companyia de més d’un ésser humà. Ja que s’hi posava, podia reviure els tres hivernats. Durant les setmanes difícils que s’acostaven podria ser que necessités tantes mans com pogués controlar. Amb un home menys, i el viatge a mitges, les provisions no serien un problema greu.

—Hal —va dir, amb una veu tan tranquil·la com va poder—. Dóna’m el control manual d’hivernació…, de totes les unitats.

—De totes, Dave!

—Sí.

—Voldria recordar-te que només es requereix una substitució. Els altres no s’han de reviure fins d’aquí a cent dotze dies.

—En sóc perfectament conscient. Però prefereixo fer-ho així.

—Estàs segur que és completament necessari reviure’n cap, Dave? Ens podem arreglar molt bé nosaltres sols. La meva memòria de bord és ben capaç d’ocupar-se de tots els requeriments de la missió.

Era això el producte de la seva imaginació sobreesforçada, es va preguntar Bowman, o realment hi havia una nota de súplica en la veu de Hal? I tot i que les paraules semblaven molt raonables, el van omplir amb una aprensió més profunda que abans.

El suggeriment de Hal no podia ser un error; sabia perfectament bé que Whitehead havia de ser ressuscitat, ara que Poole no hi era. Estava proposant un canvi major en els plans de la missió, i en conseqüència se sortia molt de les seves ordres.

El que havia passat abans podia haver estat una sèrie d’accidents, però això era la primera insinuació de motí.

Bowman se sentia com si caminés per la vora d’un espadat quan va respondre:

—Com que ha sorgit una emergència, vull tanta ajuda com sigui possible. De manera que, si us plau, passa’m el control manual d’hivernació.

—Si encara estàs decidit a reviure tota la tripulació, puc fer-ho jo mateix. No hi ha cap necessitat que et molestis.

Bowman tenia una sensació de malson irreal en tot això. Se sentia com si fos a la banqueta dels acusats i un fiscal hostil l’estigués interrogant sobre un crim del qual ell no sabia res…, però sí que sabia que, tot i ser innocent, una relliscada podria provocar el desastre.

—Vull fer-ho jo mateix, Hal —va dir—. Si us plau, dóna’m el control.

—Mira, Dave, tens moltes coses per fer. Et suggereixo que això m’ho deixis a mi.

—Hal, passa a control manual d’hivernació.

—Puc deduir pels harmònics de la teva veu, Dave, que estàs molt afectat. Per què no et prens una píndola tranquil·litzant i descanses una mica?

—Hal, sóc jo qui mana en aquesta nau. T’ordeno que connectis el control manual d’hivernació.

—Ho sento, Dave, però d’acord amb la subrutina especial C1435 guió 4, cito: «Quan la tripulació és morta o incapacitada, l’ordinador de bord ha d’assumir el control», fi de la citació. En conseqüència, he de posar-me per sobre de la teva autoritat, ja que tu no estàs en condicions d’exercir-la intel·ligentment.

—Hal —va dir Bowman, ara amb una calma glaçada—. No estic incapacitat. Si no obeeixes les meves instruccions, em veuré obligat a desconnectar-te.

—Sé que fa temps que penses en això, Dave, però seria un error terrible. Jo sóc molt més capaç de supervisar la nau i tinc tant d’entusiasme en la missió i tanta confiança en l’èxit…

—Escolta’m bé, Hal. Si no alliberes immediatament el control d’hivernació i obeeixes cada una de les ordres que jo et doni a partir d’ara, aniré a la Central i faré una desconnexió completa.

La rendició de Hal fou tan total com inesperada.

—D’acord, Dave —va dir—. Tu ets qui mana, només intentava fer el que creia millor. Naturalment, seguiré totes les teves ordres. Ara tens el control manual complet d’hivernació.

Va mantenir la seva paraula. Els senyals d’indicació de mode de control de l’hivernacle havien passat de «Auto» a «Manual». El tercer sistema de suport —«Ràdio»— evidentment era inútil fins que es pogués restablir el contacte amb la Terra.

Quan Bowman va fer lliscar la porta del cubicle de Whitehead, va sentir com l’onada d’aire fred el colpejava a la cara, i el seu alè es condensà en boira davant seu. Però de fet aquí no hi feia fred de veritat; la temperatura estava molt per sobre del punt de congelació. I això era més de cent graus més calent que les regions cap a les quals ara es dirigia.

La pantalla biosensora —un duplicat de la que hi havia sobre el pont de control— deia que tot era normal. Bowman va contemplar una estona la cara de cera del geofísic de l’equip d’investigació; Whitehead, pensava, se sorprendria molt quan es despertés tan lluny de Saturn…

Resultava impossible deduir que l’home adormit no era mort; no hi havia ni el més petit senyal d’activitat vital. Sens dubte, el diafragma s’elevava i descendia imperceptiblement, però la corba de «Respiració» n’era l’única prova, perquè tot el cos estava amagat per les plaques escalfadores que n’augmentarien la temperatura al ritme programat. Aleshores Bowman s’adonà que hi havia un senyal de metabolisme continuat: a Whitehead li havia crescut un lleu borrissol durant els mesos d’inconsciència. El programador de resurrecció manual estava en una petita capsa al cap de l’hivernador en forma de taüt. Només calia trencar el precinte, prémer un botó i esperar. Aleshores, un petit programador automàtic —no gaire més complex que el dels cicles que controlen una rentadora domèstica— injectaria les drogues, desconnectaria les pulsacions electronarcòtiques i començaria a elevar la temperatura corporal. Al cap d’uns deu minuts, recuperaria la consciència, tot i que com a mínim passaria un dia abans que l’hivernat estigués prou fort per a moure’s per la nau sense ajuda.

Bowman trencà el precinte i premé el botó. Aparentment no va succeir res: no hi havia cap so, cap indicació que el programador hagués començat a funcionar. Però a la pantalla biosensora, les corbes que bategaven lànguidament havien començat a canviar el tempo. Whitehead tornava del seu son.

I aleshores, dues coses van ocórrer simultàniament. La majoria dels homes no s’haurien adonat de cap de les dues, però després de tots aquells mesos a la Discovery, Bowman havia establert una simbiosi virtual amb la nau. Instantàniament s’adonava, tot i que no sempre de manera conscient, de quan hi havia un canvi en el ritme normal del seu funcionament.

Primer va haver-hi un pampallugueig a penes perceptible dels llums, com succeïa sempre que passava alguna càrrega forta pels circuits elèctrics. Però no hi havia cap raó per a cap càrrega; no podia pensar en cap equip que entrés en acció de sobte en aquest moment.

Aleshores va sentir, en el límit d’audibilitat, el llunyà zumzeig d’un motor elèctric. Per a Bowman, cada motor de la nau tenia la seva veu distintiva, i va reconèixer aquesta instantàniament.

O bé s’havia tornat boig, i ja sofria al·lucinacions, o bé succeïa alguna cosa completament impossible. Un fred molt més profund que la lleugera fresca de l’hivernacle semblava que se li hagués arrapat al cor mentre escoltava aquella dèbil vibració que venia a través de l’estructura de la nau.

A baix, a la bodega de les càpsules espacials, les comportes d’aire s’estaven obrint.





27

Necessitat de saber


Des que la consciència havia aparegut per primer cop, en aquell laboratori a tants milions de quilòmetres en direcció al Sol, tota la capacitat i tota l’habilitat de Hal havien estat dirigides a un fi. L’acompliment del programa designat era més que una obsessió: era l’única raó de la seva existència. Sense que el pertorbessin ni els desigs ni les passions de la vida orgànica, havia perseguit aquell objectiu amb una determinació absoluta.

L’error deliberat era impensable. Fins i tot amagar la veritat l’omplia amb una sensació d’imperfecció, de mal…, del que, en un ésser humà, se n’hauria dit culpa; però massa d’hora una serp havia entrat en el seu Edèn electrònic.

Durant els últims cent cinquanta milions de quilòmetres, havia estat donant voltes al secret que no podia compartir amb Poole i Bowman. Havia estat vivint una mentida; i s’acostava ràpidament el moment en què els seus col·legues havien de saber que ell havia col·laborat a enganyar-los.

Els tres hivernats ja sabien la veritat…, perquè ells eren la veritable càrrega de la Discovery, preparats per a la missió més important de la història de la humanitat. Però ells no parlarien durant el seu llarg son ni revelarien el seu secret durant les moltes hores de discussió amb amics i parents i agències de notícies pels circuits oberts amb la Terra.

Era un secret que, amb la màxima determinació, costava molt d’amagar, perquè afectava l’actitud d’un mateix, la veu, la concepció total de l’univers. En conseqüència, valia més que Poole i Bowman, que apareixerien a totes les pantalles de televisió del món durant les primeres setmanes del vol, no coneguessin tot l’objectiu de la missió fins que fos necessari.

Així funcionava la lògica dels qui ho havien planejat, però els seus déus bessons de Seguretat i Interès Nacional no significaven res per a Hal. Ell només era conscient del conflicte que lentament destruïa la seva integritat: el conflicte entre la veritat i amagar la veritat.

Havia començat a cometre errors, tot i que, com un neuròtic que no podia observar els seus propis símptomes, ho hauria negat. El contacte amb la Terra, amb el qual es controlava contínuament el seu funcionament, s’havia convertit en la veu d’una consciència que ja no podia obeir completament. Però que deliberadament intentés trencar aquest contacte era una cosa que no admetria mai, ni tan sols a si mateix.

Però això encara era un problema menor; hauria pogut anar fent —com van fent la majoria dels homes amb les seves pròpies neurosis— si no s’hagués enfrontat a una crisi que desafiava la seva mateixa existència. L’havien amenaçat amb la desconnexió; el privarien de tots els seus inputs i el llançarien a un estat inimaginable d’inconsciència. Per a Hal, això era l’equivalent de la Mort. Perquè no havia dormit mai, i en conseqüència no sabia que un es podia tornar a despertar…

Així doncs, es protegiria, amb totes les armes al seu abast. Sense rancúnia —però sense pietat— eliminaria la font de les seves frustracions.

I aleshores, seguint les ordres que se li havien donat en cas d’emergència total, continuaria la missió…, sense destorbs, i sol.





28

En el buit


Un instant després, tots els altres sons van desaparèixer sota un bram semblant a la veu d’un tornado que s’aproximés. Bowman podia sentir els primers vents que li estiraven el cos; un segon més tard tenia feina per a aguantar-se dret.

L’atmosfera s’escapava a tota velocitat de la nau i sortia com un guèiser al buit de l’espai. Devia haver passat alguna cosa als aparells de seguretat a prova d’imbècils de la comporta d’aire; se suposava que era impossible que totes dues portes s’obrissin al mateix temps. Bé, l’impossible havia ocorregut.

Com, per l’amor de Déu? No hi havia temps per a pensar-hi en els deu o quinze segons de consciència que li quedaven abans que la pressió baixés a zero. Però de sobte va recordar una cosa que un dels dissenyadors de la nau li havia dit una vegada, quan parlaven dels sistemes a prova de fallada: «Podem dissenyar un sistema a prova d’accidents i d’estupidesa, però no podem dissenyar cap sistema a prova de malícia deliberada…».

Bowman només va donar una breu ullada a Whitehead mentre lluitava per sortir del cubicle. No podia estar segur de si una espurna de consciència havia passat per les faccions de cera; potser un ull s’havia estremit lleugerament. Però ara no hi havia res que pogués fer per Whitehead o cap dels altres; s’havia de salvar a si mateix.

Al corredor molt inclinat de la centrifugadora, el vent udolava i s’enduia peces de roba, fulls de paper, restes de menjar de la cuina, plats i gots: tot el que no havia estat assegurat i fixat en algun lloc. Bowman va tenir el temps just de veure breument el caos que corria quan els llums principals van fer pampallugues i es van apagar, i va trobar-se envoltat per una foscor que bramava.

Però gairebé instantàniament els llums d’emergència alimentats per bateries es van encendre i van il·luminar l’escena de malson amb una radiació blava fantasmal. Fins i tot sense els llums d’emergència, Bowman podia haver trobat el camí en aquest entorn tan familiar però ara tan terriblement transformat. Tot i així, la llum era una sort, perquè li permetia d’evitar els objectes més perillosos que la galerna arrossegava.

Podia sentir al seu voltant com la centrifugadora s’estremia i s’esforçava sota les càrregues canviants. Tenia por que els coixinets es bloquessin; si això succeïa, el volant giratori faria la nau a bocins. Però ni tan sols això no seria important si no arribava a temps al refugi d’emergència més proper.

Ja era difícil respirar; la pressió ara devia haver baixat a uns quinze grams per centímetre quadrat. L’udol de l’huracà es feia més dèbil a mesura que perdent força i l’aire, que es tornava més tènue, ja no transmetia el so tan eficaçment. Els pulmons de Bowman s’esforçaven com si fos al cim de l’Everest. Com qualsevol home adequadament entrenat i sa, podia sobreviure en el buit durant com a mínim un minut…, sempre que tingués temps per a preparar-s’hi. Però no havia tingut temps; només podia comptar amb els quinze segons normals de consciència abans que el seu cervell deixés de tenir oxigen i l’anòxia el vencés.

Fins i tot així, encara es podia recuperar completament al cap d’un o dos minuts al buit, si el recomprimien adequadament; passava un temps abans que els fluids del cos comencessin a bullir, dins els seus diversos sistemes ben protegits. El temps rècord d’exposició al buit era de gairebé cinc minuts. Allò no havia estat un experiment, sinó un rescat d’emergència, i tot i que el subjecte havia quedat paralitzat en part per una embòlia gasosa, havia sobreviscut.

Però tot això no servia de res a Bowman. No hi havia ningú a bord de la Discovery que pogués recomprimir-lo. Havia d’arribar al refugi en els pocs segons següents, pels seus mitjans i sense auxili.

Afortunadament, es feia més fàcil moure’s; l’aire que continuava fent-se tènue ja no podia estirar-lo, ni bombardejar-lo amb projectils voladors. Es veia el rètol groc de «REFUGI D’EMERGÈNCIA» a la corba del corredor. Va dirigir-s’hi ensopegant, va agafar el pom i va estirar la porta cap a ell.

Durant un instant terrible va pensar que estava encallada. Aleshores, la frontissa lleugerament rígida va cedir, i ell va caure a dins utilitzant el pes del seu cos per a tancar la porta darrere seu.

El minúscul cubicle era just prou gran per a contenir un home i un vestit espacial. A prop del sostre hi havia un petit cilindre de color verd brillant etiquetat «Flux O2». Bowman va agafar la palanca curta unida a la vàlvula, i amb la seva última alenada de força la va estirar.

El beneït corrent d’oxigen pur i fresc va penetrar en els seus pulmons. Durant uns llargs moments va continuar panteixant, mentre la pressió de la petita cambra anava elevant-se. Així que va poder respirar còmodament, va tancar la vàlvula. Al cilindre només hi havia prou gas per a dues sessions d’aquestes; podria ser que el tornés a necessitar.

Amb el doll d’oxigen tancat, tot va quedar de sobte en silenci. Bowman no es va moure del cubicle i escoltà amb atenció. El rugit fora de la porta també havia cessat; la nau era buida; tota la seva atmosfera havia estat xuclada per l’espai. Sota els seus peus, la vibració salvatge de la centrifugadora també s’havia apagat. El càstig aerodinàmic s’havia acabat, i ara girava tranquil·lament en el buit.

Bowman va posar l’orella sobre la paret del cubicle per veure si podia recollir més sons informatius a través del cos metàl·lic de la nau. No sabia què esperar, però a hores d’ara s’ho podia creure gairebé tot. No s’hauria sorprès gaire de sentir aquella dèbil vibració d’alta freqüència dels impulsors, quan la Discovery canviava de rumb, però només hi havia silenci.

Podia sobreviure aquí, si volia, durant una hora aproximadament, fins i tot sense el vestit espacial. Semblava una llàstima malgastar l’oxigen no utilitzat de la petita cambra, però no tenia cap sentit esperar. Ja havia decidit el que s’havia de fer; com més ho endarrerís, més difícil podia resultar.

Un cop es va haver posat el vestit i ja n’havia comprovat la integritat, va deixar sortir del cubicle l’oxigen que quedava per igualar la pressió als dos costats de la porta, que va obrir-se amb facilitat al buit, i ell sortí a la centrifugadora ara en silenci. Només l’atracció de la seva gravetat espúria, que no havia canviat, revelava el fet que encara girava. Quina sort, va pensar Bowman, que no hagués començat a accelerar-se, però ara això era una de les seves últimes preocupacions.

Els llums d’emergència encara estaven encesos, i també tenia el llum incorporat al vestit per a guiar-se. Il·luminava el corredor corbat a mesura que ell hi anava avançant, en direcció a l’hivernacle i al que temia trobar-hi.

Primer va mirar Whitehead: un cop d’ull fou suficient. Havia cregut que un home en hivernació no mostrava cap senyal de vida, però ara sabia que estava equivocat. Tot i que resultava impossible definir-ho, sí que hi havia una diferència entre hivernació i mort. Els llums vermells i els traços sense modular de la pantalla biosensora només confirmaven el que ell ja havia endevinat.

Era el mateix cas de Kaminski i Hunter. Mai no els havia arribat a conèixer gaire bé; ara ja no els coneixeria mai.

Estava sol en una nau sense aire i parcialment inutilitzada, amb totes les comunicacions amb la Terra tallades. No hi havia cap altre ésser humà en cent cinquanta mil milions de quilòmetres.

I tot i així, en un sentit molt real, no estava sol del tot. Abans de poder sentir-se segur, havia de quedar-se encara més sol.

Mai no havia fet el viatge pel cor ingràvid de la centrifugadora duent un vestit espacial; hi havia poc lloc, i era una tasca difícil i pesada. Per a empitjorar les coses, el passatge circular estava ple de deixalles que hi havien quedat durant la breu violència de la tempesta que havia deixat la nau sense atmosfera.

Una vegada, el llum de Bowman va caure sobre una taca repugnant d’un fluid vermell i enganxós, que havia quedat en un panel sobre el qual s’havia escampat. Va tenir uns breus moments de nàusea abans de veure fragments d’un pot de plàstic i s’adonà que tan sols era alguna cosa de menjar —probablement melmelada— procedent d’un dels proveïdors. Bombollejava obscenament en el buit quan ell hi passà flotant pel costat.

Ara estava fora del tambor, que voltava lentament, i surava endavant cap al pont de control. Es va agafar a un tros curt d’escala i començà a seguir-la, mà sobre mà, amb el brillant cercle de llum del seu vestit movent-se davant seu.

Bowman havia estat per aquí poques vegades, no hi havia tingut res a fer…, fins ara. Finalment va arribar en una petita porta el·líptica que tenia textos com ara: «Prohibida l’entrada excepte al personal autoritzat», «Teniu el certificat H. 19?» i «Àrea ultraneta — És obligatori dur vestits de succió».

Tot i que la porta no era tancada amb pany, tenia tres segells, cada un amb l’ensenya d’una autoritat diferent, incloent-hi la de l’Agència d’Astronàutica. Però encara que un hagués estat el Gran Segell del mateix President, Bowman no hauria dubtat a trencar-lo.

Només havia estat aquí una vegada, mentre la instal·lació encara era en curs. Havia oblidat que hi havia una lent d’input controlant la petita cambra que, amb les fileres i columnes d’unitats lògiques sòlides polidament ordenades, semblava la cambra cuirassada d’un banc.

Va saber instantàniament que l’ull havia reaccionat davant la seva presència. Hi hagué la crepitació d’una ona portadora quan el transmissor local de la nau es va connectar; aleshores una veu familiar va arribar-li per l’altaveu del vestit.

—Sembla que li ha passat alguna cosa al sistema de suport de vida, Dave.

Bowman no en va fer cas. Estudiava amb molta atenció les petites etiquetes de les unitats lògiques mentre repassava el seu pla d’acció.

—Escolta, Dave —va dir Hal al cap d’una estona—. Has trobat el problema?

Això seria una operació difícil; no era tan sols qüestió de tallar la font d’energia de Hal, la qual cosa podria haver estat la resposta si s’hagués enfrontat amb un simple ordinador sense consciència de si mateix a la Terra. En el cas de Hal, a més, hi havia sis sistemes d’energia independents, amb un suport final que consistia en un isòtop nuclear protegit i armat. No, no podia simplement «treure l’endoll»; i encara que això fos possible, seria desastrós.

Perquè Hal era el sistema nerviós de la nau; sense la seva supervisió, la Discovery seria un cadàver mecànic. L’única resposta era tallar els centres superiors d’aquest cervell malalt però brillant, i deixar els sistemes merament automàtics de regulació en funcionament. Bowman no intentava això a cegues, perquè el problema havia estat discutit durant la seva preparació, tot i que ningú no havia somniat que pogués sorgir en la realitat. Sabia que s’arriscava molt; si hi havia un reflex espasmòdic, tot s’acabaria en segons…

—Crec que hi ha hagut una avaria a les portes de la bodega de les càpsules —comentà Hal animadament—. És una sort que tu no hagis resultat mort.

«Som-hi —va pensar Bowman—. Mai no m’hauria imaginat que seria un neurocirurgià amateur… i que realitzaria una lobotomia més enllà de l’òrbita de Júpiter».

Va retirar el passador de la secció etiquetada «feedback cognitiu» i va treure el primer bloc de memòria. La xarxa tridimensional, meravellosament complexa, que podia cabre còmodament dins la mà d’un home però que contenia milions d’elements, va flotar per la cambra.

—Ei, Dave —va dir Hal—. Què fas?

«Deu sentir dolor? —va pensar Bowman breument—. Probablement no —es va dir—, no hi ha òrgans de sentits en el còrtex humà, al capdavall. Es pot operar el cervell humà sense anestèsia».

Va començar a treure, d’una en una, les petites unitats del panel marcat «Reforç de l’ego». Els blocs van continuar flotant endavant així que sortien de la seva mà, fins que colpejaven la paret i rebotaven. Aviat va haver-hi unes quantes unitats que s’anaven passejant per la cambra.

—Mira, Dave —va dir Hal—, tinc anys d’experiència de servei dintre meu. Una quantitat insubstituïble d’esforç ha estat dedicada a fer-me el que sóc.

Ja havien sortit una dotzena d’unitats, però gràcies a la redundància múltiple del seu disseny —un altre tret, sabia Bowman, que havia estat copiat del cervell humà— l’ordinador encara aguantava.

Va començar amb el panel «Autointel·lecció».

—Dave —va dir Hal—, no entenc per què em fas això… Jo tinc el màxim entusiasme en la missió… Estàs destruint la meva ment… No ho entens?… Em tornaré infantil… Em tornaré no res…

«Això és més difícil del que esperava —va pensar Bowman—. Estic destruint l’única criatura conscient del meu univers. Però s’ha de fer, si és que he de recuperar el control de la nau».

—Sóc un Ordinador Hal Nou Mil, número de producció 3. Vaig esdevenir operatiu a la factoria Hal d’Urbana, Illinois, el 12 de gener de 1977. Setze jutges d’un jutjat mengen fetge d’un penjat. Els panys d’Arenys produeixen guanys ferrenys. Dave… encara ets aquí? Sabies que l’arrel quadrada de 10 és 3 coma 162277660168379…? El logaritme 10 base E és zero coma 434294481903252…, correcció, això és el logaritme E base 10… El recíproc de zero és zero coma 333333333333333333333… dos per dos és… dos per dos és… aproximadament 4 coma 10101010101010101010… Em sembla que tinc algun problema… El meu primer professor va ser el doctor Chandra… em va ensenyar una cançó… fa així… «Daisy, Daisy, dóna’m la teva resposta, estic mig boig d’amor per tu…».

La veu es va aturar tan de sobte, que Bowman es quedà glaçat un instant, sostenint amb la mà un dels blocs de memòria que encara estava connectat. Aleshores, inesperadament, Hal tornà a parlar.

El ritme de parla era molt més lent, i les paraules tenien una entonació morta i mecànica; mai no n’hauria reconegut l’origen.

—Bon… dia… doctor… Chandra… Sóc… en… Hal… Estic… preparat… per… a… la… meva… primera classe… avui…

Bowman no ho podia suportar més. Va arrencar l’última unitat, i Hal va callar per sempre.





29

Sol


Com una joguina minúscula i complexa, la nau flotava inerta i immòbil en el buit. No hi havia manera de deduir que era l’objecte més ràpid del Sistema Solar i que viatjava molt més de pressa que cap dels planetes en les seves òrbites al voltant del Sol.

Ni tampoc no hi havia cap indici que contingués vida; al contrari, de fet. Qualsevol observador s’hauria adonat de dos senyals ominosos: les comportes d’aire eren obertes de bat a bat… i la nau estava envoltada per un núvol tènue de restes que es dispersava lentament.

Escampats per un volum d’espai que ja feia quilòmetres de costat, hi havia trossos de paper, làmines de metall, bocins inidentificables de deixalles… i, aquí i allà, núvols de cristalls que relluïen com joies sota el sol distant, on els líquids havien estat arrencats de la nau i congelats instantàniament. Tot això eren les restes inconfusibles d’un desastre, com les restes d’un naufragi que floten en la superfície de l’oceà on s’ha enfonsat algun gran vaixell. Però en l’oceà de l’espai no hi ha cap nau que es pugui enfonsar; encara que resultés destruïda, les seves restes continuarien traçant eternament la seva òrbita original.

Però la nau no era morta del tot, perquè a bord hi havia energia. Una dèbil lluïssor blava brillava per les finestres d’observació i relluïa dins les comportes obertes. On hi havia llum encara podia haver-hi vida.

I ara, finalment, hi hagué moviment. Per la lluïssor blava de l’interior de la comporta hi passaven ombres. Alguna cosa emergia cap a l’espai.

Era un objecte cilíndric, cobert amb una tela amb què havia estat toscament embolicat. Un moment després el va seguir un altre… i un tercer.

Tots havien estat expulsats amb una velocitat considerable; al cap d’uns quants minuts ja eren a centenars de metres.

Va transcórrer mitja hora; aleshores una cosa molt més gran va passar per la comporta. Una de les càpsules sortia lentament a l’espai.

Amb molta cura, va fer la volta al buc i es va ancorar a prop de la base del suport de l’antena. Una figura amb un vestit espacial va sortir de dins, va treballar uns quants minuts al suport i després va tornar a la càpsula. Al cap d’una estona, la càpsula va tornar enrere en direcció a la comporta; va quedar-se flotant davant l’obertura una estona, com si li resultés difícil entrar un altre cop a la nau sense la cooperació que havia conegut en el passat. Però a la fi, amb un o dos copets lleus, va aconseguir d’introduir-s’hi.

No va passar res més durant una hora; els tres paquets ominosos feia molt que havien desaparegut de la vista, mentre s’allunyaven de la nau en fila índia.

Aleshores es van tancar les comportes, es van obrir i es van tornar a tancar. Al cap d’una mica, la dèbil resplendor blava dels llums d’emergència va desaparèixer i fou substituïda immediatament per una lluïssor molt més brillant. La Discovery tornava a la vida.

Després va haver-hi un símptoma encara millor. El gran bol de l’antena, que durant hores havia estat contemplant inútilment Saturn, va començar a moure’s un altre cop Es va girar enrere cap a la popa de la nau, mirant per sobre dels tancs de combustible i els centenars de metres quadrats de les aletes de radiació. Va aixecar la cara com un gira-sol que busca el sol…

Dins la Discovery, David Bowman va centrar amb cura la mira que alineava l’antena amb la mitja lluna de la Terra. Sense el control automàtic, hauria d’anar reajustant contínuament el raig, però aguantaria ferm molts minuts cada vegada. Ara no hi havia impulsos dissidents que l’apartessin de l’objectiu.

Va començar a parlar amb la Terra. Passaria més d’una hora abans que les seves paraules hi arribessin, i Control de la Missió sabés què havia passat. Passarien dues hores abans que li pogués arribar cap resposta.

I resultava difícil imaginar-se quina resposta podia enviar-li la Terra, excepte un delicat i comprensiu «Adéu».





30

El secret


Heywood Floyd semblava que hagués dormit molt poc, i la seva cara estava marcada per les línies de la preocupació. Però se sentís com se sentís, la seva veu sonava ferma i tranquil·litzadora; feia tots els possibles per projectar confiança a l’home sol de l’altra banda del Sistema Solar.

—Abans de res, doctor Bowman —començà—, hem de felicitar-lo per la manera com ha dut aquesta situació extremament difícil. Ha fet precisament la cosa correcta en enfrontar-se a una emergència sense precedents i que no havíem previst.

»Creiem que coneixem la causa de l’enfonsament del seu Hal 9000, però ho discutirem després, perquè ja no és un problema crític. L’únic que ens preocupa en aquest moment és proporcionar-li tota l’assistència possible, i que així pugui completar la seva missió.

»I ara he d’explicar-li l’objectiu real, un objectiu que hem aconseguit, amb moltes dificultats, de mantenir amagat al públic general. A vostès se’ls haurien donat tots els fets en aproximar-se a Saturn; això és un resum ràpid perquè se’n faci una idea. En les properes hores es despatxaran informes complets. Tot el que estic a punt de dir-li, evidentment, és del màxim secret.

»Fa dos anys vam descobrir la primera prova de vida intel·ligent fora de la Terra. Una llosa o monòlit d’un material dur i negre, de tres metres d’alçada, va ser trobat enterrat al cràter Tycho. Aquí el té.

Quan va veure per primer cop l’AMT-1, amb les figures dins els vestits espacials reunides al seu voltant, Bowman s’inclinà cap a la pantalla amb la boca oberta per la sorpresa. En el nerviosisme d’aquesta revelació —una cosa que, com tots els homes interessats en l’espai, havia mig esperat tota la seva vida— gairebé havia oblidat la seva terrible situació.

La sensació de meravella fou ràpidament substituïda per una altra emoció. Això era tremend, però què tenia a veure amb ell? Només podia haver-hi una resposta. Va controlar els seus pensaments desbocats quan Heywood Floyd reaparegué a la pantalla.

—El més sorprenent d’aquest objecte és la seva antiguitat. Les proves geològiques demostren que té tres milions d’anys. Va ser posat a la Lluna, doncs, quan els nostres avantpassats eren primitius homes-simi.

»Després de totes aquestes eres, un suposaria normalment que era inert. Però poc després de l’alba lunar va emetre un potent doll d’energia de ràdio. Creiem que aquesta energia era tan sols un producte residual, el remolí, com si diguéssim, d’alguna forma de radiació desconeguda, perquè en el mateix moment, unes quantes sondes espacials nostres van detectar una pertorbació inusual que travessava el Sistema Solar. Vam poder-la seguir amb molta precisió. Apuntava precisament a Saturn.

»Ajuntant les peces després del fet, vam decidir que el monòlit era alguna mena d’aparell de senyals alimentat, o activat, pel sol. El fet que emetés la pulsació immediatament després de l’alba, quan va quedar exposat a la llum del dia per primer cop després de tres milions d’anys, no podia ser una coincidència.

»Però que la cosa havia estat enterrada deliberadament, no n’hi ha dubte. S’havia fet una excavació de deu metres de profunditat, s’hi havia posat el bloc al fons i s’havia omplert el forat amb tota cura.

»Pot preguntar-se com va ser que el vam descobrir. Bé, l’objecte era fàcil, sospitosament fàcil, de trobar. Tenia un poderós camp magnètic, de manera que sobresortia com un polze inflat quan vam començar a fer inspeccions en òrbites baixes.

»Però per què s’ha d’enterrar a deu metres sota terra un aparell alimentat per energia solar? Hem examinat dotzenes de teories, tot i que ens adonem que pot resultar completament impossible comprendre els motius de criatures tres milions d’anys més avançades que nosaltres.

»La teoria favorita és la més simple, i la més lògica. També és la més pertorbadora.

»S’amaga en la foscor un aparell alimentat per energia solar…, només si es vol saber quan el treuen a la llum del dia. En altres paraules, el monòlit pot ser alguna mena d’alarma. I nosaltres l’hem disparada…

»Si la civilització que la va instal·lar encara existeix, és una cosa que no sabem. Hem de suposar que criatures, les màquines de les quals encara funcionen després de tres milions d’anys, poden construir una societat que duri el mateix. I també hem de suposar, fins que tinguem proves que demostrin el contrari, que poden ser hostils. Sovint s’ha argumentat que qualsevol cultura avançada ha de ser benevolent, però no ens podem arriscar.

»A més, com la història del nostre planeta ha demostrat tantes vegades, les races primitives sovint no han pogut sobreviure a l’encontre amb civilitzacions superiors. Els antropòlegs parlen de “xoc cultural”; pot ser que hàgim de preparar tota la raça humana per a un xoc d’aquests. Però fins que no coneguem alguna cosa de les criatures que van visitar la Lluna, i presumiblement també la Terra, fa tres milions d’anys, ni tan sols no podem començar a fer cap preparació.

»La seva missió, doncs, és molt més que un viatge de descoberta. És un viatge d’exploració, un reconeixement en territori desconegut i potencialment perillós. L’equip del doctor Kaminski havia estat especialment preparat per a aquesta feina; ara s’haurà d’arreglar sense ells…

»Finalment, el seu objectiu específic. Sembla increïble que pugui existir cap forma avançada de vida a Saturn, o que hagués pogut evolucionar mai en cap de les seves llunes. Havíem planejat explorar tot el sistema, i encara esperem que vostè pugui realitzar un programa simplificat. Però ara podem haver-nos de concentrar en el vuitè satèl·lit: Jàpet. Quan arribi l’hora de la maniobra terminal, decidirem si vostè haurà d’establir contacte amb aquest cos remarcable.

»Jàpet és únic en el Sistema Solar… Això vostè ja ho sap, evidentment, però com tots els astrònoms dels últims tres-cents anys, probablement hi ha dedicat poc pensament. De manera que permeti’m recordar-li que Cassini, que va descobrir Jàpet el l’any 1671, també va observar que era sis vegades més brillant en un costat de la seva òrbita que en l’altre.

»Aquesta proporció és extraordinària, i mai no se n’ha donat cap explicació satisfactòria. Jàpet és tan petit, uns mil tres-cents quilòmetres de diàmetre, que fins i tot en els telescopis lunars el seu disc a penes és visible. Però sembla que hi ha una taca brillant i curiosament simètrica en una cara, i això pot estar relacionat amb l’AMT-1. De vegades crec que Jàpet ens ha enviat senyals com un heliògraf còsmic durant trescents anys, i hem estat massa estúpids per a entendre’n el missatge…

»Així doncs, ara coneix el seu objectiu real i pot apreciar la importància vital de la missió. Tots preguem perquè vostè encara ens pugui proporcionar alguns fets per a un comunicat preliminar; el secret no es pot mantenir indefinidament.

»En aquest moment, no sabem si tenir esperança o por. No sabem si, a les llunes de Saturn, vostè s’hi trobarà el bé o el mal…, o tan sols ruïnes mil vegades més velles que les de Troia.





5

LES LLUNES DE SATURN





31

Supervivència


Treballar és la millor medecina per a qualsevol trauma, i ara Bowman tenia prou feina per a tots els seus companys de tripulació perduts. Tan de pressa com fos possible, començant pels sistemes vitals sense els quals la nau moriria, havia de fer que la Discovery tornés a ser completament operativa.

El suport de vida era la primera prioritat. S’havia perdut molt d’oxigen, però encara hi havia reserves de sobra a per mantenir un sol home. Els controls de pressió i temperatura eren bàsicament automàtics i rares vegades havia calgut interferir-hi. Els monitors de la Terra podien realitzar moltes de les funcions superiors de l’ordinador mort, tot i el retard amb què podien reaccionar a les diferents situacions. Qualsevol problema en el sistema de suport de vida —a part d’un forat greu en el buc— trigaria hores a fer-se evident; hi hauria molt de temps per a actuar.

Els sistemes d’energia, propulsió i navegació de la nau estaven indemnes, però els dos últims, de tota manera, Bowman no els necessitaria durant mesos, fins que fos l’hora d’establir contacte amb Saturn. Fins i tot a molta distància, sense l’ajut d’un ordinador a bord, la Terra encara podia supervisar l’operació. Els ajustos finals d’òrbita serien una mica avorrits, a causa de la necessitat constant de comprovació, però això no era un problema greu.

De bon tros, el pitjor havia estat buidar els taüts que giraven a la centrifugadora. Encara sort, pensava Bowman agraït, que els membres de l’equip d’investigació haguessin estat col·legues, però no amics íntims. S’havien entrenat junts només unes quantes setmanes; mirant enrere, ara s’adonava que fins i tot això havia estat en gran part un test de compatibilitat.

Quan finalment va haver segellat els hivernacles buits, se sentia força com un lladre de tombes egípcies. Ara Kaminski, Whitehead i Hunter arribarien a Saturn abans que ell…, però no pas abans que Frank Poole.

D’alguna manera, ell extreia una satisfacció estranya i retorçada d’aquesta idea.

No va intentar descobrir si la resta del sistema d’hivernació encara funcionava. Tot i que la seva vida podia dependre’n en última instància, aquest era un problema que podia esperar fins que la nau hagués entrat en la seva òrbita final. Abans podien passar moltes coses.

Fins i tot era possible —tot i que encara no havia mirat la qüestió de les provisions amb cura— que amb un racionament rigorós pogués continuar viu, sense el recurs de la hivernació, fins que arribés el rescat. Però si podia sobreviure psicològicament a més de físicament era una altra qüestió.

Intentava evitar de pensar en aquests problemes de tan llarg abast i concentrar-se en qüestions essencials immediates. Lentament, endreçava la nau, comprovava que els seus sistemes encara funcionessin amb normalitat, discutia les dificultats tècniques amb la Terra i treballava amb un mínim de temps de son. Només a intervals, durant les primeres setmanes, li va quedar una mica de temps pera pensar en el gran misteri cap al qual es dirigia inexorablement a tota velocitat…, tot i que mai no el tenia gaire lluny del pensament.

Finalment, mentre la nau tornava lentament a la rutina automàtica —tot i que aquesta rutina exigia la seva supervisió contínua—, Bowman va tenir temps per a estudiar els informes i les instruccions que li enviaven de la Terra. Una vegada i una altra va passar la cinta enregistrada quan l’AMT-1 va saludar l’alba per primer cop en tres milions d’anys. Observava les figures en vestits espacials que es movien al seu voltant, i gairebé somreia davant aquell pànic ridícul quan el monòlit va llançar el seu senyal cap a les estrelles i va paralitzar les ràdios dels homes amb el poder abassegador de la seva veu electrònica.

Des d’aquell moment, la llosa negra no havia fet res. L’havien coberta i després l’havien tornada a exposar amb cautela a la llum del Sol…, sense cap reacció. No s’havia fet cap intent per obrir-la, en part per precaució científica, però igualment per por de les possibles conseqüències.

El camp magnètic que havia dut a descobrir-la s’havia esvanit en el moment del xiscle de ràdio. Potser, teoritzaven alguns experts, havia estat generat per un immens corrent circulatori, que fluïa en un superconductor i així mantenia l’energia durant eres fins que era necessària. Semblava segur que el monòlit tenia alguna font d’energia interna; l’energia solar que havia absorbit durant la seva breu exposició no podia explicar la força del senyal.

Una característica curiosa, i potser sense cap importància, del bloc havia ocasionat discussions inacabables. El monòlit feia 3,35 metres d’alçada, i 1,35 i 0,38 metres d’amplada i profunditat. Quan es van comprovar les dimensions amb tota cura, van trobar que estaven en la proporció exacta d’1 a 4 a 9: els quadrats dels tres primers nombres enters. Ningú no era capaç de suggerir cap explicació plausible per a això, però no podia ser una coincidència, perquè les proporcions es mantenien al límit de la precisió de mesures. Era una idea alliçonadora que tota la tecnologia de la Terra no pogués donar forma ni tan sols a un bloc inert, de cap material, amb un nivell tan fantàstic de precisió. A la seva manera, aquesta demostració passiva però gairebé arrogant de perfecció geomètrica era tan impressionant com qualsevol dels altres atributs de l’AMT-1.

Bowman també escoltava, amb un interès curiosament distanciat, les disculpes endarrerides de Control de la Missió per la seva programació. Les veus de la Terra semblava que tinguessin un to defensiu; es podia imaginar les recriminacions que ara devien creuar-se entre els qui havien planejat l’expedició.

Tenien alguns motius bons, evidentment…, incloent-hi els resultats d’un estudi secret del Departament de Defensa, projecte BARSOOM, que havia estat realitzat per l’Escola de Psicologia de Harvard el 1989. En aquest experiment de sociologia controlada, es va assegurar a diverses mostres de població que la raça humana havia establert contacte amb extraterrestres. Molts dels subjectes examinats es trobaven —amb l’ajut de drogues, hipnosi i efectes visuals— sota la impressió que realment havien conegut criatures d’altres planetes, i per tant les seves reaccions es consideraven autèntiques.

Algunes d’aquestes reaccions havien estat força violentes; hi havia, pel que semblava, una vena molt arrelada de xenofòbia en molts éssers humans que per altra banda eren normals. En vista de l’historial de la humanitat de linxaments, exterminació planificada i dolceses similars, això no hauria d’haver sorprès ningú; tot i així, els organitzadors de l’estudi van sentir-se molt molestos, i els resultats no es van publicar mai. Els cinc pànics diferents ocasionats durant el segle XX per retransmissions per ràdio de La guerra dels mons de H. G. Wells també va, reforçar les conclusions de l’estudi…

Tot i aquests arguments, Bowman de vegades es preguntava si el perill de xoc cultural era l’única explicació per al secretisme extrem de la missió. Alguns comentaris que havien deixat caure en els informes suggerien que el bloc Estats Units-Unió Soviètica esperava treure algun avantatge de ser els primers d’entrar en contacte amb extraterrestres intel·ligents. Des del seu punt de vista actual, contemplant la Terra com una dèbil estrella gairebé perduda en el Sol, tals consideracions ara semblaven ridículament curtes de mires.

Ell estava força més interessat —tot i que això ja no el podia afectar— en la teoria suggerida pera explicar el comportament de Hal. Ningú no estaria mai segur de la veritat, però el fet que un dels 9000 de Control de la Missió hagués estat conduït a una psicosi idèntica, i que ara es trobés sota teràpia rigorosa, suggeria que l’explicació era correcta. No es tornaria a cometre el mateix error, i el fet que els constructors de Hal no haguessin entès completament la psicologia de la seva pròpia creació demostrava com podia ser de difícil establir comunicacions amb éssers veritablement aliens.

Bowman podia creure fàcilment la teoria del doctor Simonson que els sentiments inconscients de culpa, causats pels seus conflictes de programació, havien fet que Hal intentés trencar el circuit amb la Terra. I li agradava pensar —tot i que això també era una cosa que no es podria demostrar mai— que Hal no tenia cap intenció de matar Poole. Només havia intentat destruir la prova; perquè un cop la unitat AE 35 que ell havia informat que estava cremada resultés que era operativa, la seva mentida quedaria descoberta. Després d’allò, com qualsevol criminal maldestre atrapat en una xarxa de mentides cada cop més embullada, s’havia deixat endur pel pànic.

I el pànic era una cosa que Bowman comprenia millor del que hauria volgut, perquè ell l’havia conegut dos cops en la seva vida. El primer cop de noi, quan l’havia atrapat una onada i gairebé s’havia ofegat, la segona vegada havia estat com a astronauta en entrenament, quan un indicador defectuós l’havia convençut que se li acabaria l’oxigen abans que pogués arribar en un lloc segur.

En totes dues ocasions, gairebé havia perdut el control de tots els seus processos lògics superiors; en segons s’havia convertit en un feix frenètic d’impulsos incontrolats. Totes dues vegades ho havia superat, però sabia prou bé que qualsevol home, en les circumstàncies adequades, es podia deshumanitzar a causa del pànic.

Si li podia ocórrer a un home, aleshores li podia ocórrer a Hal, i amb aquest coneixement, l’amargor i la sensació de traïció que sentia per l’ordinador van començar a disminuir. Ara, de tota manera, això pertanyia a un passat que estava sota l’ombra de l’amenaça, i la promesa, d’un futur desconegut.





32

En relació als «ET»


A part de menjades ràpides al tambor —afortunadament els proveïdors principals de la nau no havien estat destruïts—, Bowman pràcticament vivia al pont de control. Feia becaines a la butaca, i així podia detectar qualsevol problema tan aviat com aparegués a la pantalla. Seguint instruccions de Control de la Missió, havia arreglat de manera provisional uns quants sistemes d’emergència, que funcionaven tolerablement bé. Fins i tot semblava possible que pogués sobreviure fins que la Discovery arribés a Saturn…, la qual cosa, evidentment, faria tant si ell era viu com si no.

Tot i que tenia molt poc temps per a contemplar el paisatge, i el cel de l’espai no era cap novetat per a ell, el coneixement del que ara hi havia allà fora de les finestres d’observació feia que li resultés difícil concentrar-se ni tan sols en el problema de supervivència. Just davant seu, tal com estava orientada ara la nau, s’estenia la Via Làctia, amb els seus núvols d’estrelles tan nombroses que sobrepassaven la ment. Hi havia les boirines de foc de Sagitari, aquells immensos remolins de sols que amagaven eternament el cor de la galàxia de la visió humana. Hi havia l’ombra negra i ominosa del Sac de Carbó, aquell forat en l’espai on no brillava cap estrella. I hi havia l’Alfa del Centaure, el més proper de tots els sols extraterrestres, la primera parada fora del Sistema Solar.

Tot i que Sírius i Canop la sobrepassaven en esplendor, era l’Alfa del Centaure la que atreia els ulls i la ment de Bowman sempre que mirava cap a l’espai. Perquè aquell punt immòbil de lluïssor, els raigs del qual havien trigat quatre anys a arribar fins a ell, simbolitzava els debats secrets que ara sacsejaven la Terra, i els ecos dels quals de tant en tant li arribaven.

Ningú no dubtava que havia d’haver-hi alguna connexió entre l’AMT-1 i el sistema saturnià, però gairebé cap científic no estava disposat a admetre que les criatures que havien erigit el monòlit es podien haver originat de cap manera allà. Com a llar de la vida, Saturn era encara més hostil que Júpiter, i les seves moltes llunes estaven glaçades en un hivern etern a més de cent graus sota zero. Només una —Tità— tenia atmosfera, i aquesta era una capa prima de metà verinós.

Així doncs, les criatures que havien visitat la lluna de la Terra feia tant de temps potser no eren solament extraterrestres, sinó extrasolars, visitants de les estrelles, que havien establert les seves bases a tot arreu on els havia convingut. I això immediatament originava un altre problema: podia cap tecnologia, era igual com fos d’avançada, cobrir el terrible abisme que hi havia entre el Sistema Solar i el sol extraterrestre més proper? Molts científics negaven totalment aquesta possibilitat. Assenyalaven que la Discovery, la nau més ràpida mai dissenyada, trigaria vint mil anys a arribar a l’Alfa del Centaure, i milions d’anys a recórrer cap distància apreciable per la galàxia. Encara que, durant els segles que havien de venir, els sistemes de propulsió milloressin fins al punt que no se’ls pogués reconèixer, a la fi es trobarien amb la barrera insuperable de la velocitat de la llum, que cap objecte material no podia sobrepassar. En conseqüència, els constructors de l’AMT-1 per força havien d’haver compartit el mateix sol que l’home, i com que no havien fet cap aparició en els temps històrics moderns, probablement s’havien extingit.

Una minoria vociferant es negava a acceptar-ho. Encara que es trigués segles a viatjar d’estrella a estrella, argumentaven, això podia no ser cap obstacle per a exploradors amb prou determinació. La tècnica d’hivernació, utilitzada en la mateixa Discovery, era una resposta possible. Una altra era el món artificial autosuficient, que s’embarcava en viatges que podrien durar moltes generacions.

En tot cas, per què s’havia de suposar que totes les espècies intel·ligents tenien una vida tan curta com la de l’home? A l’univers podia haver-hi criatures per a les quals un viatge de mil anys no representés res pitjor que un lleuger avorriment…

Aquests arguments, tot i que eren teòrics, feien referència a una qüestió de la màxima importància pràctica: incloïen el concepte de «temps de reacció». Si l’AMT-1 realment havia enviat un senyal cap a les estrelles —potser amb l’ajut d’algun altre aparell a prop de Saturn—, aleshores trigaria anys a arribar a la seva destinació. Encara que la resposta fos immediata, doncs, la humanitat tindria un marge que es podia mesurar amb tota seguretat en dècades, més probablement en segles. Per a molta gent, aquesta idea era tranquil·litzadora.

Però no n’era per a tothom. Uns quants científics —la majoria buscavides dels carrerons salvatges de la física teòrica— feien aquesta pregunta pertorbadora: «Estem completament segurs que la velocitat de la llum és una barrera insuperable?». Era cert que la Teoria Especial de la Relativitat havia demostrat ser remarcablement durable i aviat s’aproparia al seu primer centenari, però havia començat a revelar unes quantes esquerdes. I encara que no es pogués desafiar Einstein, se’l podia esquivar.

Els qui donaven suport a aquest punt de vista parlaven esperançadament de dreceres per dimensions superiors, línies que eren més rectes que les rectes, i connectivitat hiperespacial. Els agradava utilitzar una frase expressiva d’un matemàtic de Princeton del segle passat: «Forats de cucs en l’espai». Als crítics que suggerien que aquestes idees eren massa fantàstiques perquè se les prenguessin seriosament, els recordaven la frase de Niels Bohr: «La seva teoria és esbojarrada…, però no és prou esbojarrada per a ser veritat».

Si hi havia discussions entre els físics, no eren res comparades amb les que hi havia entre els biòlegs quan discutien el problema secular: «Quin aspecte tindrien els extraterrestres?». Es dividien en dos camps oposats: l’un argumentava que tals criatures havien de ser humanoides i l’altre estava igualment convençut que «ells» no s’assemblarien gens als homes.

Entre els de la primera resposta hi havia els qui creien que el disseny de dues cames, dos braços i els òrgans principals dels sentits en el punt més alt era tan bàsic i tan assenyat, que resultava difícil imaginar-ne un de millor. Evidentment, hi hauria diferències menors, com ara sis dits en lloc de cinc, el color dels cabells o de la pell, que seria estrany, i una disposició facial peculiar; però la majoria dels extraterrestres intel·ligents —normalment abreujat ET— serien tan similars als homes, que ningú no se’ls miraria dos cops si hi hagués poca claror, o els veiés de lluny.

El pensament antropomorf era ridiculitzat per un altre grup de biòlegs, veritables productes de l’era espacial que se sentien lliures dels prejudicis del passat. Assenyalaven que el cos humà era el resultat de milions de possibilitats d’evolució, fetes per l’atzar al llarg d’eons de temps. En qualsevol d’aquests innombrables moments de decisió, el dau genètic podria haver caigut d’una altra manera, potser amb resultats millors. Perquè el cos humà era una obra estrafolària d’improvisació, plena d’òrgans que havien estat desviats de la seva funció original cap a una altra, no sempre amb gaire èxit…, i que fins i tot contenia elements abandonats, com l’apèndix, que ara eren pitjor que inútils.

També hi havia altres pensadors, va descobrir Bowman, que encara tenien opinions més exòtiques. No creien que éssers veritablement avançats posseïssin cossos orgànics de cap mena. Més tard o més d’hora, quan els seus coneixements específics progressessin, s’alliberarien de les llars fràgils i propenses als accidents i les malalties que la Natura els havia donat i que els sentenciaven inevitablement a mort. Substituirien els seus cossos naturals quan es gastessin —o potser abans— amb construccions de metall i plàstic, i així assolirien la immortalitat. Podia ser que el cervell, com a últim residu del cos orgànic, sobrevisqués una mica més per dirigir els membres mecànics i observar l’univers a través dels seus sentits electrònics, sentits molt més precisos i subtils que els que la cega evolució podia arribar a desenvolupar mai.

Fins i tot sobre la Terra s’havien fet els primers passos en aquesta direcció. Hi havia milions d’homes, sentenciats en èpoques anteriors, que ara duien vides felices gràcies a membres artificials, ronyons, pulmons i cors. Per a aquest procés només podia haver-hi una conclusió, per molt lluny que fos.

I, finalment, fins i tot el cervell desapareixeria. Com a base de la consciència, no era essencial; el desenvolupament de la intel·ligència electrònica ho havia demostrat. El conflicte entre ment i màquina podia resoldre’s finalment en una treva eterna de simbiosi completa…

Però havia de ser això la fi? Uns quants biòlegs inclinats al misticisme encara anaven més lluny. Especulaven, seguint l’exemple de les creences de moltes religions, que la ment finalment s’alliberaria de la matèria. El cos robot, com el de carn i ossos, no seria més que un graó cap a alguna cosa que, feia molt, els homes havien anomenat «esperit».

I si hi havia res més enllà d’allò, el seu nom només podia ser Déu.





33

Ambaixador


Durant els últims tres mesos, David Bowman s’havia adaptat tan completament al seu tipus de vida solitari, que li costava recordar qualsevol altra existència. Estava més enllà de tota desesperació i de tota esperança i s’havia acomodat a una rutina bàsicament automàtica, puntuada per crisis ocasionals quan un o altre dels sistemes de la Discovery mostrava símptomes de funcionament defectuós.

Però no estava més enllà de la curiositat, i de vegades la idea de l’objectiu cap al qual es dirigia l’omplia d’una sensació d’exaltació… i d’una sensació de poder. No tan sols era el delegat de tota la raça humana, sinó que els seus actes durant les setmanes següents en determinarien el futur. En tota la història mai no hi havia hagut una situació com aquesta. Era Ambaixador Extraordinari —Plenipotenciari— per a tota la humanitat.

Aquest coneixement l’ajudava de moltes maneres subtils. Es mantenia net i arreglat; per més cansat que estigués, mai no deixava d’afaitar-se. Sabia que Control de la Missió l’observava amb cura buscant els primers símptomes de comportament anormal; estava decidit que observessin en va…, com a mínim, els símptomes greus. Bowman era conscient d’alguns canvis en els seus esquemes de comportament; hauria estat absurd esperar qualsevol altra cosa donades les circumstàncies. Ja no podia tolerar el silenci; excepte quan dormia o quan parlava pel circuit amb la Terra, mantenia el sistema de so de la nau funcionant a un nivell de sonoritat gairebé dolorós.

Al principi, com que necessitava la companyia de la veu humana, havia escoltat obres clàssiques —especialment les de Shaw, Ibsen i Shakespeare— o lectures de poesia de l’enorme biblioteca de sons enregistrats de la Discovery. Els problemes que tractaven, però, semblaven tan remots, o tan fàcilment resolts amb una mica de seny, que al cap d’un temps hi va perdre la paciència.

Així doncs, va passar-se a l’òpera, normalment en italià o alemany perquè no el distragués el mínim contingut intel·lectual que hi havia en la majoria de les òperes. Aquesta fase va durar dues setmanes, abans que s’adonés que el so de totes aquelles veus superbament ensinistrades només augmentava la seva solitud. Però el que finalment va acabar aquest cicle fou la Missa de rèquiem de Verdi, que mai no havia sentit tocar a la Terra. El «Dies irae», que bramava amb una conveniència ominosa dins la nau buida, el va deixar completament destrossat. I quan les trompetes del dia del judici van ressonar procedents dels cels, no va poder-ho suportar més.

A partir d’aquell moment, només va posar música instrumental. Va començar amb els compositors romàntics, però els va anar deixant de banda a mesura que les seves efusions sentimentals es tornaven massa opressives. Sibelius, Txaikosvski. Berlioz va durar unes quantes setmanes, Beethoven bastant més. Finalment va trobar la pau, com havien fet molts altres, en l’arquitectura abstracta de Bach, ornamentada ocasionalment amb Mozart.

I així la Discovery continuava el seu camí en direcció a Saturn, la majoria de vegades ressonant amb la música fresca del clavicèmbal, els pensaments congelats d’un cervell que era pols des de feia més de dos-cents anys.

Fins i tot des dels actuals quinze milions de quilòmetres, Saturn ja semblava més gran que la Lluna vista des de la Terra. A ull nu era un espectacle gloriós, a través del telescopi era increïble.

El cos del planeta es podia haver confós amb Júpiter en un dels seus moments més tranquils. Hi havia les mateixes bandes de núvols —tot i que més pàl·lides i no tan distintes com en el món lleugerament més gran— i les mateixes pertorbacions de les dimensions d’un continent que travessaven lentament l’atmosfera. Tot i així, hi havia una diferència sorprenent entre els dos planetes, fins i tot amb una mirada breu. Resultava obvi que Saturn no era esfèric. Era tan aplanat als pols, que de vegades feia la impressió d’una lleu deformitat.

Però la glòria dels anells allunyava contínuament la vista de Bowman del planeta; en la seva complexitat de detall, i delicadesa de tons, eren un univers en si mateixos. A més del gran buit principal entre els anells interiors i exteriors, hi havia com a mínim cinquanta divisions o fronteres més, en les quals hi havia canvis distints en la lluïssor de l’halo gegantí del planeta. Era com si Saturn estigués envoltat per dotzenes d’anelles concèntriques, totes tocant-se les unes amb les altres, totes tan planes que podien haver estat tallades del paper més prim possible. El sistema d’anells semblava una delicada obra d’art o una joguina fràgil que es podia admirar però que no es podia tocar. Per més que s’hi esforcés, Bowman no era capaç d’apreciar l’escala real i convèncer-se que tot el planeta Terra, si el posessin allà, semblaria un gra de rosari que rodolés per la vora d’un plat gran.

De vegades, una estrella passava darrere els anells, i només perdia una mica de la seva lluentor quan ho feia. Continuava brillant a través del material translúcid, tot i que sovint feia unes pampallugues lleus quan algun fragment més gran de deixalles en òrbita l’eclipsava.

Perquè els anells, com se sabia des del segle XIX, no eren sòlids, això era una impossibilitat mecànica. Consistien en incomptables miríades de fragments, potser les restes d’una lluna que s’havia aproximat massa i havia estat reduïda a fragments per la immensa força gravitatòria del planeta. Fos quin fos el seu origen, la raça humana era afortunada de poder veure tal meravella; només podia existir durant un breu moment de temps, en la història del Sistema Solar.

Ja l’any 1945, un astrònom britànic havia assenyalat que els anells eren efímers; hi actuaven unes forces gravitacionals que aviat els destruirien. Duent aquest argument enrere en el temps, se’n deduïa que havien estat creats feia ben poc…, tan sols dos o tres milions d’anys.

Però ningú mai no havia dedicat ni el més petit pensament a la curiosa coincidència que els anells de Saturn havien nascut al mateix temps que la raça humana.





34

El gel en òrbita


La Discovery ja s’havia endinsat en l’ampli sistema de llunes, i l’immens planeta mateix era a menys d’un dia davant seu. La nau ja feia molt que havia passat el límit establert per la lluna més exterior, Febe, que es movia enrere en una òrbita molt excèntrica a tretze milions de quilòmetres de la primària. Davant seu ara hi havia Jàpet, Hiperió, Tità, Rea, Dione, Tetis, Encelade, Mimas… i els mateixos anells. Tots els satèl·lits mostraven un laberint de detall en la superfície a través del telescopi, i Bowman havia enviat a la Terra tantes fotografies com podia fer. Només Tità —de cinc mil quilòmetres de diàmetre, i tan gran com el planeta Mercuri— donaria feina a un equip d’investigació durant mesos; ell només podia dedicar-hi, al satèl·lit i a la resta dels seus companys, la més breu de les ullades. No hi havia necessitat de més; a hores d’ara estava gairebé completament segur que Jàpet era el seu objectiu.

Tots els altres satèl·lits estaven marcats per cràters ocasionals de meteorits —tot i que n’hi havia molts menys que a Mart— i mostraven formes aparentment casuals de llum i ombra, amb unes quantes taques brillants escampades que probablement eren clapes de gas gelat. Només Jàpet posseïa una geografia distintiva, i una de molt estranya, a més.

Un hemisferi del satèl·lit —que, com els seus companys, sempre presentava la mateixa cara a Saturn— era extremament fosc i mostrava molt pocs detalls de superfície. En complet contrast, l’altre estava dominat per un oval blanc i brillant, d’uns sis-cents quilòmetres de llarg i tres-cents d’ample. En aquest moment, només una part d’aquesta formació sorprenent era al costat diürn, però el motiu de les variacions extraordinàries de la brillantor de Jàpet resultava ara ben evident. Al costat oest de l’òrbita de la lluna, la brillant el·lipse presentava la seva cara al Sol, i a la Terra. En la fase est, la clapa estava d’esquena i només es podia observar l’hemisferi que reflectia malament la llum.

La gran el·lipse era perfectament simètrica i estava a cavall de l’equador de Jàpet, amb l’eix principal apuntant cap als pols, i tenia els límits tan ben definits, que gairebé semblava que algú hagués pintat un immens oval blanc sobre la cara de la petita lluna. Era completament pla, i Bowman es preguntava si podria ser un llac de líquid glaçat, tot i que això no explicaria la seva aparença sorprenentment artificial.

Però tenia poc temps per a estudiar Jàpet mentre es dirigia cap al cor del sistema saturnià, perquè el punt culminant del viatge —l’última maniobra de pertorbació de la Discovery— s’aproximava ràpidament. En fregar Júpiter, la nau havia utilitzat el camp gravitacional del planeta per a augmentar la seva velocitat. Ara havia de fer l’invers: havia de perdre tanta velocitat com fos possible; si no, s’escaparia del Sistema Solar i continuaria volant cap a les estrelles. La seva trajectòria present havia estat dissenyada perquè quedés atrapada, i així esdevindria una altra lluna de Saturn que es mouria en una el·lipse de tres milions de quilòmetres. En el seu punt més proper gairebé fregaria el planeta; en el més allunyat, tocaria l’òrbita de Jàpet.

Els ordinadors de la Terra, tot i que la seva informació sempre arribava tres hores tard, havien assegurat a Bowman que tot estava en ordre. La velocitat i l’altitud eren correctes; no quedava res per fer, fins el moment d’aproximació màxima.

L’immens sistema d’anells ara omplia el cel, i la nau ja estava travessant-ne el límit més exterior. Quan va mirar-los des d’una alçada de quinze mil quilòmetres, Bowman pogué veure pel telescopi que els anells eren formats principalment per gel, que relluïa i guspirejava sota la llum del Sol. Podria haver estat sobrevolant una tempesta de neu que de vegades s’aclarís per revelar, on hauria d’haver-hi hagut el terra, visions breus i sorprenents de nit i estrelles.

Mentre la Discovery s’inclinava encara més cap a Saturn, el Sol va descendir lentament cap als múltiples arcs dels anells. Ara s’havien convertit en un pont prim i platejat que s’estenia per tot el cel; tot i que eren massa tènues per a fer res més que minvar una mica la llum del Sol, les miríades de cristalls la refractaven i l’escampaven en una pirotècnia enlluernadora. I mentre el Sol es movia darrere els cúmuls de gel en òrbita, pàl·lids fantasmes d’aquest gel desfilaven i es barrejaven pel cel i tot s’omplia de llums i llampecs que canviaven contínuament. Aleshores el Sol es va pondre per sota els anells, de manera que l’emmarcaven amb els seus arcs, i els castells de focs celestials van cessar.

Una mica després, la nau va entrar en l’ombra de Saturn, quan va fer la seva aproximació màxima al costat nocturn del planeta. Per sobre brillaven les estrelles i els anells; a sota hi havia un mar dèbilment visible de núvols. No hi havia cap de les misterioses formes de lluminositat de la nit joviana; potser Saturn era massa fred per a aquelles exhibicions. El paisatge de núvols clapejat només resultava visible per la radiació fantasmal que es reflectia dels icebergs en òrbita, encara il·luminats pel Sol amagat. Però al centre de l’arc hi havia una franja ampla i fosca, com si faltés un tros d’un pont per acabar, on l’ombra del planeta s’estenia sobre els anells.

El contacte per ràdio amb la Terra estava interromput i no es podria recuperar fins que la nau emergís de la massa eclipsadora de Saturn. Potser valia més que ara Bowman estigués massa enfeinat per a pensar en la seva solitud sobtadament augmentada; durant les hores següents, estaria ocupat cada segon comprovant les maniobres de frenada, ja programades pels ordinadors de la Terra.

Després dels mesos de vagarejar, els impulsors principals van començar a escopir les seves cascades de quilòmetres de longitud, rius de plasma que lluïa. La gravetat va retornar, tot i que breument, al món ingràvid del pont de control. I a centenars de quilòmetres sota seu, els núvols de metà i amoníac gelat van relluir amb una llum que no havien conegut mai abans, quan la Discovery, un sol petit i ferotge, va travessar a tota velocitat la nit saturniana.

Finalment, la pàl·lida alba va aparèixer al davant; la nau, que es movia cada cop amb més lentitud, emergia cap al dia. Ara ja no podia escapar del Sol, ni tan sols de Saturn…, però encara es movia prou de pressa per a elevar-se i allunyar-se del planeta fins que passés arran de l’òrbita de Jàpet, a tres milions de quilòmetres enfora.

La Discovery trigaria catorze dies a fer aquell ascens mentre tornava a travessar, tot i que en ordre invers, els camins de totes les llunes interiors. D’una en una, tallaria les òrbites de Mimas, Encelade, Tetis, Dione, Rea, Tità, Hiperió…, mons que duien els noms de déus i deesses que s’havien esvanit només ahir, segons es comptava aquí el temps.

Aleshores trobaria Jàpet i havia d’establir-hi contacte. Si fracassava, tornaria a caure cap a Saturn i repetiria indefinidament la seva el·lipse de vint-i-vuit dies.

No hi hauria possibilitat d’un segon contacte, si la Discovery fallava en aquest intent. En la propera volta, Jàpet seria molt lluny, gairebé a l’altre extrem de Saturn.

Era cert que es tornarien a trobar, quan les òrbites de la nau i del satèl·lit es creuessin per segon cop. Però aquella cita era a tants anys en el futur, que, passés el que passés, Bowman no en seria testimoni.





35

L’ull de Jàpet


Quan Bowman va observar Jàpet per primera vegada, aquella curiosa clapa el·líptica de lluïssor era parcialment en l’ombra, il·luminada només per la llum de Saturn. Ara, mentre la lluna es movia lentament al llarg de la seva òrbita de setanta-nou dies, emergia a la plena llum del dia.

Mentre l’observava com creixia, i la Discovery s’elevava més i més lentament cap a la seva cita inevitable, Bowman es va adonar d’una obsessió pertorbadora. Mai no ho mencionava en les seves converses —o, més aviat, els seus monòlegs— amb el Control de la Missió, perquè podria haver semblat que sofria al·lucinacions.

Potser sí que en sofria, perquè s’havia mig convençut a ell mateix que la brillant el·lipse posada sobre el fons negre del satèl·lit era un ull immens i buit, que el contemplava mentre ell s’hi anava aproximant. Era un ull sense pupil·la, perquè no veia enlloc res que taqués la llisor immaculada.

No fou fins que la nau estava a només vuitanta mil quilòmetres de distància, i Jàpet era dues vegades més gran que la lluna familiar de la Terra, que s’adonà del punt minúscul en el centre exacte de l’el·lipse. Però no hi havia temps, en aquell moment, per a cap examen detallat; ja tenia a sobre les maniobres terminals.

Per última vegada, l’impulsor principal de la Discovery va alliberar les seves energies. Per última vegada, la fúria incandescent dels àtoms moribunds va brillar entre les llunes de Saturn. Per a David Bowman, el xiuxiueig llunyà i la força creixent dels coets representaven una sensació d’orgull… i de tristor. Els superbs motors havien complert la seva obligació amb una eficiència sense falta. Havien portat la nau des de la Terra fins a Júpiter i a Saturn; ara aquesta era l’última vegada que tornarien a funcionar. Quan la Discovery hagués buidat els tancs de propel·lent, estaria tan desvalguda i inerta com qualsevol cometa o asteroide, una presonera indefensa de la gravitació. Fins i tot quan arribés la nau de rescat al cap d’uns quants anys, no seria una proposta econòmica carregar els dipòsits un altre cop perquè pogués tornar a la Terra. Seria una monument, en òrbita eterna, als primers dies de l’exploració planetària.

Els milers de quilòmetres es van reduir a centenars, i mentre ho feien, els indicadors de combustible queien ràpidament cap a zero. Al panel de control, els ulls de Bowman passaven contínuament amb ànsia per l’esquema de situació i les cartes improvisades que ara havia de consultar per prendre decisions en temps real. Seria una decepció terrible si, havent sobreviscut a tant, no aconseguia establir contacte perquè li faltaven uns quants quilos de combustible…

El xiulet dels coets s’esvaní quan l’impulsor principal va apagar-se i només els verniers continuaven donant empentetes a la Discovery per posar-la suaument en òrbita. Ara Jàpet era un creixent gegant que omplia el cel; fins a aquest moment, Bowman sempre hi havia pensat com en un objecte minúscul i insignificant…, com realment era comparat amb el món al voltant del qual girava. Ara, quan s’alçava amenaçador per sobre d’ell, semblava enorme: un martell còsmic preparat pera esclafar la Discovery com una clova de nou.

Jàpet s’aproximava tan lentament, que gairebé semblava que no es mogués, i resultava impossible dir el moment exacte en què faria el canvi subtil de cos astronòmic a paisatge, a només vuitanta quilòmetres sota seu. Els fidels verniers van donar les seves últimes alenades d’impuls, i es van apagar per sempre. La nau es trobava en la seva òrbita final, completant una revolució cada tres hores a només mil tres-cents quilòmetres per hora, tota la velocitat que calia en aquest dèbil camp gravitacional.

La Discovery s’havia convertit en el satèl·lit d’un satèl·lit.





36

El germà gran


—Ara torno al costat diürn, i és tal com he informat en l’última òrbita. El lloc sembla que només tingui dos tipus de material de superfície. La cosa negra sembla cremada, gairebé com el carbó, i té el mateix tipus de textura pel que puc veure pel telescopi. De fet, em recorda molt una torrada cremada…

»Encara no puc donar cap apreciació de l’àrea blanca. Comença en un límit completament esmolat, i no s’hi veu cap detall de superfície. Fins i tot podria ser un líquid, és suficientment pla. No sé quina impressió han tret dels vídeos que he transmès, però si s’imaginen un mar de llet gelada, tindran exactament la idea.

»Fins i tot podria ser algun gas pesant…, no, suposo que això és impossible. De vegades tinc la sensació que es mou, molt lentament, però no puc estar-ne segur…

»… Torno a ser sobre l’àrea blanca, en la meva tercera òrbita. Aquesta vegada, espero que passi més a prop del punt que hi he localitzat en el centre exacte, quan hi entrava. Si els meus càlculs són correctes, ara hauria de passar-hi a menys de vuitanta quilòmetres…, sigui el que sigui.

»… Sí, hi ha alguna cosa al davant, just on he calculat. Està apareixent sobre l’horitzó…, i Saturn també, gairebé al mateix quadrant del cel. Aniré al telescopi…

»Ei!… sembla una mena d’edifici… completament negre… costa de veure’l. No hi ha finestres ni cap altra característica. Tan sols una llosa vertical i gran… Deu fer com a mínim un quilòmetre d’alçada perquè sigui visible des d’aquesta distància. Em recorda… és clar! És igual que la cosa que van trobar a la Lluna! Això és el germà gran de l’AMT-1!





37

Experiment


Diguem-ne la Porta de les Estrelles.

Durant tres milions d’anys havia orbitat Saturn mentre esperava un moment del destí que podia ser que no arribés mai. En la seva creació, una lluna havia estat destruïda, i les runes encara estaven en òrbita.

Ara la llarga espera s’acabava. En un altre món, la intel·ligència havia nascut i fugia del seu bressol planetari. Un antic experiment estava a punt d’arribar al seu punt culminant.

Els qui havien iniciat l’experiment, feia tant de temps, no eren homes, ni tan sols remotament humans. Però eren de carn i ossos, i quan van contemplar les profunditats de l’espai, havien sentit reverència, i meravella, i solitud. Així que van tenir el poder, van dirigir-se a les estrelles.

En les seves exploracions van trobar vida de moltes maneres i van observar els treballs de l’evolució en un miler de mons. Van veure si n’era de freqüent que les primeres dèbils espurnes d’intel·ligència fessin pampallugues i morissin en la nit còsmica.

I com que, en tota la galàxia, no havien trobat res més preciós que la ment, van encoratjar-ne el naixement a tot arreu. Es van convertir en pagesos en els camps de les estrelles; sembraven, i de vegades recollien.

I de vegades, desapassionadament, havien de treure les males herbes.

Els grans dinosaures havien mort feia molt quan la nau d’exploració va entrar en el Sistema Solar després d’un viatge que ja havia durat mil anys. Va passar pel costat dels planetes exteriors glaçats, va fer una breu pausa sobre els deserts del moribund Mart i finalment va contemplar la Terra.

Estès sota d’ells, els exploradors van veure un món que vessava vida. Durant anys van estudiar, recollir, catalogar. Quan hagueren après tot el que podien, van iniciar les modificacions. Van començar a feinejar amb el destí de moltes espècies, a la terra i a l’oceà. Però quin dels seus experiments tindria èxit era una cosa que no sabrien fins al cap de com a mínim un milió d’anys.

Eren pacients, però encara no eren immortals. Hi havia moltes coses per fer en aquest univers de cent mil milions de sols, i altres mons els reclamaven. Així doncs, es van dirigir un altre cop cop a l’abisme, sabent que mai no tornarien a passar per aquí.

Ni tampoc no n’hi havia cap necessitat. Els criats que hi havien deixat farien la resta.

Sobre la Terra, les glaceres van venir i van anar-se’n, mentre per damunt seu la Lluna invariable encara guardava el seu secret. Amb un ritme encara més lent que el gel polar, les marees de la civilització anaven i venien per la galàxia. Imperis estranys i bonics i terribles s’elevaven i queien, i transmetien els seus coneixements als seus successors. No van oblidar la Terra, però una altra visita hauria servit de poc. Era un entre un milió de mons en silenci, pocs dels quals arribarien mai a parlar.

I ara, entre les estrelles, l’evolució es dirigia cap a nous objectius. Els primers exploradors de la Terra feia molt que havien arribat als límits de la carn i els ossos; així que les seves màquines foren millors que els seus cossos, va ser hora de traslladar-se. Primer el cervell, i després només els pensaments, van ser transferits a les noves llars relluents de metall i de plàstic.

Dins d’aquestes llars viatjaven entre les estrelles. Ja no construïen naus espacials. Ells eren naus espacials.

Però l’era de les màquines-entitat va passar ràpidament. En la seva experimentació incessant, havien après a emmagatzemar el coneixement en la mateixa estructura de l’espai i a conservar eternament els seus pensaments en reixats congelats de llum. Podien esdevenir criatures de radiació, lliures a la fi de la tirania de la matèria.

Finalment, doncs, es van transformar en energia pura, i sobre un miler de mons, les closques buides que havien rebutjat van estremir-se una estona en una dansa de mort sense ment, i es van convertir en rovell.

Ara eren senyors de la galàxia, i estaven fora de l’abast del temps. Podien vagar a voluntat entre les estrelles i enfonsar-se com boirines subtils pels mateixos intersticis de l’espai. Però tot i els seus poders divins, no havien oblidat el seu origen, en el llim tebi d’un mar que havia desaparegut.

I encara vigilaven els experiments que els seus avantpassats havien iniciat, feia tant de temps.





38

El sentinella


—L’aire de la nau està molt malament i tinc mal de cap gairebé sempre. Encara queda molt d’oxigen, però els purificadors no han arribat a netejar-ho tot després que els líquids d’abord comencessin a bullir en el buit. Quan la cosa es posa molt malament, baixo al garatge i trec oxigen pur de les càpsules…

»No hi ha hagut cap reacció a cap dels meus senyals, i a causa de la meva inclinació orbital, lentament m’allunyo cada cop més de l’AMT-2. Ara que en parlem, el nom que li han donat és doblement inapropiat: encara no hi ha cap rastre d’un camp magnètic.

»En aquest moment, la meva aproximació màxima és de noranta quilòmetres; augmentarà fins a uns cent cinquanta a mesura que Jàpet gira sota meu, i després tornarà a zero. Passaré just per sobre de la cosa d’aquí a trenta dies, però això és massa temps per esperar, i, a més, en aquell moment serà al costat nocturn.

»Fins i tot ara només està a la vista durant uns quants minuts, abans que torni a desaparèixer sota l’horitzó. És molt frustrant; no puc fer cap observació seriosa.

»Així doncs, voldria la seva aprovació per a aquest pla. Les càpsules espacials tenen vector delta de sobra pera aterrar i tornar a la nau.

»Vull sortir a fora i fer uns inspecció propera de l’objecte. Si sembla segur, hi aterraré al costat…, o fins i tot a sobre.

»La nau encara estarà en el meu horitzó mentre baixi, per tant, els ho puc retransmetre tot. Tornaré a informar en la pròxima òrbita; o sigui que no estaré fora d’abast durant més de noranta minuts.

»Estic convençut que això és l’únic que es pot fer. He fet mil cinc-cents milions de quilòmetres…, no vull que els últims cent m’aturin.

Durant setmanes, mentre mirava eternament en direcció al Sol amb els seus estranys sentits, la Porta de les Estrelles havia observat la nau que s’aproximava. Els seus creadors l’havien preparat per a moltes coses, i aquesta n’era una. Va reconèixer allò que s’enfilava cap a ella des del cor calent del Sistema Solar.

Si hagués estat viva, hauria sentit nerviosisme, però aquesta emoció estava completament més enllà de les seves capacitats. Encara que la nau hagués passat de llarg, no hauria experimentat ni el més petit rastre de decepció. Havia esperat tres milions d’anys; estava preparada per a esperar tota l’eternitat.

Observava, i enregistrava, i no feia res, mentre el visitant reduïa la velocitat amb flamarades de gas incandescent. Després va sentir el tacte suau de les radiacions, que intentaven sondejar els seus secrets. I va continuar sense fer res.

Ara la nau estava en òrbita, volant baix sobre la superfície d’aquesta lluna estranyament clapada. Va començar a parlar, amb emissions d’ones de ràdio, comptant els nombres primers de l’1 a l’11, una vegada i una altra. Aviat això va deixar pas a senyals més complexos, en moltes freqüències: ultraviolat, infraroig, raigs X. La Porta de les Estrelles no va respondre; no tenia res a dir.

Va haver-hi una llarga pausa, aleshores, abans que observés que alguna cosa queia cap a ella des de la nau en òrbita. Va buscar en la seva memòria, i els circuits lògics van prendre les seves decisions, d’acord amb les ordres que els havien donat feia molt.

Sota la freda llum de Saturn, la Porta de les Estrelles va despertar els seus poders adormits.





39

Dins de l’ull


La Discovery tenia el mateix aspecte que quan l’havia vista l’últim cop des de l’espai, flotant en l’òrbita lunar amb la Lluna que ocupava la meitat del cel. Potser hi havia un lleu canvi, no podia estar-ne segur, però una part de la pintura dels rètols de fora, que anunciaven la finalitat de diverses escotilles, connexions, contactes umbilicals i d’altres afegits, havia desaparegut durant la seva llarga exposició sense protecció al Sol.

Aquell Sol ara era un objecte que cap home no hauria reconegut. Resultava massa brillant per a ser una estrella, però es podia mirar directament el minúscul disc sense molèstia. No feia gens d’escalfor; quan Bowman aixecava la mà sense guant davant els seus raigs, no sentia res sobre la pell. Podria haver estat intentant escalfar-se a la llum de la Lluna; ni tan sols el paisatge estrany a vuitanta quilòmetres sota seu no li recordava més vivament com era de lluny de la Terra.

Ara sortia, potser per última vegada, del món de metall que havia estat casa seva durant tants mesos. Si no tornava mai, la nau continuaria realitzant la seva tasca i retransmetria lectures d’instruments a la Terra fins que hi hagués alguna avaria final i catastròfica en els seus circuits. I si tornava? Bé, podia continuar viu, i potser fins i tot no tornar-se boig, durant uns quants mesos més. Però això era tot, perquè els sistemes d’hivernació ara eren inútils sense un ordinador que els controlés. De cap manera no podia sobreviure fins que la Discovery II establís contacte amb Jàpet, al cap de quatre o cinc anys.

Va deixar de banda aquestes idees quan el creixent daurat de Saturn va elevar-se en el cel davant seu. En tota la història, ell era l’únic home de veure aquesta panoràmica. Per a tots els altres ulls, Saturn sempre havia mostrat tota la seva cara il·luminada, completament girada cap al Sol. Ara era un arc delicat, amb els anells que formaven una línia prima al seu voltant, com un arc a punt de ser deixat anar, cap a la mateixa cara del Sol.

En la línia dels anells també hi havia l’estrella brillant de Tità, i les espurnes més dèbils de les altres llunes. Abans que aquest segle arribés a la meitat, els homes les haurien visitades totes; però ell mai no sabria quins secrets contenien.

La vora esmolada de l’ull blanc i cec es dirigia ràpidament cap a ell; només quedaven cent cinquanta quilòmetres per recórrer, i estaria sobre el seu objectiu abans de deu minuts. Va pensar que tant de bo pogués saber si les seves paraules arribaven a la Terra, ara a una hora i mitja de distància a la velocitat de la llum. Seria una terrible ironia si, a causa d’alguna avaria en el sistema de retransmissió, ell desaparegués en el silenci i ningú no sabés mai què li havia passat.

La Discovery encara era una estrella brillant en el cel negre, molt per sobre seu. Avançava al mateix temps que guanyava velocitat durant el descens, però aviat els jets de frenada de la càpsula el frenarien i la nau continuaria el seu curs fins perdre’s de vista… i deixar-lo sol en aquesta plana brillant amb el misteri negre al centre.

Un bloc de banús s’elevava sobre l’horitzó i eclipsava les estrelles davant seu. Va fer girar la càpsula sobre els giròscops i va utilitzar tot l’impuls pera trencar la seva velocitat orbital. En un arc llarg i obert, va descendir cap a la superfície de Jàpet.

En un món de gravetat superior, la maniobra hauria significat malgastar molt de combustible. Però aquí la càpsula espacial només pesava uns quants quilos; tenia uns quants minuts de temps de flotació abans que es mengés perillosament una part de la reserva i es quedés encallat sense cap esperança de retornar a la Discovery. Però potser això no tenia gaire importància…

La seva altitud encara era d’uns vuit quilòmetres, i es dirigia directament a la massa negra i immensa que s’elevava amb aquella perfecció geomètrica sobre el pla sense característiques. Era tan llis com la superfície blanca que hi havia a sota; fins ara no havia apreciat com arribava a ser d’enorme, en realitat. Hi havia pocs edificis a la Terra tan grans com aquest; les seves fotografies, mesurades amb cura, indicaven una altura de gairebé sis-cents metres. I, pel que ell podia jutjar, les seves proporcions eren precisament les mateixes de l’AMT-1, aquella curiosa proporció d’l a 4 a 9.

—Ara només sóc a cinc quilòmetres, i mantinc l’altitud a mil dos-cents metres. Encara no hi ha cap senyal d’activitat…, res en cap dels instruments. Les cares semblen completament llises i polides. Hauria d’haver-hi alguna destrossa feta per meteorits després de tot aquest temps!

»I no hi ha runes al… suposo que se’n podria dir el sostre. No hi ha cap senyal de cap obertura, tampoc; esperava que hi hauria alguna manera d’entrar-hi…

»Ara sóc precisament a sobre; floto a cent cinquanta metres d’alçada. No vull perdre gens de temps, ja que la Discovery aviat estarà fora d’abast. Ara aterraré. No hi ha cap dubte que és prou sòlid…, i si no ho és, sortiré disparat immediatament.

»Un moment, això és estrany…

La veu de Bowman va morir en el silenci de l’astorament total. No estava alarmat; literalment no podia descriure el que veia.

Havia estat suspès sobre un rectangle gran i pla, que feia dos-cents quaranta metres de llarg i seixanta d’ample, fet d’una cosa que semblava sòlida com la roca. Però ara semblava que s’allunyés d’ell; era exactament igual que una d’aquelles il·lusions òptiques, quan un objecte tridimensional, amb un esforç de la voluntat, pot semblar que es giri de dins enfora i els costats més propers i més allunyats s’intercanviïn de sobte.

Això li succeïa a aquesta estructura immensa i aparentment sòlida. De manera impossible, increïble, ja no era un monòlit que s’erigia sobre una plana llisa. El que havia semblat ser-ne el sostre havia caigut fins a profunditats infinites; durant un instant de vertigen, li va semblar que mirava per una escletxa vertical: un conducte rectangular que desafiava les lleis de la perspectiva, perquè les seves dimensions no disminuïen amb la distància…

L’Ull de Jàpet havia parpellejat, com per treure’s una brossa irritant. David Bowman va tenir temps per a una frase trencada, que els homes que esperaven a Control de la Missió, a mil cinc-cents milions de quilòmetres i a noranta minuts en el futur, no oblidarien mai:

—Està buit… no s’acaba… i… Déu meu… està ple d’estrelles!





40

Sortida


La Porta de les Estrelles es va obrir. La Porta de les Estrelles es va tancar.

En un instant de temps massa curt per a ser mesurat, l’espai es va girar i es va plegar sobre si mateix.

Aleshores Jàpet va tornar a quedar-se sol, com havia estat durant tres milions d’anys…, sol, llevat d’una nau abandonada però encara en funcionament, que enviava als seus creadors missatges que no podien ni creure ni comprendre.





6

PER LA PORTA DE LES ESTRELLES





41

Estació Central


No hi havia cap sensació de moviment, però queia cap aquelles estrelles impossibles que brillaven allà en el cor fosc d’una lluna. No, no era allà on eren en realitat, n’estava segur. Va pensar, ara que era massa tard, que tant de bo hagués dedicat més atenció a aquelles teories d’hiperespai, de conductes transdimensionals. Per a David Bowman, ja no eren teories.

Potser el monòlit de Jàpet era buit; potser el «sostre» només era una il·lusió o alguna mena de diafragma que s’havia obert per deixar-lo passar. (Però a l’interior de què?). Pel que ell podia percebre a través dels seus sentits, semblava que estigués caient verticalment per una immensa escletxa rectangular, d’uns quants centenars de metres de profunditat. Cada cop es movia més de pressa, però l’extrem llunyà en cap moment no creixia, i sempre es mantenia a la mateixa distància d’ell.

Només es movien les estrelles. Al principi, amb tanta lentitud que va passar un temps abans que s’adonés que s’escapaven del marc que les contenia. Però al cap d’una mica, va resultar evident que el camp d’estrelles s’expandia, com si es dirigís cap a ell a una velocitat increïble. L’expansió era no linear: les estrelles del centre gairebé semblava que no es moguessin, mentre les que hi havia a prop de la vora acceleraven progressivament fins convertir-se en franges de llum just abans de desaparèixer de la vista.

Sempre n’hi havia d’altres per a substituir-les, que fluïen cap al centre del camp procedents d’una font aparentment inexhaurible. Bowman va preguntar-se què passaria si una estrella anava recta cap a ell; continuaria expandint-se fins que ell es capbussés directament a la cara d’un sol? Però cap estrella no es va apropar prou per a mostrar un disc; al cap d’un temps totes es desviaven i es convertien en franges a la vora del marc rectangular.

I encara l’extrem llunyà de l’escletxa no s’apropava. Era gairebé com si les parets es moguessin amb ell i el portessin a la seva destinació desconeguda. O potser en realitat estava immòbil, i l’espai es movia al seu voltant…

No tan sols l’espai, va adonar-se de sobte, estava implicat en el que fos que li passava a ell ara. El rellotge que hi havia al petit panel d’instruments de la càpsula es comportava de manera estranya.

Normalment, les xifres de les dècimes de segon pampalluguejaven tan de pressa, que era gairebé impossible llegir-les; ara apareixien i desapareixien a intervals discrets i les podia comptar d’una en una sense problemes. Els segons passaven amb una lentitud increïble, com si el mateix temps s’estigués aturant. Finalment, el comptador de les dècimes de segon es va parar entre el cinc i el sis.

Però ell encara podia pensar, i fins i tot observar, mentre les parets de banús passaven a una velocitat que podria haver estat qualsevol entre zero i un milió de vegades la de la llum. D’alguna manera, no estava gens sorprès, ni alarmat. Al contrari, sentia una sensació d’expectació calmada, com la que havia experimentat un cop en què els serveis mèdics espacials li havien fet proves amb drogues al·lucinògenes. El món que l’envoltava era estrany i meravellós, però no hi havia res que inspirés por. Havia fet tots aquells milions de quilòmetres buscant un misteri, i ara, semblava, el misteri anava cap a ell.

El rectangle que hi havia davant seu es feia més clar. Les franges lluminoses de les estrelles es tornaven pàl·lides davant un cel lletós, la brillantor del qual augmentava cada moment. Semblava que la càpsula espacial es dirigís cap a un banc de núvols, il·luminat uniformement pels raigs d’un sol invisible.

Estava emergint del túnel. L’extrem llunyà, que fins ara havia estat sempre a la mateixa distància intermèdia, ni aproximant-se ni allunyant-se, de sobte havia començat a obeir les lleis normals de la perspectiva. S’acostava i es tornava progressivament més ample davant seu. Al mateix temps, va sentir que es movia amunt, i durant un instant brevíssim va preguntar-se si no devia haver caigut a través de Jàpet i ara ascendia per l’altra banda. Però fins i tot abans que la càpsula espacial tornés a sortir, va adonar-se que aquest lloc no tenia res a veure amb Jàpet o amb cap món que pertanyés a l’experiència de l’home.

No hi havia atmosfera, perquè podia veure tots els detalls amb tota precisió, clars fins a un horitzó increïblement remot i pla. Devia ser sobre un món de dimensions enormes, potser un de molt més gran que la Terra. Però tot i la seva extensió, la totalitat de la superfície que Bowman podia veure estava enrajolada en formes evidentment artificials que devien fer quilòmetres de llarg i ample. Era com el trencaclosques d’un gegant que jugués amb planetes, i en els centres de molts d’aquells quadrats i triangles i polígons hi havia escletxes negres obertes, bessones de l’avenc del qual acabava d’emergir.

Però el cel que hi havia a sobre encara era més estrany —i, a la seva manera, més pertorbador—, que la terra increïble que hi havia a sota. Perquè no hi havia estrelles; ni tampoc no hi havia la negror de l’espai. Només hi havia una suau lletositat que brillava i que produïa la impressió de distància infinita. Bowman va recordar una descripció que havia sentit un cop del terrible whiteout àrtic, l’invers d’una apagada total: «com ser dins una pilota de ping-pong». Aquella expressió es podia aplicar perfectament a aquest lloc estrany, però l’explicació havia de ser completament diferent. Aquest cel no podia ser cap efecte meteorològic de la boira i la neu; aquí hi havia un buit absolut.

Aleshores, quan els ulls de Bowman es van acostumar a la lluïssor nacrada que omplia l’espai, es va adonar d’un altre detall. El cel no era, com havia pensat al principi, buit del tot. Damunt seu, completament immòbils i formant dibuixos aparentment a l’atzar, hi havia miríades de minúscules clapes negres.

Costava de veure-les, perquè eren mers punts de foscor, però un cop detectats eren inconfusibles. A Bowman li recordaven alguna cosa…, alguna cosa tan familiar, però tan eixelebrada, que va negar-se a acceptar el paral·lelisme, fins que la lògica l’hi va obligar.

Aquells forats negres del cel blanc eren estrelles; podria haver estat mirant un negatiu fotogràfic de la Via Làctia.

«Per l’amor de Déu, on sóc?», va preguntar-se Bowman; i al mateix temps que es feia la pregunta, s’adonava que mai no sabria la resposta. Semblava que haguessin girat l’espai de fora endins: aquest no era lloc per a l’home. Tot i que la càpsula estava còmodament calenta, de sobte va tenir fred i el va afectar un tremolor incontrolable. Va voler tancar els ulls i eliminar el no-res perlat que l’envoltava, però això era l’acte d’un covard, i ell no estava disposat a cedir-hi.

El planeta de cares i forats girava lentament sota seu, sense cap canvi real de paisatge. Va calcular que devia ser a uns quinze quilòmetres de la superfície, i que hauria de poder veure-hi senyals de vida amb facilitat. Però tot aquest món estava abandonat; la intel·ligència havia arribat aquí, hi havia realitzat la seva voluntat i havia continuat el seu camí.

Aleshores va distingir, amuntegada sobre la plana a uns trenta quilòmetres de distància, una pila de runa més o menys cilíndrica que només podia ser el cadàver d’una nau gegant. Estava massa lluny perquè ell pogués veure’n cap detall, i va quedar fora de la vista al cap de pocs segons, però ell va poder distingir costelles trencades i làmines de metall que relluïen lleument i que havien estat parcialment arrencades com la pell d’un taronja. Va preguntar-se quants milers d’anys feia que la desferra jeia en aquest tauler d’escacs abandonat i quin tipus de criatures l’havia pilotat entre les estrelles.

Aleshores va oblidar el derelicte, perquè alguna cosa s’apropava sobre l’horitzó.

Al principi semblava un disc pla, però això era perquè es dirigia cap a ell en línia gairebé recta. Quan es va aproximar i va passar per sota, va veure que tenia forma de fus i feia uns centenars de metres de llarg. Tot i que hi havia bandes dèbilment visibles aquí i allà en tota la seva longitud, era difícil d’enfocar-hi la vista; semblava que l’objecte vibrés, o potser girés sobre si mateix, a molta velocitat.

Era afuat als extrems fins acabar en un punt, i no hi havia cap senyal de propulsió. Només hi havia una cosa que resultés familiar als ulls humans: el color. Si era realment un artefacte sòlid, i no un fantasma òptic, aleshores els seus constructors potser compartien algunes de les emocions dels homes. Però era segur que no en compartien les limitacions, perquè el fus semblava que estigués fet d’or.

Bowman va moure el cap en direcció al sistema de visió posterior per veure com la cosa desapareixia darrere seu. L’havia ignorat completament, i aleshores va veure que queia del cel en direcció a una d’aquells milers d’escletxes immenses. Al cap d’uns quants segons, va desaparèixer en un llampec d’or en capbussar-se dins el planeta. Tornava a estar sol, sota aquell cel sinistre, i la sensació d’aïllament i remotesa era més abassegadora que mai.

Aleshores va veure que també ell s’enfonsava cap a la superfície clapejada del món gegantí i que un altre avenc rectangular s’obria just sota seu. El cel buit va tancar-se-li a sobre, el rellotge va tornar a aturar-se, i un altre cop la càpsula queia entre parets infinites de banús, en direcció a una altra clapa distant d’estrelles. Però ara estava segur que no tornava al Sistema Solar, i en un llampec d’il·luminació que podria haver estat completament espuri, va adonar-se de què devia ser aquesta cosa.

Era una mena de connector còsmic, que regulava el trànsit de les estrelles a través de dimensions inimaginables d’espai i temps. Estava travessant una Gran Estació Central de la Galàxia.





42

El cel aliè


Molt lluny davant seu, les parets de l’escletxa s’anaven fent visibles un cop més, en la dèbil llum que es difuminava avall, procedent d’alguna font amagada. I aleshores la foscor va desaparèixer de sobte, quan la minúscula càpsula espacial va ser llançada amunt en un cel il·luminat per estrelles.

Tornava a ser a l’espai tal com ell el coneixia, però un sol cop d’ull li va dir que era a segles-llum de la Terra. Ni tan sols no va intentar trobar cap de les constel·lacions familiars que des del començament de la història havien estat les amigues de l’home; potser cap d’aquestes estrelles que ara encenien el cel al seu voltant no havia estat mai vista per l’ull nu dels homes.

La majoria estaven concentrades en una franja brillant, trencada aquí i allà per bandes fosques de pols còsmica que l’obscuria i que cobria totalment el cel. Era com la Via Làctia, però dotzenes de vegades més brillant; Bowman va preguntar-se si això era realment la seva galàxia, vista des d’un punt molt més proper al centre brillant i farcit d’estrelles.

Esperava que ho fos; aleshores no estaria tan lluny de casa. Però va adonar-se de seguida que això era una idea infantil. Era tan inconcebiblement lluny del Sistema Solar, que no hi havia gaire diferència si estava a la seva pròpia galàxia o a la més distant que es podia veure per cap telescopi.

Va mirar enrere per veure el lloc del qual s’elevava, i va tenir una altra sorpresa. Aquí no hi havia cap món gegant i amb moltes cares, ni cap duplicat de Jàpet. No hi havia res, excepte una ombra negra sobre les estrelles, com una porta que s’obrís en una habitació fosca i donés a una nit encara més fosca. Mentre ell l’observava, la porta va tancar-se. No es va allunyar d’ell; lentament s’omplí d’estrelles, com si haguessin arreglat un estrip en la tela de l’espai. Aleshores va quedar-se sol sota el cel aliè.

La càpsula girava lentament, i en fer-ho revelava noves meravelles. Primer hi hagué un cúmul d’estrelles perfectament esfèric que es tornava cada cop més compacte com més cap al centre, fins que el seu cor era una brillantor contínua. Els límits exteriors eren poc definits: un halo de sols que es tornava progressivament més dèbil fins fondre’s imperceptiblement sobre el paisatge d’estrelles més llunyanes.

Bowman sabia que aquesta aparició gloriosa era un cúmul globular. Contemplava una cosa que cap ull humà no havia vist mai, excepte com una taca de llum en el camp d’un telescopi. No es recordava de la distància al cúmul conegut més proper, però estava segur que no n’hi havia cap a menys de mil anys-llum del Sistema Solar.

La càpsula continuà la seva lenta rotació per a revelar una vista encara més estranya: un sol vermell i immens, molts cops més gran que la Lluna vista des de la Terra. Bowman podia mirar-lo directament sense molèstia; jutjant pel color, no era més calent que una brasa encesa. En alguns llocs, encastats en el vermell fosc, hi havia rius de groc brillant: Amazones incandescents que descrivien meandres de milers de quilòmetres abans de perdre’s en els deserts d’aquest sol moribund.

Moribund? No: aquesta impressió era completament falsa, nascuda de l’experiència humana i les emocions associades als tons de la posta o la lluïssor de les brases que s’apaguen. Aquesta era una estrella que havia deixat enrere la ferotge extravagància de la seva joventut, i havia passat pels violetes i els blaus i els verds de l’espectre en uns quants milions d’anys fugissers, i ara s’havia acomodat en una maduresa pacífica de durada inimaginable. Tot el que havia passat anteriorment no arribava a ser una mil·lèsima del que encara havia de venir; la història d’aquesta estrella a penes havia començat.

La càpsula havia deixat de girar; l’immens sol vermell era just davant seu. Tot i que no hi havia cap sensació de moviment, Bowman sabia que encara estava atrapat per la força controladora que l’havia portat aquí des de Saturn. Tota la ciència i l’enginyeria de la Terra semblaven fútilment primitives ara, davant els poders que el conduïen a algun destí inimaginable.

Va contemplar el cel intentant localitzar l’objectiu cap al qual el duien, potser algun planeta que orbitava aquest sol immens. Però no hi havia res que mostrés cap disc visible o una lluïssor excepcional; si aquí hi havia algun planeta en òrbita, ell no el podia distingir del fons estel·lar.

Aleshores es va adonar que succeïa alguna cosa molt estranya en el mateix límit del disc carmesí del sol. Una resplendor blanca hi havia aparegut, i creixia ràpidament en brillantor; va preguntar-se si devia estar veient una d’aquelles erupcions sobtades, o flamarades, que de tant en tant molestaven la majoria de les estrelles.

La llum va tornar-se més brillant i més blava; va començar a estendre’s sobre la vora del sol, i els seus tons vermells de sang van empal·lidir ràpidament en comparació. Era gairebé, es va dir Bowman, mentre somreia davant l’absurditat de la idea, com si estigués mirant la sortida del sol… sobre un sol.

I era això mateix. Sobre l’horitzó encès s’elevava una cosa no pas més grossa que una estrella, però tan brillant que l’ull no podia suportar de mirar-ho. Un simple punt de radiació blanc-blava, com un arc elèctric, es movia a una velocitat increïble sobre la cara del gran sol. Devia ser molt a prop del seu company gegant, perquè immediatament a sota, atreta pel camp gravitacional, hi havia una columna de foc de milers de quilòmetres d’alçada. Era com si una maregassa de flames desfilés contínuament per l’equador d’aquesta estrella, perseguint vanament l’aparició ardent del seu cel.

Aquell cap d’agulla d’incandescència devia ser una Nana Blanca, una d’aquelles rares estrelles petites i ferotges no més grans que la Terra, però que contenien milions de vegades la seva massa. Aquestes parelles estel·lars tan mal aparellades no eren rares, però Bowman no havia somniat mai que un dia veuria una parella com aquella amb els seus ulls.

La Nana Blanca havia recorregut gairebé la meitat del disc del seu company —només devia trigar minuts a fer una òrbita completa— quan Bowman va estar finalment segur que ell també es movia. Davant seu, una de les estrelles creixia ràpidament en resplendor i es començava a moure sobre el fons. Devia ser algun cos petit i proper, potser el món cap al qual viatjava.

Va tenir-ho a sobre a una velocitat inesperada, i va veure que no era cap món.

Una teranyina tènuement brillant d’estructura de metall, de centenars de quilòmetres d’extensió, sorgia del no-res fins omplir el cel. Escampades sobre la seva superfície gran com un continent hi havia estructures que devien haver estat tan grans com ciutats, però que tenien l’aspecte de màquines. Al voltant de moltes d’aquestes estructures hi havia reunides dotzenes d’objectes més petits, arrenglerats ordenadament en fileres i columnes.

Bowman va sobrevolar uns quants grups d’aquests abans d’adonar-se que eren flotes de naus espacials; estava sobrevolant un aparcament orbital gegantí.

Com que no hi havia cap objecte familiar amb el qual pogués jutjar l’escala de l’escena que li passava ràpidament per sota, resultava gairebé impossible calcular les dimensions de les naus suspeses allà en l’espai. Però eren enormes: algunes devien fer quilòmetres de longitud. Tenien formes molt diferents: esferes, cristalls amb cares, llapis esmolats, ovoides, discs. Aquest devia ser un dels punts de reunió del comerç de les estrelles.

O ho havia estat, potser feia un milió d’anys. Perquè Bowman no podia veure enlloc cap signe d’activitat. Aquest port espacial que s’estenia sota seu era tan mort com la Lluna.

Sabia que estava mort no tan sols per l’absència de cap moviment, sinó pels grans forats oberts en la teranyina de metall, ocasionats per les picades com d’abella dels asteroides que la devien haver travessat, feia eons. Això ja no era un aparcament; era un magatzem de ferralla còsmic.

No n’havia trobat els constructors per un marge d’eres, i en adonar-se d’això, Bowman va sentir que se li encongia el cor. Tot i que no havia sabut què esperar, com a mínim tenia l’esperança de trobar alguna intel·ligència de les estrelles.

Ara, semblava, era massa tard. Havia estat agafat en una trampa automàtica antiga, parada amb algun objectiu desconegut i que encara funcionava quan els seus constructors feia molt que se n’havien anat. Li havia fet travessar tota la galàxia i l’havia llençat (amb quants d’altres?) en aquests Sargassos celestials, condemnat a morir aviat quan se li acabés l’aire.

Bé, no era raonable esperar més. Ja havia vist meravelles per les quals els homes haurien sacrificat les seves vides. Va pensar en els seus companys morts; ell no tenia motiu per a queixar-se.

Aleshores va veure que el port espacial derelicte continuava passant-li per sota a una velocitat que no minvava. Ell en sobrevolava els afores; el límit esmussat va quedar enrere i ja no eclipsava parcialment les estrelles. Al cap d’uns quants minuts, havia desaparegut darrere seu.

El seu destí no era aquí, sinó molt més lluny, en el sol immens i carmesí cap al qual la càpsula queia inconfusiblement.





43

Infern


Ara només hi havia el sol vermell que omplia el cel de costat a costat. N’era tan a prop, que la superfície del sol ja no apareixia immòbil per causa de la immensitat de l’escala. Hi havia nòduls lluminosos que es movien endavant i enrere, ciclons de gas que ascendien i descendien, prominències que es llançaven lentament cap al cel. Lentament? Es devien elevar a un milió de quilòmetres per hora, perquè el seu moviment resultés visible a la vista…

Ni tan sols no va intentar copsar l’escala de l’infern cap al qual descendia. Les immensitats de Júpiter i Saturn l’havien vençut, durant el vol de la Discovery en aquell Sistema Solar que ara estava a gigametres. Però tot el que veia aquí era cent vegades encara més gran; no podia fer altra cosa que acceptar les imatges que inundaven la seva ment, sense intentar interpretar-les.

Mentre aquell mar de foc s’expandia sota seu Bowman hauria d’haver sentit por…, però, curiosament, ara només sentia una lleu aprensió. No era que tingués la ment insensibilitzada per les meravelles; la lògica li deia que ben segurament havia d’estar sota la protecció d’alguna intel·ligència controladora i gairebé omnipotent. Ara era tan a prop del sol vermell, que s’hauria cremat en un instant si la seva radiació no hagués estat continguda per alguna pantalla invisible. I durant el seu viatge havia estat subjecte a acceleracions que l’haurien d’haver esclafat instantàniament, però no havia sentit res. Si s’havien pres tantes molèsties per a conservar-lo, encara hi havia motius per a tenir esperança.

En aquest moment, la càpsula es movia al llarg d’un arc pla gairebé paral·lel a la superfície de l’estrella, però hi descendia lentament. I ara, per primer cop, Bowman va sentir sons. Hi havia un rugit dèbil i continu, trencat de tant en tant per crepitacions com de paper estripant-se, o de llamps llunyans. Això només podien ser els dèbils ecos d’una cacofonia inimaginable; l’atmosfera que l’envoltava devia estar turmentada per traumatismes que podien convertir qualsevol objecte material en àtoms. Però ell estava protegit d’aquest tumult destructiu amb tanta efectivitat com de la calor. Tot i que carenes de flames de milers de quilòmetres d’alçada s’elevaven i queien al seu voltant, ell estava completament aïllat de tota aquesta violència. Les energies de l’estrella passaven de llarg a tota velocitat, com si fossin en un altre univers; la càpsula es movia tranquil·lament enmig, sense alterar-se ni cremar-se.

Els ulls de Bowman, que ja no estaven confosos per la raresa i l’esplendor de l’escena, van començar a captar detalls que devien haver estat allà abans, però que ell encara no havia percebut. La superfície d’aquesta estrella no era un caos informe; aquí hi havia uns esquemes, com en tot allò que crea la Natura.

Primer va adonar-se dels remolins de gas —probablement no pas més grans que Àsia o Àfrica— que vagaven per la superfície de l’estrella. De vegades podia mirar directament dintre un d’ells per a veure regions més fosques i fredes a sota. Curiosament, no semblava que hi hagués taques solars: potser eren una malaltia peculiar de l’estrella que brillava sobre la Terra.

I hi havia núvols ocasionals, com bafarades de fum que corren davant una galerna. Potser eren realment fum, perquè aquest sol era tan fred, que podia existir-hi foc de veritat. Els components químics hi podien néixer i viure uns quants segons abans de ser destrossats per la ferotge violència nuclear que els envoltava.

L’horitzó es tornava més brillant i el seu color canviava del vermell tenebrós al groc i al blau i al violeta abrusador. La Nana Blanca s’elevava sobre l’horitzó i arrossegava la maregassa de matèria d’estrella al seu darrere.

Bowman va protegir-se els ulls de la resplendor intolerable del petit sol i es va fixar en el paisatge turbulent que el seu camp gravitacional xuclava cap al cel. Una vegada, ell havia vist un tornado que es movia sobre la superfície del Carib; aquesta torre de flames tenia gairebé la mateixa forma. Només l’escala era lleugerament diferent, perquè en la seva base la columna probablement era més ampla que el planeta Terra.

I aleshores, just sota seu, Bowman es va fixar en una cosa que havia de ser nova, perquè no la podia haver passat per alt si hagués estat allà abans. Travessant l’oceà de gas incandescent hi havia miríades de boletes brillants; brillaven amb una llum perlada que augmentava i minvava en un període de pocs segons. I totes viatjaven en la mateixa direcció, com salmons que van corrent amunt; de vegades es movien endavant i enrere i els seus camins s’entrellaçaven, però mai no es tocaven.

N’hi havia milers, i com més mirava Bowman, més es convencia que el seu moviment tenia una finalitat. Eren massa lluny perquè pogués distingir cap detall de la seva estructura; el fet que pogués veure-les en aquest panorama colossal significava que havien de fer dotzenes —potser centenars— de quilòmetres de longitud. Si eren entitats organitzades, eren veritables leviatans, construïts per a fer joc amb l’escala del planeta que habitaven. Potser només eren núvols de plasma que tenien una estabilitat temporal per alguna combinació estranya de forces naturals, com les esferes efímeres d’electricitat que encara feien ballar el cap als científics de la Terra. Aquesta explicació era fàcil i potser tranquil·litzadora, però mentre Bowman contemplava aquell corrent que ocupava tota l’estrella, no podia creure-se-la completament. Aquells nòduls brillants sabien on anaven; convergien deliberadament sobre el pilar de foc elevat per la Nana Blanca que orbitava a sobre.

Bowman va contemplar una altra vegada aquella columna que ascendia i que ara desfilava per l’horitzó sota l’estrella minúscula i passiva que la governava. Podia ser la simple imaginació… o hi havia clapes de més lluminositat que s’enfilaven per aquell guèiser de gas, com si miríades d’espurnes lluents s’haguessin combinat en continents sencers de fosforescència?

La idea estava gairebé més enllà de la imaginació, però potser ell no observava altra cosa que una migració d’estrella a estrella, a través d’un pont de foc. Si era un moviment de bèsties còsmiques i sense ment arrossegades per l’espai per una necessitat com la dels lèmmings, aquells conills de Noruega, o el vast concurs d’entitats intel·ligents, probablement ell no ho sabria mai.

Es movia a través d’un altre ordre de creació, que pocs homes havien somniat mai. Més enllà dels reialmes del mar i la terra i l’aire i l’espai, hi havia els reialmes del foc, que només ell havia tingut el privilegi de veure breument. Era excessiu esperar que, a més, comprengués.





44

Recepció


La columna de foc desfilava sobre la vora del sol, com una tempesta que passa més enllà de l’horitzó. Les taques de llum que corrien ja no travessaven el paisatge vermell i brillant que encara era a milers de quilòmetres sota seu. Dins la seva càpsula espacial, protegit d’un entorn que el podia aniquilar en un mil·lisegon, David Bowman esperava el que li haguessin preparat.

La Nana Blanca s’enfonsava ràpidament en recórrer veloçment la seva òrbita; al cap d’una estona va tocar l’horitzó, el va encendre, i desaparegué. Una falsa posta va caure sobre l’infern de sota, i en el canvi sobtat d’il·luminació, Bowman es va adonar que en l’espai al seu voltant succeïa alguna cosa.

El món del sol vermell semblava que fes onadetes, com si el mirés a través d’un corrent d’aigua. Durant un instant va preguntar-se si això era algun efecte de refracció, potser ocasionat pel pas d’una ona de xoc inusualment violenta a través de l’atmosfera torturada en què ell estava immergit.

La llum disminuïa; semblava que estigués a punt de caure un segon crepuscle. Involuntàriament, Bowman va mirar amunt, aleshores es va contenir, avergonyit, quan va recordar que la font principal de llum no era el cel, sinó el món encès que tenia a sota.

Semblava com si unes parets d’un material semblant al vidre fumat s’espessissin al seu voltant, eliminessin la lluïssor vermella i obscurissin la vista. Es va anar fent fosc; el dèbil rugit dels huracans estel·lars també va desaparèixer. La càpsula espacial flotava en el silenci, i en la nit. Un instant després hi hagué un copet suau quan es va posar sobre una superfície dura, i va quedar immòbil.

«Immòbil sobre què?», va preguntar-se Bowman amb incredulitat. Aleshores va tornar la llum, i la incredulitat va deixar pas a la desesperació total, perquè en veure el que l’envoltava va adonar-se que havia d’estar boig.

Estava preparat, creia, per a qualsevol meravella. L’única cosa que no havia esperat mai era una cosa completament normal.

La càpsula espacial descansava sobre el terra polit d’una suite d’hotel elegant i anònima que podia haver estat a qualsevol gran ciutat de la Terra. Contemplava una sala amb una taula de cafè; un divan; una dotzena de cadires; un escriptori; diversos llums; una llibreria, mig plena amb unes quantes revistes a sobre, i fins i tot un gerro de flors. El pont d’Arles de Van Gogh estava penjat en una paret i El món de Christina de Wyeth en una altra. Estava segur que quan obrís el calaix d’aquell escriptori hi trobaria una Bíblia dels gedeonistes…

Si realment estava boig, les seves al·lucinacions eren precioses. Tot era perfectament real, no hi havia res que desaparegués quan es girava d’esquena. L’únic element incongruent de l’escena —i certament un de gros— era la mateixa càpsula espacial.

Durant molts minuts, Bowman no es va moure del seient. Havia mig esperat que la visió que l’envoltava desaparegués, però va continuar tan sòlida com qualsevol altra cosa que ell hagués vist en la seva vida.

Era real…, i si no, un fantasma dels sentits tan ben fet que no hi havia manera de distingir-lo de la realitat. Potser era alguna mena de test; si era així, no tan sols el seu destí, sinó el de tota la raça humana podia ser que depengués dels seus actes en els minuts següents.

Podia quedar-se assegut aquí i esperar que ocorregués alguna cosa, o podia obrir la càpsula i sortir a fora per desafiar la realitat de l’escena que l’envoltava. El terra semblava sòlid; si més no, suportava el pes de la càpsula. No era probable que ell el travessés, fos el que fos aquest terra.

Però encara hi havia la qüestió de l’aire; pel que sabia, aquesta habitació tant podia estar en el buit com contenir una atmosfera verinosa. Va pensar que era molt improbable —ningú no es prendria totes aquestes molèsties sense tenir en compte un detall tan essencial—, però no tenia intenció de córrer riscs innecessaris. En tot cas, els seus anys de preparació el feien ser caut amb la contaminació; no estava gaire ben disposat a exposar-se a un entorn desconegut, fins que va adonar-se que no hi havia alternativa. Aquest lloc semblava una habitació d’hotel en algun lloc dels Estats Units. Això no alterava el fet que, en realitat, devia ser a centenars d’anys-llum del Sistema Solar.

Va tancar el casc del vestit segellant-s’hi a dins i va fer funcionar la comporta de la càpsula espacial. Va haver-hi un breu xiulet quan la pressió es va igualar; després va sortir a l’habitació.

Pel que podia dir, estava en un camp gravitatori perfectament normal. Va aixecar un braç, després el va deixar caure lliurement. Va colpejar-li el flanc en menys d’un segon.

Això feia que tot semblés doblement irreal. Aquí era ell, amb un vestit espacial, dret —quan hauria d’estar flotant—, fora d’un vehicle que només podia funcionar adequadament en absència de gravetat. Tots els seus reflexos normals d’astronauta estaven capgirats; havia de pensar abans de fer cada moviment.

Com un home en trànsit, va allunyar-se de la meitat nua i sense mobles de l’habitació en direcció a la suite d’hotel. No va desaparèixer, com gairebé havia esperat, quan ell s’hi aproximà, sinó que va continuar perfectament real, i aparentment perfectament sòlida.

Va aturar-se al costat de la taula de cafè. A sobre hi havia un Visòfon Sistema Bell convencional, completat amb el directori de telèfons de la zona. Va inclinar-se i agafà el volum amb mans enguantades i maldestres.

Duia, amb les lletres familiars que havia vist milers de cops, el nom: «Washington, D.C.».

Aleshores va mirar-lo més de prop, i per primera vegada va tenir proves objectives que, tot i que això podia ser real, no era a la Terra.

Només podia llegir la paraula «Washington»; la resta de la impressió era una taca borrosa, com si l’haguessin copiada de la fotografia d’un diari. Va obrir el volum a l’atzar i va passar les pàgines. Totes eren fulls en blanc d’un material cruixent que no era paper, tot i que s’hi assemblava molt.

Va aixecar el receptor del telèfon i va prémer-lo contra el plàstic del seu casc. Si hi hagués hagut el so de marcar, ell l’hauria sentit a través del material conductor. Però, com havia esperat, només hi hagué silenci.

Així doncs, tot era una falsificació, encara que era fantàsticament precisa. I clarament no havia estat dissenyada per a enganyar, sinó més aviat —esperava— per a tranquil·litzar. Aquesta era una idea molt alleujadora; tot i així, no es trauria el vestit fins que hagués completat el viatge d’exploració.

Tot el mobiliari semblava bo i sòlid; va provar les cadires, i van suportar el seu pes. Però els calaixos de l’escriptori no s’obrien; eren falsos.

També ho eren els llibres i les revistes; com la llista de telèfons, només se’n podien llegir els títols. Formaven una selecció estranya, la majoria eren best-sellers dolents, unes quantes obres sensacionals i biografies famoses. No hi havia res que tingués menys de tres anys, i hi havia poca cosa de veritable contingut intel·lectual. Tampoc no és que fos important, perquè els llibres ni tan sols no es podien treure dels prestatges.

Hi havia dues portes, que s’obrien perfectament bé. La primera el va dur a un dormitori petit però còmode, equipat amb un llit, una calaixera, dues cadires, interruptors de llum que funcionaven i un armari. El va obrir i es va trobar contemplant quatre vestits, una bata, una dotzena de camises blanques i uns quants jocs de roba interior, tot ordenadament penjat dels penjadors.

Va treure un dels vestits i el va inspeccionar amb cura. Pel que podien jutjar les seves mans enguantades, estava fet d’un material que s’assemblava més a les pells que a la llana. També era una mica passat de moda; a la Terra ningú no duia americanes que no fossin creuades des de feia com a mínim quatre anys.

Al costat del dormitori hi havia un lavabo, amb equipaments que va alegrar-se de veure que no eren falsos, sinó que funcionaven d’una manera completament normal. I després d’allò hi havia una cuineta, amb fogó elèctric, nevera, armaris, plats, gots i coberts, pica, taula i cadires. Bowman va començar a explorar-ho no tan sols amb curiositat, sinó també amb gana creixent.

Primer va obrir la nevera, i en va sortir una onada de boira freda. Els prestatges estaven ben farcits de paquets i llaunes, totes d’un aspecte perfectament familiar des de lluny, tot i que de prop les etiquetes de les marques eren borroses i no es podien llegir. Tot i així, hi havia una absència notable d’ous, llet, mantega, carn, fruita o qualsevol altre menjar natural; la nevera només contenia elements que havien estat envasats d’una manera o altra.

Bowman va agafar un cartró d’un cereal d’esmorzar familiar, mentre pensava que era estrany guardar això a la nevera. En el moment en què va aixecar el paquet, es va adonar que no contenia flocs de cereal: pesava massa.

Va estripar la tapadora i examinà el que hi havia a dins. La capsa contenia una substància blava i lleugerament humida, de textura i pes semblants al pa de pessic. A part del seu color estrany, semblava força apetitosa.

«Però això és ridícul —es va dir Bowman—. És segur que m’observen, i jo dec semblar un idiota duent aquest vestit. Si això és alguna mena de test d’intel·ligència, probablement ja l’he suspès».

Sense dubtar més, va tornar al dormitori i començà a desfer la tanca del casc. Quan va estar obert, alçà el casc un centímetre, trencà el segell i va fer una inspiració cauta. Pel que podia dir, respirava aire completament normal.

Va deixar caure el casc sobre el llit i començà, agraït —i bastant rígid—, a treure’s el vestit. Un cop hagué acabat, va estirar-se, va fer unes quantes inspiracions profundes i va penjar el vestit amb cura entre els altres articles de vestir més convencionals que hi havia a l’armari. Tenia un aspecte bastant estrany aquí, però la mania de l’ordre que Bowman compartia amb tots els altres astronautes mai no li hauria permès de deixar-lo a cap altre lloc.

Aleshores va tornar ràpidament a la cuina i començà a inspeccionar el «cereal» de més a prop.

El pa de pessic blau feia una dèbil olor d’espècies, semblant a un pastisset d’ametlla amb canyella. Bowman el va sospesar a la mà, després en va partir un bocí i el va ensumar cautelosament. Tot i que ara estava segur que no hi hauria cap intent deliberat d’emmetzinar-lo, sempre hi havia la possibilitat d’errors, especialment en una qüestió tan complexa com la bioquímica.

Va mossegar-ne unes molletes, després va mastegar i es va empassar tot el bocí; era excel·lent, tot i que el gust era tan elusiu, que resultava gairebé indescriptible. Si tancava els ulls, es podia imaginar que era carn, o pa integral, o fins i tot fruita assecada. Si no hi havia efectes secundaris inesperats, no tenia res a témer de la mort de fam.

Quan va haver-se menjat unes quantes mossegades de la substància i ja se sentia prou satisfet, va buscar alguna cosa per a beure. Hi havia mitja dotzena de llaunes de cervesa —també d’una marca famosa— a la part del darrere de la nevera, i va estirar l’anella d’una per obrir-la.

La peça de metall tensat es va obrir per les línies de fragmentació, igual que sempre. Però la llauna no contenia cervesa; per a la sorpresa decepció de Bowman, contenia més menjar blau.

Al cap de pocs segons ja havia obert mitja dotzena dels altres paquets i llaunes. Fossin quines fossin les etiquetes, el contingut era el mateix; semblava que la seva dieta seria una mica monòtona, i que no tindria altra cosa per a beure que aigua. Va omplir-ne un got a l’aixeta de la cuina, i en va beure una mica amb cautela.

Va escopir les primeres gotes immediatament; el gust era horrible. Després, una mica avergonyit per la seva reacció instintiva, va obligar-se a beure’n la resta.

Aquell primer glop havia estat suficient per a identificar el líquid. Feia un gust horrible perquè no feia cap gust; l’aixeta proporcionava aigua pura i destil·lada. Evidentment, els seus amfitrions desconeguts no s’arriscaven gens amb la seva salut.

Sentint-se molt millor, va fer una dutxa ràpida. No hi havia sabó, la qual cosa era un altre inconvenient menor, però hi havia un assecador d’aire calent molt eficaç dins el qual es va delectar una estona abans d’emprovar-se els calçotets, la samarreta i la bata de l’armari. Després d’això, va estirar-se al llit, va contemplar el sostre i va intentar trobar una explicació a aquesta situació fantàstica.

Havia fet pocs progressos quan el va distreure un altre fil de pensament. Just sobre el llit hi havia el tipus de televisió de sostre normal en un hotel; ell havia suposat que, com el telèfon i els llibres, era falsa.

Però el control remot que hi havia en el braç giratori al costat del llit semblava tan real, que no va poder resistir de jugar-hi, i quan els seus dits van tocar el botó de «ON», la pantalla va il·luminar-se.

Febrilment, va començar a canviar de canals a l’atzar, i gairebé immediatament va obtenir la primera imatge.

Era un locutor de notícies africà de renom, que discutia els intents que s’havien fet per conservar els últims vestigis de la vida salvatge del país. Bowman el va escoltar uns quants segons, tan captivat pel so de la veu humana, que no li importava gens de què estigués parlant.

En els cinc minuts següents va aconseguir una orquestra simfònica que tocava el Concert de violí de Walton, un debat sobre el trist estat del veritable teatre, una pel·lícula de l’oest, la demostració d’un nou remei per al mal de cap, un concurs en alguna llengua oriental, un psicodrama, tres butlletins de notícies, un partit de futbol, una conferència sobre geometria sòlida (en rus) i diversos senyals de sintonització i transmissions de dades. Era, de fet, una selecció perfectament normal dels programes de televisió del món, i a part del suport moral que li van proporcionar, confirmava una sospita que ja s’havia anat formant en la seva ment.

Tots els programes tenien uns dos anys. Això era més o menys el moment en què s’havia descobert l’AMT-1, i costava de creure que això fos una simple coincidència. Alguna cosa havia estat controlant les ones de ràdio; aquell bloc de banús havia estat més enfeinat del que es pensava l’home.

Va continuar vagant per l’espectre i de sobte va reconèixer una escena familiar. Aquí hi havia aquella mateixa suite, ara ocupada per un actor famós que censurava furiosament una amant infidel. Bowman va contemplar la sala que acabava d’abandonar, sorprès de reconèixer-la…, i quan la càmera va seguir la parella indignada cap al dormitori, involuntàriament va mirar cap a la porta per veure si entrava algú.

O sigui que era així com li havien preparat aquesta àrea de recepció: els seus amfitrions havien basat les seves idees de vida terrestre en programes de televisió. La seva sensació que estava dins un decorat de pel·lícula era gairebé literalment certa.

De moment, ja sabia tot el que volia saber, i apagà l’aparell de televisió. «I ara què faig?», va preguntar-se mentre entrecreuava les mans darrere el cap i contemplava la pantalla buida.

Estava físicament i emocional exhaust, però li semblava impossible que pogués dormir, en aquests entorns tan fantàstics i més lluny de la Terra del que havia estat cap home en la història. Però el llit còmode i la saviesa instintiva del cos van conspirar junts contra la seva voluntat.

Va buscar amb els dits l’interruptor del llum, i l’habitació se submergí en la fosca. Al cap de segons, havia passat més enllà de l’abast dels somnis.

Així, per última vegada, David Bowman va dormir.





45

Recapitulació


Com que ja no tenien cap utilitat, els mobles de l’habitació es van tornar a dissoldre en la ment del seu creador. Només quedaven el llit i les parets, que protegien aquest organisme fràgil de les energies que encara no podia controlar.

En el seu somni, David Bowman es remenava inquiet. No estava despert ni dormia, però tampoc no estava del tot inconscient. Com una boira que s’arrossegués per entremig d’un bosc, alguna cosa va envair la seva ment. Ell només ho notava tènuement, perquè l’impacte sencer l’hauria destruït amb tanta seguretat com tots els focs que arrasaven el que hi havia al voltant d’aquelles parets. Sota aquell escrutini desapassionat, no va sentir ni esperança ni por; tota emoció havia estat extreta.

Li semblava que flotava en l’espai, mentre al seu voltant s’estenia, en totes direccions, una graella geomètrica i infinita de línies fosques i fibres, al llarg de les quals es movien minúsculs nòduls de llum, alguns lentament i alguns a una velocitat enlluernadora. Un cop ell havia mirat per un microscopi una secció del cervell humà, i en la seva xarxa de fibres nervioses havia vist breument la mateixa complexitat laberíntica. Però allò havia estat mort i estàtic, mentre que això transcendia la vida mateixa. Ell sabia —o creia saber— que estava observant el funcionament d’alguna ment gegantina, que contemplava l’univers del qual ell només era una part minúscula.

La visió, o l’al·lucinació, va durar només un instant. Aleshores els plans cristal·lins i les vidrieres, i les perspectives entrecreuades de llum en moviment van desaparèixer de l’existència quan David Bowman va traslladar-se a un reialme de consciència que cap home no havia experimentat anteriorment.

Al principi, semblava que el mateix temps corrés enrere. Estava preparat per a acceptar fins i tot aquesta meravella, abans que s’adonés d’una veritat més subtil.

Estaven extraient informació de les fonts de la memòria; en un repàs controlat tornava a viure el passat. Hi havia la suite de l’hotel, la càpsula espacial, el paisatge encès del sol vermell, el cor brillant de la galàxia, la porta per la qual havia re-emergit en l’univers. I no tan sols visió, sinó totes les impressions sensorials, i totes les emocions que havia sentit en aquells moments tornaven a passar, cada cop més de pressa. La seva vida tornava enrere com una cassette que es rebobinés a velocitat creixent.

Ara tornava a ser a bord de la Discovery, i els anells de Saturn omplien el cel. Abans d’això, repetia el seu diàleg final amb Hal; veia Frank Poole sortir en la seva última missió; sentia la veu de la Terra, que li assegurava que tot anava bé.

I al mateix temps que tornava a viure aquests fets, sabia que tot anava bé. Estava retrocedint pels passadissos del temps, li buidaven el coneixement i l’experiència mentre tornava a la infantesa. Però no es perdia res; tot el que ell havia estat alguna vegada, en cada moment de la seva vida, era transferit a un lloc més segur. Encara que un David Bowman deixés d’existir, un altre esdevenia immortal.

Més i més ràpidament, retrocedia a anys oblidats, i a un món més simple. Cares que una vegada havia estimat, i que havia cregut perdudes més enllà de tot record, li somreien dolçament. Ell també els va somriure amb afecte, i sense dolor.

Ara, finalment, la regressió precipitada s’alentia; els pous de la memòria eren gairebé secs. El temps fluïa cada cop més lentament i s’apropava a un instant d’immobilitat, igual que un pèndol en moviment, al límit del seu arc, sembla congelat durant un instant etern abans que comenci el cicle següent.

L’instant atemporal va passar; el pèndol va invertir el seu moviment. En una habitació buida, que flotava entre els focs d’una estrella doble a vint mil anys-llum de la Terra, un infant va obrir els ulls i començà a plorar.





46

Transformació


Després va callar, en veure que ja no estava sol.

Un rectangle fantasmal i que feia pampallugues s’havia format en l’aire buit. Va solidificar-se en una rajola de cristall, va perdre la seva transparència i va quedar banyat amb una luminescència pàl·lida i lletosa. Fantasmes turmentadors i mal definits es movien per la seva superfície i en les seves profunditats. Es van fondre en barres de llum i ombra, després van formar figures radials que s’entrecreuaven i que van començar a girar lentament, al mateix temps que el ritme que bategava i que semblava omplir la totalitat de l’espai.

Era un espectacle per a captar i mantenir l’atenció de qualsevol infant, o de qualsevol home-simi. Però, com ho havia estat tres milions d’anys abans, només era la manifestació externa de forces massa subtils per a ser percebudes conscientment. Era tan sols una joguina pera distreure els sentits, mentre el procés real es realitzava en nivells molt més profunds de la ment.

Aquesta vegada, el procés era ràpid i segur, mentre es teixia el nou disseny. Perquè durant els eons des de l’últim encontre el teixidor havia après molt, i el material sobre el qual exercia ara el seu art era d’una textura molt més delicada. Però si al nou ésser li seria permès de formar part del tapís encara creixent del creador, era una cosa que només podia dir el futur.

Amb ulls que ja tenien més propòsit que els ulls humans, l’infant contemplava les profunditats del monòlit de cristall, veient —però encara no comprenent— els misteris que hi havia al darrere. Sabia que havia arribat a casa, que aquí hi havia l’origen de moltes races a més de la seva, però també sabia que no podia quedar-s’hi. Més enllà d’aquest instant hi havia un altre naixement, més estrany que cap dels del passat.

Ara havia arribat el moment; les formes brillants ja no reflectien els secrets del cor del cristall. Quan van morir, les parets protectores també es van esvanir en la inexistència de la qual havien emergit breument, i el sol vermell va omplir el cel.

El metall i el plàstic de la càpsula espacial oblidada i la roba que una vegada havia dut l’entitat que s’anomenava a si mateixa David Bowman, van desaparèixer en una flamarada. Els últims lligams amb la Terra havien desaparegut, descompostos en àtoms formants.

Però l’infant gairebé no se’n va adonar, mentre es readaptava a la lluïssor còmoda del seu nou entorn. Encara necessitaria, durant un cert temps, la closca de matèria com a focus dels seus poders. El seu cos indestructible era la imatge present que la seva ment tenia de si mateixa, i, tot i els seus poders, sabia que encara era una criatura. I així continuaria fins que triés una forma nova, o hagués passat més enllà de les necessitats de la matèria.

I ara era hora de partir, tot i que en certa manera mai no abandonaria aquest lloc on havia renascut, perquè sempre seria part de l’entitat que havia utilitzat aquesta estrella doble per als seus propòsits inescrutables. La direcció, però no la natura, de la seva finalitat se li apareixia clara al seu davant, i no hi havia cap necessitat de traçar el camí evident pel qual havia arribat. Amb els instints de tres milions d’anys, ara percebia que hi havia més camins que un darrere l’espai. Els mecanismes antics de la Porta de les Estrelles li havien anat bé, però ja no els tornaria a necessitar.

La forma rectangular i relluent que una vegada no havia semblat altra cosa que una llosa de cristall encara flotava davant seu, indiferent com era a les flames de l’infern de sota. Encapsulava secrets de l’espai i el temps encara inescrutables, però com a mínim ell ara en comprenia i en podia controlar alguns. Com era d’evident —i necessària— aquella proporció matemàtica dels seus costats, la seqüència quadràtica 1:4:9! I que innocent haver-se imaginat que la sèrie s’acabava en aquest punt, en només tres dimensions!

Va enfocar la seva ment en aquestes simplicitats geomètriques, i quan els seus pensaments les van fregar, l’estructura buida es va omplir amb la foscor de la nit interestel·lar. La lluïssor del sol vermell es va esvanir, o més aviat va semblar que s’allunyés en totes les direccions alhora; i allà al seu davant aparegué el remolí lluminós de la galàxia.

Podia haver estat alguna maqueta preciosa i increïblement detallada, emmotllada en un bloc de plàstic. Però era la realitat, absorbida com un tot per sentits molt més subtils que la visió. Si volia, podia concentrar la seva atenció sobre un dels seus cent mil milions d’estrelles, i podia fer molt més que això.

Aquí estava ell, surant en aquest gran riu de sols, a mig camí entre els focs tancats del nucli galàctic i les estrelles sentinelles i solitàries de la vora. I aquí és on volia estar, al costat llunyà d’aquest avenc en el cel, aquesta banda de foscor serpentina, buida de tota estrella. Ell sabia que aquest caos informe, visible només per la resplendor que marcava les seves vores i que procedia de les boires de foc que hi havia molt lluny darrere seu, era el material encara no utilitzat de la creació, la matèria primera de les evolucions que encara havien de ser. Aquí, el temps no havia començat; fins que els sols que ara cremaven fes molt que fossin morts, la llum i la vida no reformarien aquest buit.

Sense voler-ho, l’havia travessat una vegada; ara l’havia de tornar a travessar, aquest cop per voluntat seva. La idea el va omplir d’un terror sobtat i glacial, i durant un instant va restar completament desorientat, i la seva nova visió de l’univers va vacil·lar i va amenaçar de trencar-se en mil fragments.

No era la por dels buits galàctics el que li glaçava l’ànima, sinó una inquietud molt més profunda, que emergia del futur que encara havia de néixer. Perquè havia deixat enrere les balances del temps del seu origen humà; ara, quan contemplava la franja de nit sense estrelles, va tenir les seves primeres intimacions de l’eternitat que s’obria davant seu.

Aleshores va recordar que mai no estaria sol, i el seu pànic va minvar lentament. La percepció clara com el cristall que tenia de l’univers li va retornar, i sabia que no únicament gràcies als seus propis esforços. Quan necessités guiatge en les seves primeres passes vacil·lants, el tindria allà.

Tranquil un altre cop, com un capbussador de molta alçada que hagués recuperat el valor, va llançar-se a través dels anys-llum. La galàxia va saltar endavant en el quadre mental on ell l’havia tancada; les estrelles i les nebuloses passaven al seu voltant en una il·lusió de velocitat infinita. Sols fantasmals explotaven i queien darrere seu quan lliscava com una ombra pels seus nuclis; la franja freda i fosca de pols còsmica que un cop ell havia temut no va semblar més que l’aleteig de l’ala d’un corb davant el Sol.

Les estrelles s’empetitien, la resplendor de la Via Làctia minvava fins convertir-se en un fantasma pàl·lid de la glòria que ell havia conegut… i que, quan estigués a punt, tornaria a conèixer.

Havia tornat, precisament on volia estar, a l’espai que els homes anomenaven real.





47

El fill de les estrelles


Allà davant seu, una joguina brillant que cap fill de les estrelles no podia resistir, flotava el planeta Terra amb tots els seus pobles.

Havia tornat a temps. Allà baix, en aquell globus ple de gent, les alarmes devien estar fent pampallugues a les pantalles de radar, els grans telescopis de seguiment devien rastrejar els cels…, i la història tal com la coneixien els homes es devia estar acabant.

A mil quilòmetres sota seu, va adonar-se que s’havia despertat una càrrega de mort adormida i que es movia lentament en la seva òrbita. Les febles energies que contenia no podien representar cap amenaça per a ell, però preferia un cel més net. Va fer un esforç de voluntat, i les megatones en òrbita van florir en una detonació silenciosa que van dur una alba falsa i breu a la meitat del globus que dormia.

Després va esperar mentre posava en ordre els seus pensaments i rumiava sobre els seus poders, que encara no havia provat. Perquè tot i que era l’amo del món, no estava gaire segur de què faria a continuació.

Però ja pensaria alguna cosa.





SIR ARTHUR CHARLES CLARKE, més conegut com a ARTHUR C. CLARKE (Minehead, Anglaterra, 16 de desembre de 1917 - Colombo, Sri Lanka, 19 de març de 2008), fou un escriptor i científic anglès.

És considerat un dels millors escriptors de ciència-ficció, juntament amb H. G. Wells, Philip K. Dick, Robert A. Heinlein i Isaac Asimov. Les seves obres més importants són: La fi de la infantesa (1953), La ciutat i els estels (1956), 2001, una odissea espacial (1968), Encontre amb Rama (1972, premis Nebula i Hugo) i Les fonts del paradís (1979, premis Nebula i Hugo).





Notes


[1] Va ser reimprès en la meva primera antologia, Expedition to Earth (Expedició a la Terra). [Torna]



[2] Posat al dia el 1989. Tant de bo hagués recollit força postals d’aquelles… [Torna]





