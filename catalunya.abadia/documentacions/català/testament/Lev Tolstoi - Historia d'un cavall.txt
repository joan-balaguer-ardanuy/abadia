Història d’un cavall és una bellíssima petita novel·la que té per protagonista un vell cavall que ens narra la seva vida i les seves aventures, alhora que ens dóna una visió particular del món dels homes. A través de les reflexions d’aquest cavall, Tolstoi aborda qüestions com l’amistat, la xenofòbia o les modes, i critica durament les injustícies a què són sotmesos els éssers a causa de la discriminació.





Lev Tolstoi





Història d’un cavall




ePUB v1.0

Camier 02.05.24





Títol original: Холстомер (Kholstomer)

Lev Tolstoi, 1886

Traducció: Josep Navarro Costabella, 1981

Il·lustració de portada: Andreu Alfaro

Edició digital: Camier (v1.0)

Digitalització: Camier

ePUBCat base r1.3





Dedicat a la memòria de M. A. Stakhòvitx





El tema d’aquesta història va ésser pensat per M. A. Stakhòvitx, autor de Cavallers i Pasturatge de nit, i donat a l’autor per A. A. Stakhòvitx. (Nota de L. Tolstoi.)





I


Les boires de la nit es desfeien. Les primeres clarors del dia il·luminaven amb un nou esclat les gotes de rosada. La lluna empal-lidia i desapareixia a l’horitzó… La naturalesa es despertava; el bosc novament s’omplia de remors.

Al pati de la casa senyorial, tot prenia nova vida. Ací i allà els crits dels camperols, el renillar dels cavalls, i el tràfec era incessant a les quadres on els animals havien passat la nit.

—Acabaràs d’una vegada! —cridà Nèstor, en obrir la porta cotxera—. Ep, on vas, tu! —digué donant un cop de fuet a una euga joveneta que volia aprofitar-se de tenir la porta oberta per sortir a passeig.

Nèstor, el vell guardià de la quadra, anava vestit amb una brusa, lligada a la cintura per una corretja agençada amb plaques d’acer; portava el fuet darrera l’espatlla i un tros de pa dins el mocador lligat a la corretja. A la mà duia una sella i una brida.

Els cavalls no es demostraren espantats ni ofesos pel to rondinaire de llur guardià. Fingiren que tot allò, per ells, no tenia cap importància, i amb passa lenta s’allunyaren de la porta. Únicament una euga vella, de color roig fosc i de llarga crinera, dreçà les orelles i es féu ràpidament enrera.

Aprofitant l’ocasió, una euga jove va fer veure que s’espantava i clavà un parell de coces a un cavall ancià que estava immòbil darrera d’ella.

—Ei! —cridà el vell guardià, amb veu terrible dirigint-se cap al fons del pati.

D’entre tots els animals, un de sol, un cavall pigat que no s’havia mogut de sota la teulada, no féu cap demostració d’impaciència.

Amb els ulls mig closos, llepava les fustes de l’estable, tot seriós i pensatiu.

—Prou bestieses! —exclamà el guardià apropant-se-li i mentre deixava damunt un pilot de femta la sella i la flassadeta, força vella, que tenia a la mà.

El cavall pigat amagà la llengua i, sense moure’s, esguardà llargament el vell Nèstor. No va somriure, no s’enfadà, no rondinà, però féu una passa endavant, sospirà amb tristesa i es va girar.

El guardià aixecà els braços fins al coll de la bèstia per passar-li la brida.

—Què et passa, que sospires? —li preguntà.

El cavall, per tota resposta, bellugà la cua com si volgués contestar: «No em passa res, Nèstor.»

Nèstor li posà la flassadeta, i després la sella. El cavall abaixà les orelles com si volgués expressar el seu descontentament i fou tractat d’embriac. El vell va començar a cordar-li la faixa.

Llavors el cavall féu una gran aspiració i es va estar un moment sense respirar. Nèstor li ficà el dit a la boca, li clavà una coça al ventre, i la bèstia hagué de deixar anar l’aire que retenia.

Per bé que profundament persuadit que tota resistència era inútil, el cavall es cregué en el deure de manifestar la seva protesta. Un cop ensellat, començà a mossegar la brida, tot i saber des de feia molt de temps que semblant ocupació no havia de donar-li cap resultat pràctic.

Nèstor saltà damunt el cavall, es posà el fuet a les mans, s’estirà la brusa, va acomodar-se a la manera dels caçadors i dels cotxers, i estirà les regnes. El cavall aixecà el cap, volent expressar amb aquell moviment que estava disposat a obeir, i esperà. Sabia del cert que abans de marxar calia donar moltes ordres al mosso Vaska.

En efecte, Nèstor es posà a cridar:

—Vaska! Ja has obert la porta a les eugues? On vas, ara? Apa! Que dorms? Obre la porta i deixa passar les eugues, primer!

La porta grinyolà. Vaska, mig adormit, furiós, aguantava amb una mà la brida del seu cavall i deixà sortir les eugues.

Les eugues desfilaren d’una a una, ensumant la palla; primer les més joves, després venien els petits poltres, i finalment les eugues fecundades, que passaven dolçament per la porta tot balancejant llur ventre gros. Les jovenetes s’agrupaven de dues en dues, i de vegades més; posaven llur morro damunt els lloms de llurs companyes, i en arribar davant la porta, no podien avançar. Llavors rebien un cop de fuet i es separaven inclinant el cap. Els poltres de mamella, que no volien quedar-se endarrera, es llançaven entremig de les eugues, i responien amb llurs renills als crits de les respectives mares.

Una euga jove, tota eixerida, abaixà el cap i clavà un parell de coces, al mateix temps que llançava un renill sonor, així que se sentí en llibertat. Amb tot, no gosà avançar-se a l’euga grisa, ja velleta, que es deia Astuta, que sempre anava al davant amb passa greu, seriosa i removent les anques.

El pati, animadíssim feia un instant, es tornà trist i abandonat. Només hi quedaven els poltres solitaris i els munts de palla. Aquell quadre de desolació entristí el vell cavall pigat, a despit de l’habitud. Aixecà el cap, després l’abaixà lentament, com si volgués saludar algú, sospirà tant com li permeté la faixa, i s’encaminà darrera el ramat saltant amb les seves cames esprimatxades, amb Nèstor damunt seu.

«Ja sé el que farà ara —pensà el vell cavall—: així que arribarem a la carretera, traurà la pipeta de la butxaca, hi calarà foc amb l’esca i es posarà a fumar. Està bé, això. Aquesta olor de tabac és agradable a primera hora. A més, em recorda els meus bons temps!… El terrible serà que, en posar-se a fumar, el vell comenci a fer el fatxenda, que segui cap al costat, sempre al mateix costat, i precisament és el costat que em fa mal… Però, què hi farem? Ja hi estic habituat, a sofrir pel divertiment dels altres. Fins i tot començo a sentir-hi una certa satisfacció de cavall. Deixem que faci el fatxenda, el pobret Nèstor. Aquestes arrogàncies només se les pot permetre quan està sol amb mi», reflexionà el cavall caminant lentament pel mig de la carretera.





II


En arribar al lloc on el ramat havia de pasturar, Nèstor descendí del cavall i li va treure la sella. A poc a poc, el ramat es dispersà pel prat, cobert de rosada i d’una boirina que s’aixecava lentament, a mesura que el sol avançava.

En haver tret la brida, Nèstor gratà el coll del vell cavall pigat, el qual, en senyal d’agraïment, va cloure els ulls… «Li agraden aquestes festes!», digué Nèstor. Però al cavall tant li feia sentir-se acariciat d’aquella manera, i només per delicadesa fingia que estava content. Amb tot, inclinà el cap. Però de sobte, i sense raó per fer-ho, Nèstor, que potser va creure que aquella festa podia ésser considerada pel cavall com un senyal de familiaritat, li apartà el cap amb violència i li donà un bon cop amb la brida. Després s’allunyà silenciosament i va asseure’s sota d’un arbre, on acostumava a passar l’estona.

Aquella brutalitat entristí el vell cavall, però no ho donà a comprendre, i es dirigí lentament cap al riu, bo i rosegant herba i remenant la cua.

El cavall no feia gens de cas de les eugues joves ni dels poltres petits que, satisfets de trobar-se en llibertat, corrien i es perseguien d’una banda a l’altra. Ell sabia ben del cert, per experiència, que no hi a res tan bo per a la salut com beure aigua fresca de bon matí. Per això es dirigí cap a una banda on el corrent era menys ràpid, i va enfonsar-hi el morro. Durant molta estona, el cavall xarrupà l’aigua amb els seus llavis estripats per dues comissures. A mesura que el seu ventre ple d’aigua s’anava inflant, sentia un benestar general; remenà el tros de cua desguarnida de pèls.

Una euga roja, joveneta, que li agradava molt de fer enrabiar el pobre vellet, va apropar-s’hi amb l’única intenció d’embrutar l’aigua que ell bevia amb tanta delícia. El cavall ja estava llest i va fer veure que no s’adonava de la mala passada que havia volgut jugar-li l’entremaliada euga. Aixecà, una després de l’altra, les potes enfonsades dins l’aigua, espolsà el morro i s’allunyà per a pasturar tranquil·lament, apartat de la jovenalla.

D’aquesta manera pasturà tres hores amb molt de repòs, procurant no aixafar gaire herba. En haver acabat, s’instal·là sobre les seves quatre potes, però ben bé damunt de totes quatre, per tal de repartir el pes, i s’adormí plàcidament.

Hi ha moltes menes de vellesa. Hi ha la vellesa majestuosa, la vellesa molestosa i la vellesa que ens inspira una pietat profunda. Però també hi ha una vellesa majestuosa i que al mateix temps ens inspira pietat. Aquest era el cas del vell cavall.

Era alt i tenia la pell pigada. Actualment, però, les taques negres havien esdevingut d’un color bastant indefinit. El nostre cavall tenia tres taques grosses: l’una, sobre el cap, a la dreta, prop del morro, descendia fins a la meitat del coll. La seva llarga crinera, tota embullada, era mig blanca i mig bruna. La segona taca la tenia al costat dret i descendia fins a la meitat del ventre; i la tercera ocupava la gropa, la meitat de la cua i les dues cuixes de darrera. El tronc de la cua era blanc. El cap gros, ossut, amb dos sots profunds damunt els ulls, amb el llavi inferior negre, fet malbé des de feia qui sap quan, hauríeu dit que s’aguantava per miracle, al seu coll magre i encorbat. A través de l’estrip del llavi, es podia veure un tros de la llengua, desviada cap a un costat, negrosa, i les restes groguenques de les seves dents inferiors. Les orelles, una d’elles tallada, li penjaven a cada costat del coll, i gairebé mai no s’aixecaven: només per espantar les mosques importunes. Del serrell que havia lluït, només en restaven uns quants pèls, que li penjaven darrera l’orella esquerra. El front, descobert, era enfonsat i negrós, la pell formava plecs profunds de cap a cap de les seves galtes magres. Les venes formaven nusos grossos, pel cap i el coll; i aquests nusos s’estremien cada vegada que una mosca s’hi posava damunt. La seva expressió era de dolor i de paciència infinita.

Les potes de davant feien arc i eren inflades; la de l’esquerra tenia una bossa força gran prop del genoll. Les potes de darrera presentaven més bon aspecte, però de tant fregar-les l’una contra l’altra, havien quedat nues de pèl. En comparació amb el cos, les potes semblaven excessivament llargues. Els costats, per bé que arrodonits, eren orfes de carn, coberts només amb la pell, que semblava enganxada a l’interior dels espais intercostals. Tota l’esquena de l’animal era plena dels senyals que hi havien deixat les fuetades. Cap a darrera tenia un senyal recentíssim. Sobre el tronc de la cua, descarnat, es dibuixaven les últimes vèrtebres; d’allí en avall havia desaparegut tot vestigi de pèl. A l’anca bruna tenia una vella nafra, coberta de pèls blancs i gruixuts. A l’omòplat dret portava una cicatriu de regular llargada. Les potes de darrera i la cua mai no podien veure’s netes, per culpa d’un continu trasbals al ventrell. El pèl, per bé que molt curt, el tenia arrissat.

Amb tot, i malgrat el seu mal aspecte, un expert, en veure’l, de seguida hauria reconegut un cavall de raça. I hauria afegit que a Rússia només una raça de cavalls tenien els ossos tan llargs, aquelles potes, el coll encorbat, el pèl i la pell de tanta finor. Hi havia, en efecte, quelcom de grandiós en aquell cavall, en aquell emblema de lletjor repulsiva, i en l’expressió d’orgull i seguretat que el caracteritzava.

Ell era com una ruïna vivent en aquella prada verda, rodejat dels altres animals joves que omplien l’aire de crits i renills.





III


El sol ja era damunt el bosc, i amb brillant esclat il·luminava el prat i el riu. La rosada desapareixia a poc a poc; només se’n veien algunes gotetes ací i allà. Els vapors del matí es desfeien i gairebé ja només en quedava rastre sobre l’aigua. Uns quants nuvolets blancs s’agrupaven, però l’aire era calmós. A l’altra banda del riu, hom veia un camp de blat verdíssim. L’aroma de flors i d’herbes fresques embaumava l’oratjol. Al lluny hom sentia el cant dels galls, i Nèstor, ajagut a terra, comptava els anys de vida que li restaven. Les aloses aixecaven el vol per damunt la prada. Una llebre es trobà presonera entremig del ramat; va fugir més que de pressa, s’amagà darrera un matoll i dreçà les orelles.

Vaska s’adormí, amb el cap amagat en un pilot d’herba. Les eugues, aprofitant aquella llibertat, corrien pertot arreu. Les més velles escollien un lloc tranquil, on els fos permès de pasturar sense ésser molestades, però no pasturaven. El que feien era escollir brins d’herbes suculentes que mastegaven amb fruïció. Insensiblement tot el ramat es dirigí cap a aquell lloc.

I altra, vegada, era l’anciana Astuta qui tornava a anar al davant de tothom i mostrava el camí.

L’euga jove Mosqueta, que havia estat mare per primer cop, renillava contínuament jugant amb el seu petit poltre.

El jove Setinat, el de la pell llisa com el setí, jugava amb l’herba, amb el cap tan inclinat que el serrell li cobria els ulls i tot el morro. Setinat arrencava un bri d’herba i el llançava qui sap on, picant la terra molla amb la seva pota finíssima.

Un dels poltres més grans, que havia inventat una nova manera de jugar, feia vint-i-sis vegades que corria al voltant de la seva mare, amb la cua dreta com un plomall. Ella, la mare, habituada al caràcter enjogassat del seu fill, continuava el pasturatge amb calma, i de tant en tant li dirigia una mirada afectuosa.

Un dels poltres més petits, negre, de cap voluminós, serrell arrissat entre les dues orelles, cua retorçada cap al mateix costat on era la seva mare, seguia amb esguard sorprès les corredisses del seu company, amb el posat de preguntar per què es cansava d’aquella manera. Alguns dels altres petits ho guaitaven tot, molt esverats.

D’altres, encara, sords a la crida de llur mare, es dirigien cap a la banda oposada, renillant amb tota la força de llurs joves pulmons. N’hi havia que es rebolcaven per l’herba. Els més forts imitaven els cavalls grans i rosegaven el pasturatge.

Dues eugues que estaven a punt d’ésser mares s’allunyaren del ramat, aixecant les potes amb pena, i pasturant silenciosament. L’estat llur inspirava respecte a tothom i ningú no va molestar-les. Si per cas una de les eugues joves, més atrevida que les altres, s’arriscava a apropar-s’hi, n’hi havia prou amb un moviment de cua o d’orella per cridar-la a l’ordre i demostrar-li la inconveniència de la seva conducta.

Els poltres d’un any es consideraven massa grans per a intervenir en els jocs de llurs companyons jovenets. Ells pasturaven molt seriosos, amb el coll graciosament estirat i bellugaven la cua per imitar ben bé els grans de debò. Com ells, es rebolcaven per l’herba o bé es grataven l’esquena mútuament.

La reunió més alegre era el grup de les eugues de dos a tres anys. Es passejaven, totes plegades, talment les dametes quan s’allunyen dels altres. Llur manera d’aplegar-se era posar el cap de les unes damunt el coll de les altres. Agafades així, renillaven, saltaven i, de cop i volta, amb la cua dreta, es posaven a galopar davant llurs companyes.

La més bella del grup i la més espigada era una euga rogeta. Totes les altres imitaven els seus jocs i la seguien a tot arreu. Era ella qui donava el to.

Precisament aquell dia, la més bella de les eugues del grup estava més contenta que mai i disposada a divertir-se. Ja de bon matí, al riu, havia estat ella la qui havia destorbat l’ancià cavall mentre bevia; després, manifestant un esverament fingit, fugí com una fletxa, seguida de tota la banda, i Vaska hagué de passar totes les penes d’aquest món per atrapar-les. Assossegada, es rebolcà per l’herba; però fatigada d’aquest joc, començà a buscar raons i a espantar les eugues velles, corrent davant d’elles.

En veure que un dels petits poltres mamava amb posat greu, va espantar-lo i, per divertiment, el perseguí fent veure que el volia mossegar. La mare, tota esparverada, deixà de pasturar. El petit cridava amb veu planyívola, però la seva perseguidora no li féu cap mal. Contenta d’haver divertit les seves companyes, que la contemplaven embadalides, s’allunyà com si tal cosa.

Després li vingué l’acudit de girar el cervell a un cavall gris, que cavalcava un camperol de l’altra banda del riu. L’euga s’aturà, llançà una mirada orgullosa al seu voltant, girà de costat la seva bonica testa, es va remoure tota i renillà amb veu dolça i llangorosa. Aquell renill expressava al mateix temps tendresa i una certa tristor. Hom hi endevinava promeses d’amor i un desig insatisfet.

«Dintre del bosc el cucut crida la seva enamorada; les flors fan passar llur pol·len les unes a les altres; les guatlles es fan juraments d’amor dintre els nius de jonc, i jo, que sóc jove i bella, encara no sé què és estimar», semblava dir la seva manera de renillar, que ressonava pels voltants i arribava fins al cavall gris.

Aquest dreçà les orelles i va aturar-se. El camperol li donà un cop de fuet; però, encisat per la veu que sentia, el cavall no es mogué i va respondre a l’euga joveneta. El camperol s’enfurismà i li clavà un cop tan terrible al ventre, que el cavall callà a mig renillar i prosseguí el seu camí.

Però l’euga roja estava tota entendrida i encara escoltà molta estona l’eco d’aquella resposta interrompuda, les passes del cavall que s’allunyava cada vegada més, i la veu del camperol que rondinava. Si només la veu de l’euga havia pogut fer oblidar al cavall gris tots els seus deures, ¿què no hauria succeït si per cas hagués pogut veure-la bella, els ulls plens de foc, les narius dilatades, tota ella tremolosa?

A la gentil euga no li agradava passar massa temps en una mateixa preocupació. Així que la veu del cavall gris es perdé al lluny, ella renillà amb posat burleta, es posà a gratar la terra, i en adonar-se del vell que dormia amb tota tranquil·litat, va córrer a despertar-lo i a fer-li la guitza.

El pobre cavall pigat era l’avi vell de tots els joves. El feien sofrir encara més que els homes i, això no obstant, ell no havia fet mal ni als uns ni als altres. Ell comprenia que els homes el necessitaven, però, per què els cavalls no el deixaven tranquil? Era una cosa que mai no havia pogut capir.





IV


Ell era vell; elles eren joves. Ell era magre; elles estaven grasses. Ell estava trist; elles estaven alegres. Era, doncs, un foraster, un ésser a part, que no podia inspirar cap sentiment de pietat.

Els cavalls només tenen pietat d’ells mateixos. Són uns egoistes. ¿Era culpa del pobre cavall pigat, si ell era tan distint, si era vell, magre, fastigós? Pot semblar que ell no en tenia cap culpa, però segons la lògica cavallina ningú més que ell n’era el culpable. Damunt d’ell queien totes les culpes, i els que eren joves, forts, feliços, els que tenien l’esdevenidor davant d’ells, els que podien aixecar la cua de pèl llustrós i els músculs dels quals s’estremien al més insignificant contacte, trobaven, per a assegurar-ho, les millors raons d’aquest món.

En aquells moments de calma, el cavall pigat reflexionava que potser sí que totes les culpes les tenia ell, que la seva vida arribava al terme, i que li tocava de pagar, ara, les satisfaccions passades; però ell no era altra cosa que un cavall, i no podia estar-se de tenir moments de revolta contra aquella joventut que el castigava per una cosa que tots havien de patir més tard o més d’hora.

Una altra causa de crueltat era llur sentiment aristocràtic. Tothom descendia, en línia més o menys directa, del cèlebre Iogurt. El cavall pigat era d’origen desconegut, comprat, feia tres anys, a una fira, per vuitanta rubles paper.

L’euga roja, fingint que passejava, s’apropà al vell cavall i li donà un cop com aquell que no ho vol fer. El cavall prou sabia d’on venia el cop; tot seguit, sense obrir els ulls, féu una passa endarrera. L’euga es girà d’esquena i va fer veure que li volia donar un parell de coces. Llavors ell obrí els ulls i s’allunyà calmosament. Havia perdut el son i es posà a pasturar.

L’euga, però, encara no estava satisfeta. Acompanyada de les seves companyes, altra vegada s’apropà a l’ancià.

Una euga de dos anys, molt bèstia, que imitava en tot la seva companya i que la seguia passa a passa, també s’apropà al cavall, i, com tots els imitadors, anà més enllà dels límits de la facècia. L’euga roja, en apropar-se, fingia que no s’adonava del vell, passava i tornava a passar molt atrafegada, i el cavall es preguntava si calia enfadar-s’hi, tan divertida com era. Això ho va fer molta estona, però la seva imitadora anà de dret al cavall i li donà un cop. Ell ensenyà les dents, i amb una rapidesa inesperada, va llançar-se-li damunt i li mossegà la cuixa. La petita va tornar-s’hi, i amb totes les seves forces li arreplegà les anques magres. El vell roncà, volgué llançar-se altra vegada damunt d’ella; però deixà anar un sospir profund i es dirigí cap a la banda oposada.

Tota la joventut considerà que la conducta del vell cavall era una ofensa mortal per a totes les companyes. Ofeses, no el deixaren reposar un moment en tot el dia, i el guardià hagué d’intervenir diverses vegades per tal de fer-los entendre la raó.

El pobre cavall se sentia tan dissortat que, en arribar l’hora de tornar a casa, ell mateix s’apropà a Nèstor i se sentí més feliç i més tranquil quan ell, en haver-lo ensellat, el cavalcà. Només Déu podia saber els pensaments que giravoltaven pel cervell del pobre ancià, en emportar-se Nèstor damunt seu. ¿Pensava, ple d’amargura, amb la crueltat de la joventut, o bé, amb la indulgència menyspreadora característica dels vells, perdonava les ofenses? Era impossible d’endevinar els seus pensaments, amb aquell posat impenetrable que feia.

Aquella nit, Nèstor va rebre la visita d’uns companys. En passar per la vila, havia vist llur carro aturat davant la porta de la seva cabana. Nèstor, que tenia ganes de reunir-se amb ells, així que hagué penetrat al pati posà els peus a terra. Tanta pressa tenia que s’allunyà sense desensellar i cridà Vaska que ho fes en haver acabat la feina.

Fou a causa de l’ofensa que ell havia fet a la renéta de Iogurt, fou a causa de llur sentiment aristocràtic ferit, és difícil d’endevinar; però aquella nit, tots els cavalls, joves i vells, es posaren a perseguir l’ancià, que, ensellat com anava, fugia per esquivar els cops que plovien de totes bandes.

Finalment, però, va sentir que les forces el deixaven i no pogué fer res més per fugir dels seus perseguidors. S’aturà en mig del pati. Un odi imponent es pintà al seu rostre, abaixà les orelles, i llavors es produí un fenomen inesperat que calmà la ràbia de tot el ramat com per encantament.

L’euga més vella de totes, Plomallada s’apropà a ell, renillà i sospirà. El vell també va respondre amb un profund sospir…

El vell cavall, dret al mig del pati, ensellat encara, il·luminat per la lluna, tenia quelcom de fantàstic.

Els altres cavalls el rodejaren silenciosament i l’esguardaren amb interès, com si acabessin de saber-ne una cosa molt interessant.

Heus ací, aproximadament, les coses que varen oir…





V. Primera nit


—Sí, en efecte, jo sóc fill d’Amable I i de Pagesa. El meu nom, segons la taula genealògica, és Pagès I, conegut en el món per Pigat. La meva cua llarga i peluda, no tenia parió en tot Rússia. Si tenim en compte la meva descendència, no hi ha altre cavall de sang més pura que jo.

No us ho hauria dit mai. Mai no hauríeu sentit semblants paraules a la meva boca. Plomallada, que estava amb mi a Khrenovòe, tampoc no m’hauria reconegut mai. Vosaltres no em creuríeu si no fos que tinc Plomallada per testimoni. Jo hauria continuat callant; no la necessito, la pietat cavallina. Però vosaltres mateixos ho haveu volgut. Sí, jo sóc el mateix Pigat que cercaven els experts, i que el comte va vendre perquè a les curses vaig guanyar el seu favorit Cigne.

En venir al món, jo ignorava el que volia dir el mot «pigat»; només sabia una cosa: que jo era un cavall. Les primeres observacions fetes respecte a la meva pell ens varen sorprendre molt, a mi i a la meva mare. Probablement vaig venir al món de nit, puix al matí, netejat per la mare, ja m’aguantava dret.

Recordo que tenia un desig vague, indeterminat, que no sabia com formular, i que tot el que s’esdevenia al meu voltant em semblava extraordinari i alhora simple.

Els nostres estables estaven situats en un passadís calorós i obscur: eren tancats amb portes reixades, a través de les quals ho podíem veure tot.

La mare em volia donar el pit; però jo, sense saber el que em feia, el refusava amb el morro. De cop i volta, la mare es va posar al meu costat: acabava de veure el cap dels palafreners que s’apropava. L’home guaità per la reixa: «Apa, Pagesa, ja en tens un altre», digué obrint la porta. Entrà i va posar-me els braços damunt. «Guaita’l, Taràs, sembla un pigat». Jo em vaig voler escapolir, però un fals moviment em féu caure de genolls. «Alerta, diablet!», digué l’home. La meva mare va inquietar-se, però no gosà defensar-me, va acontentar-se amb sospirar profundament, i s’allunyà.

Tots els altres criats havien entrat: començaren a examinar-me. Tothom reia de les taques de la meva pell i em deien els noms més estrambòtics. Ni jo ni la meva mare poguérem comprendre el sentit de llurs paraules. Fins a aquell moment, no hi havia hagut cap cavall pigat a la nostra família. Nosaltres mai no hauríem dit que hi hagués res de mal en això. Quant a les meves formes i a la meva força, tothom va admirar-se’n des dels primers dies. «És viu com una centella; amb prou feines es deixa dominar», deia el palafrener.

Al cap d’un quant de temps vingué el majordom. Es va sorprendre en veure’m; àdhuc s’afligí: «¿A qui deu assemblar-se aquest monstre?», digué. «El general no consentirà que el posem entre les eugues. Ei, tu, Pagesa, ens has jugat una mala passada», afegí dirigint-se a la meva mare. «Si tingués un estel al front no hi hauria res a dir; però és pigat!» La meva mare no digué res, però, com sempre en semblants ocasions, llançà un profund sospir: «¿Però a qui s’assembla? Això és un vulgar pagès!», continuà l’home. «No el podrem deixar mai entre les eugues. És una vergonya, vaja!… I, amb tot, és bonic, ben bonic», deia mentre m’examinava.

Passaren uns quants dies, vingué el general, i les imprecacions contra la meva pell començaren altra vegada. Tothom semblava enfurismat i acusaven la meva mare, per bé que afegien: «No obstant, és ben bonic!…». Fins a la primavera ens deixaren estar amb les nostres mares dintre les quadres ben calentes. Alguna vegada, però, en arribar el bon temps i quan la neu començava a fondre’s sota l’acció del sol primaveral, ens era permès de sortir al gran pati ple de palla fresca.

Fou allí on vaig fer coneixença amb tots els meus parents, que eren nombrosos. També fou llavors que vaig veure sortir totes les eugues cèlebres amb llur petit. Entre altres hi havia la vella Holandeseta, Mosqueta, la filla de Iogurt, Rubèola, l’euga de sella. Quan estaven plegades renillaven de satisfacció i es rebolcaven per la palla fresca com simples mortals… Mai no podré oblidar aquell pati ple de les eugues més belles que hom pugui imaginar… Vosaltres no podeu comprendre que jo també he estat jove i eixerit. Va així el món!

Plomallada, aquesta, llavors només tenia un any. Era una eugueta alegre i gentil; però, sense intenció d’ofendre, cal dir que era una de les més lletges. Ella mateixa us ho pot dir.

La meva pell, que no havia agradat als homes, tingué un gran èxit entre els cavalls. Tots em rodejaren i no es cansaven d’admirar-me i de jugar amb mi. Jo, la veritat, començava a oblidar les desagradables paraules dels homes i a gaudir de la meva acceptació.

Ben aviat, però, vaig tenir el primer disgust de la meva vida, i fou la meva mare la qui en tingué la culpa.

Així que la neu es va fondre del tot, que els ocells començaren a cantar, saltant d’una banda a l’altra, i que l’aire esdevingué pur i embaumat com ho és a la primavera, la meva mare deixà d’ésser per a mi el que fins llavors havia estat. La seva conducta canvià completament. De cop i volta es posava a jugar i a córrer pel pati, la qual cosa no s’adeia gaire amb el seu posat de matrona. De sobte, es tornava pensativa i malenconiosa, renillava, mossegava les seves amigues, els tirava coces. A mi m’ensumava i ruflava; reposava el cap sobre la seva germana Marxanta i m’apartava d’ella.

Un dia es presentà el majordom, li féu posar un ronsal i va emportar-se-la. Ella renillava. Jo vaig respondre-li i em vaig llançar darrera d’ella, però va anar-se’n sense dirigir-me ni una mirada d’adéu. El palafrener Taràs m’agafà i la porta fou tancada… Vaig escapar-me, vaig córrer cap a la porta; però, ja ho he dit, era tancada i el renillar de la meva mare s’allunyava. Aquell renillar no eren crits que em dirigia a mi, no; tenien una significació ben diferent. Una veu potent li responia. Més tard vaig saber-ho: aquella veu era la de Bo I, que els palafreners portaven a entrevistar-se amb la meva mare…

No em recordo pas quan ni com Taràs em deixà. Estava molt trist; tenia la seguretat d’haver perdut per sempre l’afecte matern. «I tot això perquè la meva pell és pigada!», em deia jo, furiós, pensant en la malvolença dels homes. M’agafà una ràbia tan forta, que vaig començar a donar cops a la paret, fins que no em restaren forces…

La meva mare tornà. Vaig sentir-la arribar. La seva passa era lleugera. Juro que, en veure-la, amb prou feines la vaig reconèixer, de tan canviada que estava. Vaig trobar-la més bella i rejovenida. De seguida vaig comprendre que ja no m’estimava. Em va ensumar, va ruflar i va començar a renillar. Va parlar-me de la bellesa de Bo i del seu amor per ell. Les entrevistes continuaren i les meves relacions amb ella esdevingueren cada vegada més fredes…

Al cap de pocs dies sortirem a pasturar. Des de llavors, noves alegries em consolaren de l’amor perdut de la meva mare. Vaig tenir amigues i companys. Tots plegats apreníem a menjar herba, a renillar com els grans, a saltar al voltant de les nostres mares, amb la cua dreta. Fou una època molt feliç. Tothom m’admirava, tothom m’estimava i les meves follies eren perdonades. Però això va durar poc. Fou llavors que em succeí una cosa terrible…

En dir això, el vell cavall llançà un sospir profund i es va apartar dels altres. Les primeres llums del l’alba apuntaven, la porta grinyolà i aparegué el vell Nèstor… Els cavalls es separaren en veure’l, i el guardià, en haver posat bé la sella al seu ancià cavall, féu sortir el ramat.





VI. Segona nit


Així que els cavalls foren altra vegada dintre el pati, s’agruparen al voltant del vell pigat, que reprengué les seves explicacions.

—El mes d’agost em separaren de la meva mare, però ja no em produí gens de dolor. Prou m’adonava que no tardaria a tenir un germà petit, el cèlebre Bigotut, i que jo quedaria relegat a segon terme. De gelosia, no vaig sentir-ne gens; el que sentia era que jo a ella tampoc no l’estimava com abans. D’altra banda, sabia que un cop separat d’ella, podria estar sempre amb els meus companys, i que cada dia em deixarien anar a córrer pels prats.

El meu company d’estable era Volgut. Era un cavall de sella, i quan fou gran, tingué l’honor d’ésser muntat per l’emperador. El retrataren infinitat de vegades. A l’època a què jo faig referència era un poltre jovenet, de pèl llis, el coll graciosament encorbat, les potes dretes i fines. Sempre estava de bon humor, disposat a jugar a tota hora, a llepar els seus amics, a burlar-se dels cavalls i dels homes. A còpia d’estar junts, vam contraure una bona amistat, però fou de curta durada.

Com ja us he dit, el meu company era d’un natural alegre i lleuger. Des de petitet havia començat a festejar les eugues jovenetes. Sempre es burlava de la meva badoqueria. Per desgràcia meva, esperonat per les seves facècies, vaig imitar el seu exemple, i no vaig tardar a enamorar-me. Aquell enamorament precoç, fou la causa del gran canvi que s’operà en la meva vida.

Heus ací, en poques paraules, la història del meu amor. Plomallada tenia un any més que jo. Sempre havíem estat bons amics; però, cap al final de la tardor, vaig adonar-me que procurava evitar-me… No em sento pas amb coratge per contar-vos aquesta història plena d’evocacions doloroses per a mi. Ella mateixa recorda la passió fatal, que em devorava. Només diré que al moment de confiar-li els meus sentiments, els palafreners es llançaren damunt nostre, a ella van emportar-se-la i a mi m’ompliren el cos de fuetades. Al vespre em tancaren dins un estable solitari, on vaig passar la nit renillant amb desesperació, com si pressentís tot el que m’esperava.

Al matí, el general, el majordom i el palafrener em vingueren a veure. Tothom parlava i gesticulava alhora. El general s’enfadava amb el majordom, que s’excusava dient que la culpa era dels palafreners. El general digué que faria fuetejar a tothom, que calia vigilar els cavalls d’altra manera. El majordom va prometre que tot seria fet segons el desig del general, i s’allunyaren. Jo no comprenia res, però pressentia que meditaven alguna cosa en contra meu…

L’endemà, vaig esdevenir el que ara sóc i vaig cessar de renillar per sempre més. Des de llavors, la meva indiferència per tot el que em rodejava fou total. Em submergia en els meus pensaments amargs. Els primer dies va agafar-me un descoratjament profund. No volia menjar ni beure. Quant als jocs, no existien per a mi. De vegades em venia l’acudit de llançar un parell de coces, de renillar amb força, de galopar al voltant dels meus companys, però tot d’una em preguntava amb tristesa: «Per què? Amb quina finalitat?» I abaixava el cap.

Una tarda, el majordom, que m’havia lligat una corda al coll, em feia passejar per davant el pati en el moment que el ramat tornava de pasturar. Vaig veure, al lluny, el núvol de pols i les siluetes ben conegudes de les nostres eugues. Des d’allí s’oïen perfectament llurs passes i el renillar llur ple d’alegria. Vaig aturar-me, malgrat la corda que s’enfonsava en el meu coll i em martiritzava, i vaig esguardar el ramat de la mateixa manera que hom esguarda la seva felicitat definitivament perduda. A mesura que el ramat s’apropava, jo distingia d’una a una les figures de les que havien estat les meves amigues. Algunes d’elles s’adonaren de mi i m’observaren. El majordom em volia fer seguir, però jo no en feia gens de cas. Em rodà el cap i vaig posar-me a renillar i a saltar, però la meva veu semblà ridícula i estranya. No, el ramat no es va riure de mi, però vaig adonar-me que giraven el cap per educació. Era claríssim que jo els feia pietat. Sobretot em trobaven ridícul, amb el meu coll fi, el cap voluminós (m’havia aprimat molt), les meves cames llargues i més que res el meu comportament inexplicable (havia començat a trotar al voltant del majordom). Ningú no va respondre als meus crits, i tots s’apartaren de mi, de comú acord. Llavors ho vaig comprendre tot, vaig comprendre l’abisme que em separava del ramat… Ple de desesperació, vaig seguir el majordom i ni sé com vaig arribar a l’estable.

Des de molt jove, la meva inclinació a la malenconia i la reflexió era notable; però les desgràcies acabaren d’accentuar-la. La meva pell, que inspirava tant de menyspreu als homes, la meva posició absolutament excepcional entre les eugues, que jo encara no acabava de comprendre, em feren reflexionar seriosament sobre la injustícia dels humans. Amb molta amargor, pensava en la inconstància de l’amor matern, de l’amor femení en general, i procurava fer-me una idea exacta d’aquesta raça estranya d’animals anomenats homes. Vaig procurar comprendre llur caràcter a través de llurs accions.

Era a l’hivern, durant les festes. En tot el dia jo no havia begut ni menjat res. Després vaig saber que era perquè tots els palafreners estaven xops de vinassa. Aquell dia, precisament, el majordom, en fer la visita de quadres, s’apropà al meu estable, i en veure que no tenia menjar, s’indignà amb el palafrener absent i va anar-se’n rondinant. L’endemà el palafrener vingué a portar-nos la ració. Vaig adonar-me de la seva pal·lidesa intensa i també de la seva dolor. L’home em posà fenc a la menjadora, amb molta ràbia, i en provar jo de posar-li el morro damunt l’espatlla, em donà un cop de puny tan fort que vaig recular tot espantat. Però no satisfet, encara, em clavà una coça al ventre i cridà:

—Si no hagués estat aquest podrit, no m’haurien fet res!

—Què t’ha passat? —preguntà un dels seus companys.

—No els ve a veure, no, els cavalls del comte. Però al seu li fa dues visites cada dia.

—El cavall pigat és d’ell? Li han regalat?

—Li han regalat o venut, no ho sé. El que dic és que jo podria deixar morir de fam tots els cavalls del comte i ell no diria ni piu; però si manca alguna cosa al seu poltre, ja canvia la sonada. «Ajeu-te», m’ha dit, i s’ha posat a fuetejar-me. Què et sembla? Això no és cristià! Plany més una bèstia que un home. N’hi ha per dir que no és batejat! Ell mateix comptava els cops. Ni el mateix general mai no m’havia fuetejat amb tanta fúria. La meva pobra esquena és tota una nafra. Et dic de debò que l’ànima d’aquest home no és cristiana.

Vaig entendre perfectament tot el que deien del fuet i de la pietat cristiana. De les altres coses, el que no podia explicar-me és què volien dir els mots: «el seu poltre». Vaig acabar per creure que ells suposaven alguna relació entre el majordom i jo. Però la mena de relació que era no la vaig poder comprendre en aquell moment. Fou en trobar-me allunyat de tots els altres cavalls que vaig veure clarament el que allò volia dir. El mot «el meu cavall» em semblà tan il·lògic com «la meva terra», «el meu aire», «la meva aigua». Confesso que em produí una impressió profunda. Després vaig reflexionar llargament sobre aquest punt, però no fou fins al cap de molt de temps, fins que vaig conèixer els homes de més a prop, que em va ésser possible d’explicar-me tot això.

Els homes, veieu, no es deixen guiar pels fets, sinó per les paraules. A la possibilitat de fer aquesta o aquella altra cosa, prefereixen la possibilitat de parlar d’aquest o d’aquell objecte en els termes convinguts per endavant. I aquests termes, que tenen una gran importància per a ells, són els següents: «el meu», «la meva», «els meus». Ells en fan ús en parlar de diversos éssers vius, de la terra, dels homes, àdhuc dels cavalls. També és cosa correntíssima que, en parlar d’un objecte, una sola persona pugui aplicar la paraula «meu». La persona que té la possibilitat d’aplicar la paraula «meu» a un gran nombre d’objectes, és considerada pels altres la més feliç.

Quina és la causa d’aquesta manera de raonar? No ho sé pas! Durant un quant temps vaig suposar que potser la qüestió dels interessos era el mòbil de tot. Però ho vaig deixar córrer. Ja us diré per què. Moltes persones em consideren de llur propietat; i, això no obstant, no es serveixen de mi, ni són elles les que m’alimenten, les que em cuiden. Els qui fan tot això són persones forasteres, a les quals no pertanyo; els palafreners, els cotxers.

No passà gaire temps sense que hagués pogut fer-me una idea ben clara de la paraula «meu», a la qual els homes concedeixen tanta importància. Us asseguro que aquesta paraula no significa altra cosa que un instint bestial indigne, que els homes qualifiquen amb el nom de «sentiment o dret de la propietat». Un home diu: «la meva casa» i no hi habita; un comerciant, «la meva botiga», i mai no hi posa els peus; o bé, «el meu magatzem de robes», i d’aquelles robes mai no en pren un metre per a les seves necessitats. Hi ha homes que diuen «la meva terra» sense haver-la vist mai; àdhuc n’hi ha que la paraula «meu» l’apliquen a llurs consemblants, a éssers humans que mai no han vist; i als quals ofenen de totes les maneres possibles i imaginables. Sovint diuen «la meva dona», parlant d’una dona que consideren de llur propietat, però que de vegades viu amb un altre home.

La finalitat principal d’aquest animal estrany anomenat «home», no és pas fer allò que considera bo i just, sinó tenir la possibilitat d’aplicar la paraula «meu» a un gran nombre d’objectes. Aquesta és la diferència fonamental entre nosaltres i els homes. I sense parlar d’altres avantatges, cal dir amb franquesa que això sol basta per a situar-nos en un graó molt superior al d’ells, en l’escala dels éssers vivents.

Doncs bé, el dret d’anomenar-me «el seu cavall» fou concedit al majordom. Aquesta descoberta em va sorprendre molt. Tenia tres motius de tristesa: la meva pell, el meu sexe, i veure que em tractaven com una propietat. Jo sabia que només podia pertànyer a mi mateix i a Déu, com tota criatura.

Els resultats d’aquesta manera de considerar-me foren nombrosos. Menjava millor, anava més ben cuidat, estava separat dels altres cavalls. I m’enganxaren molt més aviat que als meus companys.

Amb prou feines havia complert els tres anys, que ja em posaren a treballar. La primera vegada que m’enganxaren, el majordom, que s’imaginava que jo era una cosa de la seva propietat, assistí a la cerimònia. Tement que jo hi fes una viva oposició, em subjectaren amb cordes. Després em posaren una gran creu de pell a l’esquena i amb dues corretges varen lligar-me als braços del cotxe. Així no podia fer mal amb les potes de darrera. Aquestes precaucions, però, eren inútils. Jo no desitjava altra cosa que una ocasió per a demostrar el meu amor al treball.

La sorpresa de tothom fou extraordinària quan veieren que em comportava com un cavall ple de seny. M’enganxaven cada dia per ensenyar-me d’anar al trot. Jo progressava ràpidament, tant, que un matí el general en persona vingué a meravellar-se’n. Però, quina cosa més estranya!: des del moment que era el majordom i no el general qui m’aplicava la paraula «meu», el talent d’aquest servidor vostre ja no tenia el mateix valor. Quan enganxaren els meus companys, els cavalls bons per a fer cria, els mesuraren la passa, els concediren cotxes luxosos, els cobriren de corretges daurades. Jo havia d’arrossegar carruatges ordinaris i anava amb el majordom a fer encàrrecs. I tot això perquè jo era pigat. Val a dir que també hi feia molt d’ésser propietat del majordom i no del comte.

Demà, si encara som vius, us explicaré els resultats que per a mi va tenir aquest canvi de propietari.

Durant tot el dia, els cavalls es comportaren respectuosament amb el vell Pigat. Només el guardià Nèstor continuà tractant-lo de la mateixa manera.





VII. Tercera nit


La lluna il·luminava altra vegada el vell pati, i Pigat, rodejat dels seus companys, continuà la seva història:

—La conseqüència més extraordinària de no pertànyer ni a Déu, ni al comte, sinó a un simple majordom, és que la qualitat, que en altres cavalls té tant de valor, en mi esdevingué un crim i fou la causa del meu exili. La meva qualitat era un trot ràpid.

Feien passejar Cigne pel voltant de la pista de sorra, quan el majordom i jo, de tornada d’una de les nostres sortides, ens apropàrem al grup. Cigne passà per davant nostre. Feia goig, però es donava massa importància. Jo sabia que el meu trot era més ràpid que el seu. Cigne tornà a passar per davant nostre. Vaig fer una passa cap a l’arena. El majordom no em va retenir.

—I si provés la passa del meu pigat? —exclamà. I quan Cigne passà altra vegada, començàrem la cursa. La primera volta, com que ja estava entrenat, guanyà ell; però la segona, jo havia agafat impuls: primer el vaig aconseguir, després el vaig deixar endarrera. La prova fou repetida, i la victòria també fou meva. Decididament, el meu trot era millor.

Tothom quedà estupefacte. El general suplicà que em venguessin de seguida, ben lluny, per tal que el comte mai no sabés el que havia succeït. Les seves ordres foren executades immediatament: em varen vendre a un maquinyó. No vaig estar gaire temps a casa d’aquell home. Vaig ésser comprat per un hússar, que comprava cavalls per a l’exèrcit. La sort era injusta, cruel amb mi. Jo estava indignat i només tenia un pensament: anar-me’n del meu poble al més aviat possible. La meva situació era terrible. L’esdevenidor era… dels altres cavalls. L’amor, la glòria, la llibertat els esperaven. Jo, en canvi, hauria de treballar i humiliar-me tota la vida!… I per què tota aquesta injustícia?… Perquè jo era pigat i el meu amo era un majordom!…

Aquella nit Pigat no pogué continuar les seves explicacions. Al pati s’esdevingué una cosa que trasbalsà tothom.

Marxanta, una euga que escoltava la història de l’ancià amb interès, es posà a rondinar i s’allunyà lentament cap a les quadres. De sobte es va sentir que gemegava i cada vegada més fort. L’euga es tirava a terra, s’aixecava, s’ajeia altra vegada… Les eugues velles hi anaren i tot d’una veieren de què es tractava. Cal dir que les eugues joves s’emocionaren tant, que els fou impossible de continuar escoltant el vell Pigat.

Al matí, al costat de l’euga hi havia un poltre tot just acabat de néixer. Nèstor cridà el palafrener, que portà la mare a un altre estable. Els altres cavalls anaren, com d’habitud, a pasturar.





VIII. Quarta nit


Així que la porta cotxera es tancà darrera Nèstor i que el silenci fou restablert, el cavall continuà:

—Durant les meves peregrinacions vaig tenir l’ocasió d’observar de prop els cavalls i els homes. Dos foren els amos amb qui vaig estar més temps: un príncep, oficial d’hússars, i una velleta que vivia a Moscou, prop de l’església de Sant Nicolau.

El temps que vaig passar amb l’hússar fou el millor i el més agradable. Per bé que ell fou la causa de la meva ruïna, per bé que ell mai no ha estimat res al món, jo l’estimava i l’estimo encara amb tota la força del meu cor de cavall.

Allò que m’agradava d’ell és que era jove; bell, feliç, ric, i que, per totes aquestes raons, no sentia afecte per ningú. Vosaltres ja sabeu quin és aquest sentiment que ens agullona. La seva altivesa, la independència que jo tenia, augmentava la meva passió per ell: «Mata’m, turmenta’m —pensava jo—, com més em facis sofrir, més feliç seré».

L’hússar em comprà a casa del maquinyó, a qui el majordom m’havia venut per vuit-cents rubles. Com ja us he dit, aquells foren els millors moments de la meva existència. L’hússar tenia una amant. Jo ho sabia. Cada dia el portava a casa d’ella i els passejava plegats. La seva amant era bella, ell també, i el seu cotxer era un xicot de molt bon veure. Jo els estimava a tots per aquesta raó i era feliç amb ells. La meva vida transcorria tranquil·la. Al matí, un palafrener venia a netejar-me. Era un camperol jovenet. Obria la porta de l’estable, ho polia tot amb molt de compte, després em treia la flassadeta del llom i em rentava… Jo li mossegava els dits i picava a terra per donar-li’n les gràcies… Quan la neteja havia acabat, ell em mirava ple d’admiració… Després d’haver omplert la menjadora el xicot se n’anava, i llavors el cotxer principal s’acostava per veure si tot estava en ordre…

El cotxer Teòfan tenia molta semblança amb el seu senyor: ni l’un ni l’altre no tenien por de res i no estimaven ningú. Era per aquesta mateixa raó que tothom els estimava i admirava. Teòfan sempre portava una camisa vermella, i una brusa de vellut negre. A mi m’agradava veure’l a les festes, quan, ben pentinat i ben vestit, entrava a la quadra i cridava: «Apa, animal, què fas aquí?», tot donant-me un cop a la cuixa. Jo comprenia que aquell cop era una carícia, perquè mai no m’havia fet mal. Per això dreçava les orelles i somreia.

També teníem un cavall negre, que a vegades enganxaven amb mi al vespre… Es deia Caporal. Era de caràcter desagradable i no comprenia les facècies. El meu estable estava situat al costat del seu i sovint ens barallàvem. Teòfan, però, no el temia. Una vegada, Caporal i jo ens vam emprendre a tota fúria el carrer principal de Moscou, el Kuznètskii. Ni l’amo ni el cotxer no s’immutaren. Reien i cridaven i feien anar el vehicle d’una banda a l’altra del carrer per no fer mal a ningú. Fou al servei d’aquella casa que vaig perdre les meves qualitats més precioses i la meitat de la meva vida. Però és igual, no me’n planyo. Era feliç.

A migdia venien a pentinar-me, a repassar-me les ferradures, i després m’enganxaven. El nostre trineu era petit, de palla coberta de vellut. Els guarniments eren ornamentats amb plaques d’acer, d’una elegància extraordinària. Quan tot estava enllestit, Teòfan venia a donar el repàs. Satisfet de l’examen, ocupava el seu lloc, i sempre amb aire faceciós, encara que ningú no m’hagués tocat, cridava: «Deixeu estar el cavall!». Jo llavors avançava amb gràcia i orgull. Tothom s’aturava a veure’ns passar. La cuinera, que havia sortit per llençar l’aigua bruta, interrompia la feina per mirar-nos. La gent del carrer restaven amb la boca oberta. Ens aturàvem davant la porta del jardí. A vegades passaven dues, tres hores, abans no compareixia l’amo. Mentrestant, parlàvem del que havíem sentit dir. Després fèiem una volteta i tornàvem a esperar que a l’amo li vingués bé de sortir. Finalment se sentia brogit, el criat Tíkhon, vestit de negre, sortia, i cridava: «Apropeu-vos!» (Al nostre temps no hi havia l’habitud estúpida de cridar: «Endavant!», com si jo no sabés que per avançar no es va endarrera.) Teòfan complia l’ordre, i l’amo s’apropava pausadament, arrossegant l’espasa, el seu cap bellíssim mig amagat pel coll de castor de la pellissa i per la gorra. Sense adonar-se de nosaltres, i això que tothom ens admirava, pujava al trineu i arrencàvem. Jo sempre li dirigia una mirada de reüll, bellugant el cap i girant graciosament el coll.

«El príncep està de bon humor», em deia jo mateix si sentia que dirigia la paraula a Teòfan. Llavors procurava comportar-me millor que mai. «Ep!», cridava Teòfan a la gent, que s’aturava per veure’ns passar. El que m’agradava més era trobar un d’aquests cavalls que saben córrer i passar-li davant. Així que Teòfan i jo ens adonàvem de lluny d’algun tronc digne de nosaltres, ja apressava el pas. Com aquell qui no fa res, a poc a poc guanyàvem terreny. Ja érem a l’altura del trineu. Ja el tenim. Ja és darrera nostre. I orgullosos de la nostra victòria, continuàvem el camí.

La porta grinyolà. Nèstor i Vaska van entrar i les explicacions del vell foren interrompudes.

Cinquena nit

Des del matí, que el cel era cobert de núvols. Ni una gota de rosada havia refrescat la terra. L’aire cremava. Al vespre, els cavalls s’agruparen com d’habitud al voltant del vell, que continuà:

—La meva felicitat no fou de llarga durada. Cap al final del segon hivern vaig tenir l’alegria més gran de la meva vida i tot d’una es presentà una desgràcia terrible.

Era el carnaval. Amb el príncep anàrem a les curses. Allà vaig veure els meus antics companys Setinat i Burilla. No sabia què hi feien en aquell lloc. L’amo descendí i ordenà a Teòfan que es col·loqués al lloc. Recordo que vaig ésser introduït a l’arena i posat al costat de Setinat. A la primera volta ja el vaig deixar endarrera. Tothom m’acollí amb crits de triomf. La gent em seguia i més de quatre persones volien comprar-me per cinc mil rubles. Ell, el príncep, responia rient i ensenyant les seves belles dents blanques: «Això no és pas un cavall, és un amic. Ni que me’n donessin muntanyes d’or no el vendria! A reveure, senyors». En dir aquestes paraules pujà al trineu i donà l’adreça de la seva amant al cotxer. Partírem. Aquell fou el darrer dia feliç de la meva existència…

Arribàrem a casa de l’amant del meu amo: havia fugit amb un altre! El príncep ho sabé per boca de la cambrera. Feia cinc hores que era fora. L’amo donà ordre al cotxer de perseguir-la, i sense deixar-me respirar, em feren partir a tota marxa. Per primera vegada a la meva vida em baldaren a cops. Per primera vegada a la meva vida vaig fer una passa en fals. Prou vaig provar d’aturar-me, però l’amo cridava desesperadament i no hi hagué altre remei que sostenir el galop. A la traïdora vam aconseguir-la a vint-i-cinc verstes de distància.

En arribar a la quadra no vaig poder menjar i tota la nit vaig passar-la tremolant. Em van turmentar molt. És a dir, els homes en diuen curar. Em van caure les ungles, les meves potes van inflar-se, vaig tornar-me prim i apàtic. Em vengueren a un altre maquinyó, que em mantenia de pastanagues i altres porqueries. Sense estar guarit ni de bon tros, em féu sortir al carrer. Jo estava molt feble, però ningú no ho hauria dit. Així que un comprador es fixava en mi, el maquinyó, armat d’un fuet, començava a pegar-me d’una manera que jo, rabiós, em posava a fer saltirons. En fi, una dama velleta em comprà.

Aquesta dama cada dia anava a l’església de Sant Nicolau, i fuetejava el cotxer cada dia. El pobret venia a plorar al meu estable. Fou llavors que vaig comprendre que les llàgrimes tenien un gust lleugerament amarg i bastant agradable. Al cap de poc temps la vella es morí. El seu administrador em portà al camp i em va vendre a un marxant. Aquest em feia menjar blat i encara em vaig posar pitjor. Llavors em va vendre a un camperol, que em féu servir per llaurar. Mal alimentat, mal cuidat, vaig tenir, a més a més, la desgràcia de ferir-me la pota amb un tros d’acer. Vaig estar malalt altra vegada. El camperol em cedí a un gitano, que em féu passar un calvari i finalment em va vendre al nostre administrador. I ara ja sabeu per què em trobo entre vosaltres…

Tothom callava. Va començar a caure una pluja fina.





IX


En tornar a casa, l’endemà, el ramat trobà l’amo amb un foraster. La vella Astuta, en passar per davant d’ells, els dirigí una mirada interrogadora. L’un era un home jove encara, l’amo; l’altre un militar vell i gros. La vella euga passà per davant d’ells tranquil·lament, però les joves s’emocionaren i quedaren molt sorpreses, sobretot quan l’amo es col·locà al mig del ramat i assenyalà quelcom al seu amic: «Aquesta euga grisa vaig comprar-la a Voèikof», digué. «I aquesta de les potes blanques, d’on l’has treta? És ben bonica». «Aquesta és de la raça de Khrenovòe», respongué l’amo.

Però d’aquella manera era impossible examinar els animals. Cridaren en Nèstor. El vell, a cavall, s’apropà amb el casquet a la mà. L’ancià pigat, tot coixejant, feia els possibles per caminar tan de pressa com li permetien les seves potes malaltes. Fins i tot provà de galopar per demostrar la seva bona voluntat. «Aquesta és la millor euga que hi ha a Rússia», exclamà l’amo, indicant una de les jovenetes. El foraster, per polidesa, l’admirà. Feia el posat d’avorrir-se profundament. Amb tot, fingí que s’interessava pel ramat. «Sí, sí», va respondre distretament.

Al cap d’una estona, quan ja havien revisat una bona colla de cavalls, no pogué resistir més i preguntà: «Què, anem?» «Com vulguis», digué l’amo, i es dirigiren cap a la porta. El foraster, content de poder sortir, s’animà pensant que tornaven a casa, on podria menjar, beure i fumar tranquil·lament.

En passar per davant de Nèstor, que continuava, immòbil, muntat en el cavall pigat, esperant ordres, el visitant, amb la seva mà molsuda donà un cop a la cuixa del cavall pigat. «És divertit això, tu —digué—. Jo tenia un cavall igual que aquest. Alguna vegada n’he parlat, recordes?» L’amo, en veure que no feien cas dels seus cavalls, estava distret i només tenia ulls per guaitar el ramat.

De sobte sentiren un renill feble i tremolós. Era el vell cavall pigat que renillava; però callà, confús de la pròpia temeritat. Ni l’amo ni el foraster no es giraren; anaven de dret cap a casa. El vell Pigat havia reconegut en el vell oficial el seu amo estimadíssim, l’hússar.





X


La pluja finíssima i freda no havia cessat des de bon matí, però dins de la casa de l’amo la temperatura era agradable del tot. Al voltant d’una taula ben servida hi havia reunits l’amo, la seva amiga i el vell militar. L’amiga anava en camí d’ésser mare. Ella procurava no perdre l’elegància de la línia, però la corba del ventre ja es dibuixava perfectament. Asseguda a taula davant el samovar, exercia amb molta gràcia els seus deures de mestressa de casa. L’amo tenia a les mans un paquet de cigars; segons ell, ningú no en fumava de millors. Era un home d’uns vint-i-cinc anys, de bona presència, abillat a l’última moda per un sastre de Londres. A la cadena del rellotge portava penjades una colla de medalletes; els dos botons dels punys de la camisa eren dues joies. Duia la barba tallada a l’estil de Napoleó III, i les dues puntes del bigoti refiladíssimes com només s’usaven a París.

La seva amiga portava un vestit de mussolina de seda ramejada. Al cap portava pintes d’or, i els seus braços eren coberts de braçalets.

El samovar era d’argent i la vaixella de Sèvres. El criat, superb amb el seu vestit negre i armilla blava, estava dret com un pal davant la porta. Els mobles i els tapissos posaven en descobert la riquesa. Tot era rar, preciós, a l’última moda; tot era bell, però el gust i l’elegància mancaven per complet. L’amo, un esportman que només vivia per l’esport, era un d’aquells homes que són vistos a tot arreu, a les curses, al teatre, que ofrenen els rams de més preu a les actrius i que tenen l’amant més celebrada.

El seu amic, Nikita Serpukhòvski, tenia una quarantena d’anys. Era alt, robust, calb i portava bigoti i barba. En altre temps havia estat un home bell; actualment es trobava desfet espiritualment i física. Els seus deutes eren tan considerables, que per esquivar la presó havia hagut de demanar d’ésser col·locat en un dels sementals de la corona. Tot el que duia tenia un to de particular elegància. En ell hom encara endevinava l’antic refinat. Durant la seva joventut havia malversat una fortuna d’un milió de rubles i havia contret deutes per valor de cent vint mil. Aquest passat inspirà tant de respecte als proveïdors, que tots li concediren crèdit il·limitat. Havien transcorregut deu anys. Aquell prestigi disminuí i Nikita començà a trobar la vida molt trista. Llavors s’embriagà, cosa que mai no havia fet. Amb tot, ningú no hauria pogut acusar-lo d’haver-se lliurat a la beguda, puix que des de jovenet ja bevia. La seva fortalesa d’antany, però, havia desaparegut. La seva mirada era vaga, els seus moviments insegurs. Aquesta manca de seguretat era desesperadora en un home que havia estat elegant i que tenia l’habitud de fer-se admirar per tothom. El propietari i la seva amiga, que el coneixien des de feia molt temps, el miraven amb pietat, es feien signes d’intel·ligència i procuraven distreure’l.

La felicitat del seu amic i la seva riquesa humiliaven el pobre Nikita i li recordaven el seu passat, que no podia tornar. Això no obstant, procurà vèncer la torbació que el dominava.

—No us molesta el fum, Maria? —digué dirigint-se a la mestressa de la casa, amb aquella mescla de deferència i familiaritat del qui parla amb una dona de la condició d’aquella.

Val a dir que no tenia cap intenció de molestar-la. Tot al contrari. En la seva posició actual, el que procurava era d’ésser amable, per bé que hauria protestat si algú l’hagués acusat de rebaixar-se fins a aquest punt. D’altra banda, era home prou coneixedor de les habituds del món per ignorar que no és possible tractar amb el mateix to una amant que una dona legítima.

Prengué un cigar. L’amo de la casa n’hi oferí un grapat, amb altivesa.

—No, ja veuràs, són excel·lents. Pren-los.

Nikita refusà els cigars amb la mà, una miqueta ofès i humiliat.

—Gràcies!

I obrí la seva cigarrera.

—Prova els meus, fes el favor.

La dona tenia tacte. Procurà canviar de conversa i es posà a dir amb un to voluble:

—A mi m’agrada el tabac, però no fumo perquè veig fumar —digué acompanyant les seves paraules amb un somriure amable. Nikita també li va respondre somrient.

—No —insistí l’amo que no s’adonava de res—, pren-los. Ja en tinc d’altres, però són fluixos. Fritz, bringen Sie noch einen kasten —digué, dirigint-se en alemany al seu criat— dort zwei[1]. Quins prefereixes, els grans? Són molt bons. Agafa’ls tots —continuà.

L’home era feliç de poder-se vantar davant d’algú. No s’adonava pas de fins a quin punt humiliava el pobre Nikita, que encengué un cigar i procurà donar un tomb a la conversa.

—Quant t’ha costat Setinat? —preguntà.

—Molt car —respongué l’altre. Ben bé cinc mil rubles; però, en canvi, estic tranquil… Si veiessis la seva descendència!

—Corren bé?

—Diantre! Tots tres han guanyat primer premi: un a Tula, un a Moscou i el tercer a Sant Petersburg. I això que tenien per rival el cavall de Voèikof!

—Pel meu gust és una mica massa gros el teu Setinat —replicà Serpukhòvski—. I les eugues?

—Són molt elegants! Ja les veuràs demà. En tinc dues de superbes.

I l’home altra vegada començà l’enumeració de les seves riqueses.

La seva amiga s’adonà que aquella conversa molestava Nikita. Per això, i per tallar en sec, preguntà:

—Voleu prendre una altra tassa de te?

—No, gràcies —respongué l’amo, i continuà la seva conversa amb Nikita.

En veure que no hi havia manera de fer-lo callar, ella s’aixecà. Llavors l’amo de la casa l’abraçà amb tendresa. Nikita els mirava i somreia; però quan ells hagueren desaparegut darrera els cortinatges, l’expressió de la seva cara s’alterà: va sospirar feixugament, esdevingué trist, àdhuc dolorit, amb una certa barreja d’irritació.





XI


L’amo de la casa tornà i va seure, somrient, davant Nikita.

—Vas comprar, doncs, un cavall a Voèikof? —va preguntar Serpukhòvski, despreocupadament.

—Sí, el Setinat, ja t’ho havia dit. M’agradaria poder comprar una euga al Dubòvitski.

—Està arruïnat —va dir Serpukhòvski. I de sobte va parar i va mirar al voltant. Remarcà que havia dit això ja unes vint vegades. Quedà pensatiu. Tots dos callaren. L’home es preguntava de què més podia alabar-se en presència del pobre Nikita, que procurava demostrar que no era pas tan desgraciat com creien. Però tots dos passaven penes i treballs per trobar què dir.

«Si almenys beguéssim», es deia Nikita. «Aquest home és trist com un enterrament. A l’últim caldrà beure per animar-se…», pensava l’amo.

—Passaràs gaire temps ací, encara? —preguntà l’amo al seu hoste.

—Un mes, potser.

—I si sopéssim? Què hi dius?… Fritz, és servit el sopar? —preguntà l’amo.

Tots dos es dirigiren cap al menjador, on una taula servida amb les menges més delicades i els vins més extraordinaris els esperava. Begueren, menjaren, tornaren a menjar i a beure, i la conversa esdevingué més animada. Nikita Serpukhòvski agafà coratge i parlà amb l’aplom dels temps passats. Parlaren de dones: gitanes, dansarines, franceses…

—I què, has deixat la Mathieu? —li preguntà l’amo.

Era l’amant que havia arruïnat Nikita.

—Ella em deixà a mi i no jo a ella! Quan penso en els diners que he llençat, em desespero. Avui dia em considero un home feliç, quan tinc mil rubles. I en altre temps!… No puc anar a Moscou, he deixat tots els amics… No vull ni pensar-hi!

L’amo de la casa s’avorria d’escoltar Nikita. Hauria volgut parlar d’ell mateix i de les seves riqueses. Nikita, per la seva banda, sentia la necessitat de parlar d’ell, del seu passat. L’amo de la casa li abocà beguda, i esperà que ell acabés per parlar de les seves quadres, dels seus cavalls, de la seva Maria, que no l’estimava pas pels seus diners, sinó de debò…

—Cal que sàpigues que les meves quadres… —començà.

Nikita, però, el va interrompre i continuà:

—Hi hagué un temps que jo sabia viure, despendre bé els diners… Tu parles de cavalls… I bé, digues, quin és el teu cavall més ràpid?

L’amo, feliç de poder prendre la paraula, començà una llarga història sobre les seves quadres. Nikita no el deixà acabar:

—Sí, sí —digué—; no és per divertir-vos que teniu cavalls, és per vanitat, prou que ho sabem… Jo era altra cosa. Et dic que tenia un cavall pigat que s’assemblava al que ara munta el teu guardià. Quin cavall, Déu meu! Tu no ho pots recordar. Era el 42. Arribo a Moscou, vaig a casa d’un maquinyó i veig… un cavall pigat. Les formes m’agradaren… El preu? Mil rubles… Comprat. Mai més no he tingut ni tindré un cavall com aquell… Tu eres massa petit, llavors, per saber-ne res, però n’hauràs sentit parlar. Tot Moscou l’admirava.

—Sí, n’he sentit parlar —replicà l’amo, impacientat—. Jo el que volia dir era que…

—Oh, n’has sentit parlar!… Vaig comprar-lo sense conèixer de quina raça era… Va ésser després que vaig saber que Pigat era el fill d’Amable I. L’havien venut per culpa del color de la pell, que no agradava al seu propietari. Quin temps, aquell! La meva joventut, la meva joventut!

Nikita començava a sentir-se el vi al nas.

—Llavors jo tenia vint-i-cinc anys i vuitanta mil rubles de renda, ni un cabell gris i les dents igual que perles… Tot anava a l’hora aquell temps!

—Però en aquella època, de trotadors, no n’hi havia —va interrompre l’amo—. Tu ja saps els meus cavalls…

—Els teus cavalls!… Goses comparar-los? Ho recordo com si fos ara. Jo anava amb el meu cavall pigat a les curses… Els altres cavalls no els tenia a Moscou… No m’agraden els trotadors: sempre he preferit els cavalls de raça. El pigat era el meu cavall preferit. També tenia un cotxer magnífic en aquella època; ell tampoc no ha acabat gens bé. Com et deia, jo arribava a les curses… «Serpukhòvski —em deien—, on són els trotadors?» «No en tinc, jo, de trotadors. Només tinc aquest cavall pigat; però em jugo el que vulgueu que us deixarà a tots endarrera». «No és possible…» «T’hi jugues mil rubles?…» Doncs bé, el pigat portava cinc minuts d’avantatge. Havia guanyat!… Però això no és res! Jo he fet, amb el meu cavall de raça, cent verstes en tres hores. Tot Moscou ho sap.

I Nikita es posà a xerrar amb tanta empenta que a l’amo de la casa li fou impossible de pronunciar una sola paraula. L’home esguardava desesperadament el seu interlocutor i només feia que omplir el got…

Naixia el dia. Nikita continuava parlant animadament de la seva passada felicitat. L’amo l’escoltava aclaparat del tot.

—Anem a dormir —digué Serpukhòvski.

S’aixecà vacil·lant, i amb passa insegura es dirigí a l’habitació que li havia estat preparada.

L’amo de la casa era al llit amb la seva amiga.

—És intractable aquest Nikita —deia—. Ha begut pels colzes. Ni un moment no ha parat d’enraonar.

—I ja saps que es permet fer-me la cort?

—Em fa por que em demani diners.

Serpukhòvski, per la seva banda, es ficà al llit sense despullar-se: «Em sembla que m’he divertit —es digué—. I què? El seu vinet és cosa bona!… Però ell és un porc; de seguida hi endevineu el pervingut. Però jo, jo també ho sóc, un porc». Es posà a riure. «Abans era jo qui mantenia els altres, i ara són els altres els qui em mantenen a mi… Sí, la Winkler em manté! Li accepto diners. Li està bé!… Si em despullés… No em puc treure les sabates… Ep, tu! —cridà.

Però el criat feia estona que era a dormir.

Va asseure’s al llit, aconseguí desempallegar-se de la guerrera, de l’armilla, dels pantalons, àdhuc d’una sabata; però de cap manera no pogué fer el mateix amb l’altra. Va ajeure’s, es posà a roncar amb totes les seves forces, i aviat omplí la cambra d’una fortor de tabac i de vi.





XII


Aquella nit, Pigat no tingué temps de lliurar-se als seus records. Vaska li posà una flassada damunt, pujà i partiren al galop. El deixà fins a la matinada a la porta d’una taverna, al costat d’un cavall de pagès. Els dos animalons es lleparen mútuament amb tendresa. El matí, quan Pigat tornà a casa, tot era gratar-se desesperadament. «Això em molesta bastant», es digué.

Varen transcórrer cinc dies. Cridaren el veterinari, que exclamà amb alegria:

—Això és sarna.

—Venem-lo als gitanos.

—Per què? Val més matar-lo, i avui mateix.

Aquella nit, Pigat no tingué temps de anar a pasturar. Pigat fou l’únic que no sortí de casa. Un home estrany, pobrament vestit, amb una brusa tota tacada, va acostar-se-li: era l’escorxador. Agafà el cavall per la brida i el féu seguir. Pigat obeí dòcilment arrossegant les seves potes malaltes. En sortir de la porta cotxera volgué anar cap a l’abeurador, però l’escorxador no ho va permetre:

—És inútil —digué.

L’escorxador i Vaska es dirigiren cap a un indret solitari de darrera les quadres. L’escorxador donà la brida a Vaska, es descordà la brusa i va treure’s un ganivet i una pedra. El cavall volgué mossegar la brida, com tenia per costum, però Vaska no ho consentí. El soroll monòton que feia l’escorxador esmolant el ganivet adormí el vell cavall. Estava quiet, amb el llavi inferior penjant, les restes de les dents al descobert, i les seves potes tot sovint s’estremien.

De sobte sentí que li lligaven el coll, que li feien aixecar el cap… Obrí els ulls i veié dos gossos davant d’ell. L’un seguia amb interès els moviments de l’escorxador; l’altre, assegut sobre les potes de darrera, mirava com si esperés alguna cosa. El cavall, en haver-los examinat, es posà a fregar el morro a la mà de l’escorxador. «Em deuen voler curar —es digué—. Deixem-los fer».

En efecte, sentí que li acabaven de fer alguna cosa extraordinària a la gorja. Sentí un dolor viu, s’estremí, vacil·là, recobrà l’equilibri de seguida i esperà… S’esdevingué que quelcom líquid i tebi s’escolà pel seu coll i el pit. Féu una forta aspiració i sentí un gran benestar.

El pobre cavall clogué els ulls i va inclinar el cap, que ara no aguantava ningú. Les potes li començaren a tremolar. Tot ell s’estremia. No s’espantà gens, però va sorprendre-se’n molt… Tot semblava haver pres un aspecte nou. Féu un moviment endavant, enlaire. Les seves potes, però, es doblegaren. Quan volgué fer una passa va caure de costat.

L’escorxador esperà que les convulsions fossin acabades. Mentrestant empaità els gossos, que s’acostaven massa. Després agafà el vell cavall per les potes de darrera i el començà a escorxar.

—Pobre vell! —digué Vaska.

—Si no estigués tan magre, la seva pell fóra ben bonica —replicà l’escorxador.

Quan, al vespre, el ramat tornava a casa, els cavalls que anaven a l’esquerra pogueren veure de lluny una massa vermella, voltada de gossos, de corbs i de falcons que semblaven barallar-se per alguna cosa. Un gos, amb les potes de davant totes brutes de sang, estirava amb fúria el seu tros de carn. L’eugueta roja contemplà aquell espectacle sense bellugar-se. Calgué pegar-li per fer-la caminar.

Durant la nit, es sentien els udols dels llops, satisfets de la presa que havien trobat. Cinc d’aquelles bestioles rodejaren el pobre ancià i es disputaren la seva carn.

Al cap de vuit dies, darrera les quadres només s’hi veia un crani blanc i dos fèmurs; la resta havia desaparegut. En arribar l’estiu, un camperol que passà per aquell indret recollí els ossos i els vengué.

El cadàver vivent de Nikita, que continuava menjant i bevent, no fou sepultat fins molt més tard. Ni la seva pell, ni la seva carn, ni els seus ossos feren servei a ningú. Com que feia vint anys que el seu cadàver vivent era una càrrega per a tothom, haver-lo d’enterrar fou un altre maldecap per als qui l’havien conegut. Feia temps i temps que ningú no el necessitava.

Això no obstant, alguns cadàvers vivents, semblants a ell, van pensar que era un deure vestir el seu cos podrit amb un uniforme nou i unes botes ben boniques, posar-lo dins un taüt, tancar aquest taüt dins una caixa de plom per transportar-lo a Moscou, i allí remoure velles tombes, amagar-hi aquell cos, i cobrir-lo de terra…





LEV NIKOLÀIEVITX TOLSTOI (Iàsnaia Poliana, 1828 - Astapovo, 1910) fou un escriptor rus, un dels grans novel·listes clàssics de tots els temps. Fill de l’aristocràcia russa, va quedar orfe de pare i mare molt jove. Educat primer per preceptors, després va cursar estudis universitaris. Decebut de la formació acadèmica, va tornar a la seva població natal, al sud de Moscou, per encarregar-se de les seves propietats i de la pròpia formació, alhora que es preocupava per la situació i per l’alliberament dels camperols. Va començar a escriure llibres per a l’ensenyament, amb una concepció de la literatura com a arma social. Va participar en les guerres del Caucas i de Crimea, experiència que va recollir a Relats de Sebastopol (1856), mentre escrivia la trilogia autobiogràfica Infantesa (1852), Adolescència (1854), Joventut (1857). La seva obra literària inclou, sobretot, dues grans novel·les: Guerra i pau (1869) i Anna Karènina (1877), dues fites de la literatura universal, però també va escriure Els cosacs (1863), La mort d’Ivan Ilitx (1886), Resurrecció (1899), Khadji-Murat (1904) i l’assaig La confessió (1882), cristal·lització de la ideologia cristianoanarquista que Tolstoi va desenvolupar en diversos escrits crítics envers l’Església oficial i la societat russa.





Notes


[1] Fritz, porta’ns una altra caixa… allà n’hi ha dues. [Torna]





