Macià i Companys són dues personalitats carismàtiques, dues maneres d’entendre la política i el catalanisme, que el 14 d’abril de 1931 van protagonitzar una revolució de dues cares. Durant tres dies, Catalunya va ser una república sobirana, però les febleses i les divisions internes van obligar Macià a conformar-se amb un règim autonòmic que es va batejar amb un nom gairebé oblidat fins aleshores: Generalitat de Catalunya.





Toni Soler





14 d’abril


Macià contra Companys



ePUB v1.0

Mercier 24.11.23





Títol original: 14 d’abril. Macià contra Companys

Toni Soler, 2011

Edició digital: Mercier (v1.0)

ePUBCat base r1.3





I tot anava així, amb maldecaps petits, fins que va venir la república i en Quimet se’m va engrescar i anava pels carrers cridant i fent voleiar una bandera que mai no vaig poder saber d’on l’havia treta. Encara em recordo d’aquell aire fresc, un aire, cada vegada que me’n recordo, que no l’he pogut sentir mai més. Mai més. Barrejat amb olor de fulla tendra i amb olor de poncella, un aire que va fugir, i tots els que després van venir mai més no van ser com l’aire d’aquell dia que va fer un tall en la meva vida, perquè va ser amb abril: flors tancades que els meus maldecaps petits es van començar a tornar maldecaps grossos.

Mercè Rodoreda, La plaça del Diamant





I. Prèvia: la crisi de la monarquia


L’abril de 1931, durant la primavera florida i encara fresca —amb aquell aire fresc que la Colometa no va tornar a sentir mai més— Barcelona era una populosa i inquieta ciutat d’un milió d’habitants (alguns més que Madrid, la seva eterna rival peninsular). Era la capital de Catalunya, la capital industrial d’Espanya i una de les meques mundials de l’obrerisme. També era un niu d’agitació cultural, de febrades artístiques, de disbauxa nocturna. Encabia tot això i més. Continuava sent, en part, una vila provinciana, nodrida d’antics pagesos i menestrals, tan catalana com la resta de les viles catalanes; però ara, a més, acollia milers d’immigrants murcians, aragonesos i andalusos, que hi havien arribat per treballar a les fàbriques, a les obres del metro o a l’Exposició Universal de 1929. Era la segona exposició que acollia la ciutat. La primera, el 1888, havia servit per convertir l’antiga fortalesa de la Ciutadella en un parc urbà; la segona havia permès reconquerir la muntanya de Montjuïc per a l’ús i el lleure ciutadà.

D’altra banda, la proximitat amb França —llum i guia de la cultura mundial— donava a Barcelona un lleuger aire d’avantguarda, atiat per pintors i escriptors de tot gènere i de tota condició que anaven i venien dels seus pobles d’origen, sovint amb París com a destí final. I el tragí continu del port barcelonès avivava el seu costat més canalla, el de la Rambla i els carrerons del Raval, que contrastava, ciutat endins, amb formes de vida tradicionals, conservadores i profundament religioses. Esglésies i tavernes, convents i cases de barrets, tot barrejat i atapeït en un casc antic que s’havia alliberat del cinturó emmurallat, però que seguia sent el cor i l’ànima de la ciutat, amb major mesura que l’elegant Eixample.

En el tombant de segle, i fins a la tempestuosa dècada dels vint, Barcelona va ser un vesper d’activitats revolucionàries. La febre d’or de la burgesia havia fet córrer els diners, però també havia disparat la conflictivitat social, i el moviment obrer —amb una gran preponderància anarquista— havia posat la ciutat de cap per avall en episodis revolucionaris tan rellevants com la Setmana Tràgica de 1909 o la vaga revolucionària de 1917. Els carrers de Barcelona van ser l’escenari de violentes lluites de pistolers i atacs terroristes de signe divers, que la van fer tristament cèlebre a tot Europa com la ciutat de les bombes.

Aquesta urbs fascinant i bigarrada, on hi havia tants rosegaaltars com menjacapellans, on l’esplendor medieval del barri Gòtic convivia amb les mostres més esclatants del modernisme arquitectònic, on els burgesos gaudien de l’òpera al Liceu mentre la CNT ensenyava esperanto als seus milers d’afiliats, era tot un cafarnaüm que barrejava tradició i noucentisme, anarquisme i liberalisme burgès, nacionalisme i lerrouxisme, republicanisme i regionalisme monàrquic. Barcelona era una ciutat que bategava amb força i on la sang bullia.





El catalanisme


Barcelona era, com hem dit, la capital de Catalunya, un territori que continuava sent regió militar o eclesiàstica, però que havia perdut tota existència política des de feia dos segles. I a desgrat del seu esquarterament en quatre províncies mal apedaçades, conservava plenament la seva identitat cultural, i des de mitjan segle XIX havia conegut una forta revifalla del seu sentiment nacional, a cavall de la Renaixença literària i, sobretot, del seu desenvolupament industrial, que l’havia fet evolucionar de manera cada cop més diferenciada en el context espanyol.

El nacionalisme català havia estat un moviment cultural i sentimental poc o molt semblant al felibritge occità, limitat, doncs, a la literatura i el folklore. Però, a partir del segle XX, a diferència del que va passar al veí Llenguadoc, va esdevenir un moviment polític d’àmplia base, que reivindicava una política econòmica específica i, de propina, el retorn de les institucions d’autogovern. Primer amb tímides demandes particularistes, com se’n deia a l’època; després, a través dels republicans federals, que, com Pi i Margall, només escrivien en castellà i eren tan federals com poc nacionalistes. El salt endavant el va fer la dreta conservadora, a través de la Lliga Regionalista, el partit d’Enric Prat de la Riba i Francesc Cambó. La Lliga, el fortí dels burgesos que es queixaven del fracàs de la revolució industrial a Espanya, havia dominat l’escena política catalana, donava un suport condicionat a la monarquia alfonsina i va fer un assaig general de l’autogovern a través de la Mancomunitat, un invent administratiu que va fer una bona feina amb mitjans migrats. Això li havia permès guanyar-se la confiança d’un electorat moderat i interclassista.

Tot això passava després de la Primera Guerra Mundial, quan a tot Europa les petites nacions, alliberades del jou rus, otomà i austrohongarès, reivindicaven el dret a existir en llibertat i a organitzar-se políticament, empeses per la doctrina del president dels Estats Units Thomas Woodrow Wilson. En el cas català, el següent pas havia de ser l’enyorada autonomia política (el separatisme era una opció minoritària i excèntrica). Però mentre Cambó predicava el regeneracionisme hispànic al crit de «Per Catalunya i l’Espanya gran!», Niceto Alcalá-Zamora, amb vehemència i accent cordovès, l’acusava de practicar un doble llenguatge: «Su señoría no puede ser al mismo tiempo el Bolívar de Cataluña y el Bismarck de España». La vella Espanya escoltava uns altres cants de sirena.

En efecte, l’Espanya de 1930 era un país conscient de la seva decadència, tan bellament evocada pels autors de la Generación del 98; amb fortíssims problemes estructurals, predomini agrari, crisi de confiança i un règim polític en franca descomposició. Alfons XIII, rei des de 1901, havia acceptat la dictadura del general Primo de Rivera el 1923, i en aquell gest va comprometre el seu futur i el de la dinastia dels Borbó. Primo de Rivera —pare del futur líder falangista— va començar amb bones maneres i amb la teòrica voluntat de fer una estada curta al poder. Però aviat va exhibir una fòbia anticatalana tan acusada que, a més de dissoldre la Mancomunitat, va prohibir la senyera i les sardanes, que segons ell eren un ball «subversiu» i separatista. Tot i això, la Lliga de Cambó va guardar silenci durant els sis anys de dictadura, perquè com a partit monàrquic i d’ordre preferia estar al costat d’aquell govern que, diguem-ho de passada, lligava curt el moviment obrer. Mentrestant, el republicanisme i l’obrerisme catalans patien la repressió i l’exili. El catalanisme també: potser per això va començar a agafar un accent esquerrà que fins a aquell moment era del tot insòlit. La forta tradició federal de l’esquerra catalana hi ajudava. S’havia produït també una deriva cap al separatisme, encarnada pel carismàtic Francesc Macià i el seu Estat Català (1922). Però el secessionisme no va deixar mai de ser minoritari, per bé que molt actiu.

El 1929, el general Primo de Rivera estava cada cop més aïllat i va presentar la dimissió davant del rei. Aquell mateix any, el crac de la borsa de Nova York havia instal·lat tot el món occidental en una profunda recessió econòmica. Alfons XIII pretenia fer creu i ratlla amb la dictadura, com si no hagués passat res, i tornar a la via democràtica. Es va establir una transició pacífica, que els castissos madrilenys van anomenar dictablanda. El govern de l’almirall Aznar va convocar eleccions municipals i generals, per aquest ordre. El rei encara confiava plenament en la victòria dels partits dinàstics. Mentrestant, els republicans espanyols icatalans signaven un pacte conjunt a Sant Sebastià (1930) en què es comprometien a treballar plegats per instaurar una república democràtica que, entre altres coses, garantiria els drets de Catalunya, esmentats de forma poc precisa. Per part catalana, van subscriure l’acord dos partits republicans: Acció Catalana i Estat Català.

En aquell moment, el mapa polític català ja és ben diferent del de la resta de l’Estat. Hi ha un factor fonamental de diferenciació, i és el pes de l’anarcosindicalisme entre les masses obreres. La CNT (que també té certa força a Andalusia) ha barrat el pas al sindicalisme socialista de la UGT, majoritari a Espanya i testimonial a casa nostra. La influència de l’anarquisme —que és ferotgement apolític— fa de Catalunya un cas ben inusual a Europa, on les tesis de Bakunin i companyia fa temps que van de baixa. D’altra banda, les famílies polítiques clàssiques també tenen un inequívoc segell català. Ni les dretes monàrquiques, ni la petita Acción Republicana d’Azaña, ni el totpoderós PSOE tenen una força decisiva a Catalunya. Només els radicals —i la seva escissió radicalsocialista, liderada pel català Marcel·lí Domingo— hi fan un paper important des de fa anys.

Sobre el tapís polític català, en aquells anys d’incertesa, hi ha tres grans formacions consolidades: la primera és la Lliga, el partit de la dreta catalanista, liderada —des de la mort prematura de Prat de la Riba— per Francesc Cambó, una figura política de primer nivell, exministre, milionari i mecenes, que hauria estat un puntal de la monarquia si el seu catalanisme no li hagués barrat el pas de la presidència del consell de ministres. La Lliga, però, viu moments d’una certa depressió per la seva connivència amb la monarquia i la dictadura, per l’escissió d’Acció Catalana (que acusava Cambó d’haver-se desplaçat excessivament cap a la dreta) i per la baixa forma del mateix Cambó, convalescent d’un càncer de laringe.

La segona és el Partit Republicà Radical, que semblava anar de baixa, tot i que durant els anys vint va fascinar les masses obreres d’origen immigrant amb un discurs de to populista, anticlerical i anticatalanista. És l’anomenat lerrouxisme, terme que es deriva del nom del seu líder espanyol, el veterà Alejandro Lerroux. Aquest polític andalús, conegut com l’emperador del Paral·lel, va apartar els obrers del catalanisme durant dècades, amb un discurs demagògic i populista. Però el 1931 Lerroux ja era gran, feia vida a Madrid i s’havia tornat de centre, i els seus companys de files eren homes sense prestigi ni gruix moral. El nacionalisme d’esquerres li estava guanyant el terreny per moments.

La tercera força en discòrdia és Acció Catalana, un partit republicà moderat, producte d’una escissió de la Lliga, i farcit d’intel·lectuals amb cert ascendent com Jaume Bofill, Lluís Nicolau d’Olwer, Manuel Carrasco i Formiguera o Antoni Rovira i Virgili. Aquest partit era, segons el parer dels entesos, el que estava cridat a agafar el relleu de la Lliga Regionalista al capdavant del corrent catalanista.

Però en el panorama de les esquerres hi havia moviments de fons que semblaven destinats a capgirar sensiblement aquell esquema. D’una banda, alguns dirigents que procedien de les files radicals, del socialisme o de l’obrerisme, semblaven disposats a acostar-se al catalanisme republicà per la via federal. Molts d’ells es van trobar en el Partit Republicà Català (PRC) que encapçala Lluís Companys. Rere d’ells hi havia el principal sindicat del camp català, la Unió de Rabassaires. Companys mateix procedia de la Catalunya rural, per bé que d’una família de propietaris. Havia fet d’advocat laboralista, per la qual cosa tenia bones relacions amb el moviment obrer, i especialment amb la CNT. Com s’ha dit, el gran sindicat català no volia saber res de partits ni d’eleccions, encara menys de catalanisme. Però tenia molts activistes a la presó i estava disposat a contribuir a la caiguda de la monarquia.

Durant els anys del pistolerisme, Companys havia perdut dos dels seus millors amics, Francesc Layret i Salvador Seguí (el Noi del Sucre), i ell mateix havia passat diverses vegades per la presó i havia patit atemptats. Actiu, nerviós i sanguini —li deien el pajaritu—, el 1931 havia entès que calia la unitat de les forces republicanes per forçar la caiguda d’Alfons XIII. Catalanista? No ben bé; el sentimentalisme de Macià li semblava segurament un xic ridícul. Però Companys creia que la república federal resoldria el plet catalanista per sempre més. Això li va permetre pactar amb els nacionalistes republicans un programa de mínims, en la línia del que es va acordar a Sant Sebastià.

En el procés d’unitat van tenir un paper important el setmanari polític L’Opinió i el grup que es va formar entorn seu: gent com Joan Casanellas, Antoni Xirau, Pere Comas i Joan Lluhí i Vallescà, tots ells republicans autèntics, esquerrans, catalanistes moderats, però en general de casa bona. Ideològicament estaven força més a prop de Companys que de Macià, però els en diferenciava el seu perfil intel·lectual i el seu elitisme poc dissimulat.

Perquè la unitat del republicanisme català fos efectiva, s’havia de comptar amb els separatistes d’Estat Català, no tant per la seva importància numèrica, sinó pel pes creixent d’alguns dels seus dirigents, com Ventura Gassol, Jaume Aiguader i Joan Casanovas, i, sobretot, pel carisma del seu venerable líder, Francesc Macià, que havia tornat de l’exili disposat a tenir un paper protagonista en el nou escenari polític. Macià era militar de carrera i, com a tal, tenia un punt romàntic, però el seu tarannà era més estratègic que tàctic. El 1905, fart de suportar l’anticatalanisme a les casernes, va renunciar a l’uniforme i es va dedicar a la política (tot i que molts dels seus li van continuar dient «coronel» per sempre més). El 1922 va fundar un partit explícitament separatista, com se’n deia aleshores: Estat Català. Sota la dictadura es va haver d’exiliar i va buscar suports exteriors per finançar l’agitació catalana. Va contactar amb els republicans irlandesos, amb els casals catalans a l’Amèrica del Sud i fins i tot amb els dirigents de la jove URSS, gràcies a la mediació d’Andreu Nin, un comunista del Vendrell que vivia a Moscou des de 1921, treballava a la Internacional Comunista i era col·laborador directe de Trotski (cosa que anys després li va costar la vida).

El 1926, finalment, Macià va intentar un cop realment singular: amb dos-cents seguidors armats, es va proposar creuar la frontera espanyola per Prats de Molló, ocupar Olot, revoltar les tropes que s’hi havien reunit i proclamar la República Catalana. Però un infiltrat italià, que va resultar ser seguidor de Mussolini, el va delatar, i l’intent de putsch va quedar en un no res. Això sí: el procés de la justícia francesa contra Macià li va donar una popularitat enorme; quan va tornar de l’exili, el 1931, ja era un líder popular i carismàtic, i tothom, afectuosament, el coneixia com l’Avi.





El naixement d’ERC


El govern va convocar eleccions municipals per al 12 d’abril, i eleccions generals per a la tardor. A mitjan març, es va convocar al barri de Sants la Conferència de les Esquerres Catalanes, on s’havia de decidir el naixement d’un partit unitari del republicanisme català. Va ser un procés dificultós perquè hi participaven una munió de partits, grups, grupets, centres locals i comarcals, que aplegaven sensibilitats molt diferents respecte a conceptes bàsics com l’esquerranisme, el socialisme o el catalanisme. Finalment, el nou partit, que es va batejar amb el nom d’Esquerra Republicana de Catalunya (ERC), es va definir com a «socialitzant», eufemisme que tothom va donar per bo, i va incloure en el seu programa electoral l’exercici del dret d’autodeterminació de Catalunya, com a via per establir un règim confederal que fos vàlid per al conjunt d’Espanya.

Companys va acceptar aquests termes —que segurament trobava maximalistes— perquè creia que la unitat d’acció dels republicans catalans era indispensable per fer caure la monarquia borbònica, i perquè, li plagués o no, no es podia fer res sense el lideratge indiscutit de Macià. Però sabia que la relació amb els membres d’Estat Català seria potencialment conflictiva. Aquests, per la seva banda, es malfiaven dels Lluhins (com se solia anomenar els del grup de L’Opinió) i de Companys, a qui consideraven un polític imprevisible i un catalanista d’ocasió. És possible que Macià també ho pensés, però sabia que necessitava Companys (que era el segon dirigent més popular del partit) i els seus contactes amb el món obrer i camperol. Perquè l’invent rutllés, l’un i l’altre havien d’aprendre a treballar com un tàndem.

El nou partit naixia, doncs, carregat d’expectatives, però amb poc marge de maniobra i amb la llavor del conflicte intern (a la conferència de Sants, de fet, hi va haver forts enfrontaments verbals i gairebé bufetades). Però ni Macià ni Companys sospitaven que la fermesa del seu compromís comú es posaria a prova de forma tan dràstica i tan immediata.





II. Un paisatge republicà


El primer que va haver de debatre el nou secretariat d’ERC, després de dissenyar un logotip triangular de ressonàncies maçòniques, era si es presentava a les eleccions municipals o no. Ben cert, el nou partit havia nascut a corre-cuita, precisament per no arribar tard al procés electoral (aquestes presses són les que van fer d’ERC un partit amb problemes crònics d’immaduresa i heterogeneïtat). Però, tot i això, faltaven només tres setmanes per als comicis, i els més assenyats dins del partit creien que hi havia un risc innegable de patacada electoral. Potser seria més prudent —deien— esperar-se a les eleccions generals de la tardor, que teòricament tindrien una transcendència superior. En aquell moment, però, Lluís Companys va ser dels qui més va insistir en la necessitat de formar una candidatura costés el que costés. Era un polític intuïtiu, i sabia que aquell 12 d’abril no només es dirimiria la composició dels ajuntaments. Notava el batec del carrer, l’onada catalanista i republicana; sabia que fins i tot la CNT estava disposada a implicar-se per afavorir la caiguda del monarca.

—No podem quedar-nos al marge. A la tardor ja farem tard, i seran uns altres els que s’emportaran el premi gros —afirmava amb vehemència.

El sector afí a Companys va trobar el suport del grup de L’Opinió —una aliança que s’havia de repetir sovint en el futur—, i Macià va acabar fent-li cas. Però, com que tenia por de la derrota, va proposar una coalició a la Unió Socialista de Catalunya (petit però influent grup escindit de la federació catalana del PSOE, per la seva nul·la sensibilitat catalanista) —que hi va accedir— i també a Acció Catalana, que la va rebutjar sense dubtar-ho, en un error de càlcul que va resultar fatal. Els seus líders elitistes creien que havia arribat el seu moment, i a més desconfiaven de l’hiperlideratge de Macià, de l’atabalament de Companys i d’un partit fet a empentes i rodolons, ple d’elements «que escriuen amb faltes d’ortografia», com va dir en privat Jaume Bofill i Mates.

Bofill potser exagerava, però el cert és que la jove ERC no va poder ser primmirada a l’hora de fer les llistes electorals. Hi va entrar gent de tota mena, des de metges i advocats fins a elements dubtosos o sense formació, arreplegats a corre-cuita per cobrir els llocs vacants de les candidatures. L’organització de la campanya va recaure en un jove relativament desconegut: Josep Tarradellas. Era seguidor de Francesc Macià des de ben jove, en els temps de la Federació Nacionalista Republicana. Però no el va seguir a Estat Català, i tampoc no compartia la seva dèria separatista. En canvi, era un bon organitzador, seriós i competent, i va fer miracles amb el migrat pressupost de què disposava. Amb bon criteri, Tarradellas va renunciar als cartells i als costosos anuncis a la premsa, i va gastar-se la major part del pressupost en el lloguer de locals i teatres per fer-hi mítings. Era conscient que el principal actiu del partit era el contacte directe amb els electors, l’explotació de Francesc Macià i el seu carisma.





El triomf de «l’Avi»


La campanya electoral va confirmar la validesa d’aquesta estratègia. Macià va demostrar que en campanya es movia com un peix a l’aigua. Encomanava el seu encant i el seu entusiasme de vell lluitador allà on anava. Era un home elegant, a l’antiga, i el bigoti blanc li reforçava l’aura d’exmilitar idealista. Omplia a tot arreu i enardia la multitud, tot i que no era precisament un orador brillant. «La gent, el que vol, és veure’m», deia, sense falsa modèstia. I era veritat. També als barris obrers, on Companys i la seva gent li obrien totes les portes. L’Avi era el símbol de la nova Catalunya republicana, i els seus escuders s’encarregaven de proclamar-ho a crits.

—L’Índia tenia en Gandhi per lluitar contra l’Imperi britànic —clamava Ventura Gassol, el poeta i lloctinent de Macià—. Doncs bé, el nostre Gandhi és en Francesc Macià! —afirmava, i els aplaudiments eren eixordadors.

Aquest llenguatge abrandat, gairebé litúrgic, no era el de Companys i la seva gent; quan sentien Gassol o Jaume Aiguader dient coses així, arrufaven el nas. I quan Macià deia amb totes les lletres que Catalunya havia de ser un Estat independent per pactar després amb Espanya de tu a tu, dissimulaven el seu estupor amb una rialleta sardònica. Però s’havien d’aguantar. L’important era la victòria.

Companys, per la seva banda, es va passar la campanya prometent que portaria la república si la victòria li somreia. Segurament no pensava haver-se de trobar en una tal situació: quan se sentia eufòric, vaticinava que ERC obtindria cinc regidors. Només cinc… Aquesta vegada, la seva intuïció es va quedar molt i molt curta. En descàrrec seu s’ha de dir que ningú a Barcelona no va preveure el que passaria el 12 d’abril. Cambó, deprimit i malalt (no havia participat en la campanya per una afonia derivada de la seva malaltia), pronosticava la derrota de la Lliga, però no en mans d’ERC, sinó d’Acció Catalana, els seus vells coreligionaris, que havien obtingut importants èxits electorals abans de la dictadura de Primo de Rivera. Els membres d’Acció Catalana, precisament, estaven pletòrics i convençuts de la seva victòria: la magnitud del seu desencís va ser, doncs, absolutament descomunal. En resum, es pot dir que els observadors imparcials preveien que el pastís municipal es repartiria en tres trossos força similars, entre la Lliga, Acció Catalana i els radicals. Per a l’Esquerra de Macià, amb prou feines en quedarien les engrunes.

I va arribar el diumenge, 12 d’abril. La premsa republicana intentava encomanar el seu neguit i la seva efervescència; els diaris monàrquics transmetien, tant com podien, serenor i normalitat. A La Vanguardia s’informava de l’entrevista del rei Alfons XIII amb el nou ambaixador italià i de la proclamació de tretze mil regidors que havien obtingut la seva plaça en diversos municipis espanyols sense necessitat de sotmetre’s al sufragi, per falta d’adversaris: la majoria eren de municipis rurals, i la majoria eren monàrquics. La cort de Madrid s’ho va agafar com un bon presagi per al dia12. Però, de fet, no ho era. Només constatava la poca importància del vot a les zones rurals, on els cacics feien i desfeien des dels inicis de la Restauració.

El diari de la família Godó informava també de la reeixida estrena a Barcelona de l’obra Madreselva, dels germans Álvarez Quintero (a la cartellera barcelonina, en aquella època, el català hi tenia una presència testimonial). Però aquell diumenge molts barcelonins estaven més pendents del futbol: al camp de les Corts, el Barça jugava contra el Don Benito, de tercera divisió, una eliminatòria de la Copa del Rei —del Rei, precisament. L’equip del gran Josep Samitier va guanyar per un contundent 9 a 0 davant d’un rival molt feble. Un dia com qualsevol altre, aquell 12 d’abril de 1931… si no fos que l’afluència popular als col·legis electorals era ben notòria, i també als districtes obrers, on semblava confirmar-se que la CNT havia estimulat, o almenys no havia descoratjat, la participació activa dels seus membres en les votacions.

Els primers resultats ja es van saber al capvespre del diumenge (la jornada electoral acabava a les quatre de la tarda). En les hores prèvies, els dirigents d’ERC havien anat acumulant nervis, però els indicis, les impressions i alguns resultats parcials començaven a donar motius per a l’optimisme, i fins i tot per a l’eufòria. Els principals dirigents entretenien l’espera a la seu provisional del partit, al carrer del Duc de la Victòria; o una mica més enllà, a la plaça Cucurulla, a la rebotiga de la llibreria Athenea, on es trobava la redacció de L’Opinió. Aquest setmanari, dirigit per Joan Casanellas, havia esdevingut diari durant la campanya electoral per donar suport a les llistes d’Esquerra.





«Geni, guanyem massa»


I mentrestant, on era Macià? Després de dinar, fart d’esperar i d’acumular nervis, va decidir anar al cinema amb la seva dona, Eugènia Lamarca. Van anar al Tívoli, de la Gran Via, on s’havia estrenat recentment Las luces de la ciudad, l’últim èxit sonor de Charles Chaplin, de qui Macià era un fervent admirador. L’Avi ja tenia coll avall que el resultat electoral seria millor del que esperava; a la platea del cinema, tot eren felicitacions i visques. Semblava que tothom havia votat Esquerra. En sortir, el matrimoni Macià va dirigir-se cap a la seu del partit Rambla avall, però a l’altura de Canaletes van veure que una munió de gent s’aplegava sota l’edifici on tenia la seu el diari La Publicitat. Se sentien càntics i aplaudiments. Eugènia Lamarca es va aturar, va mirar amunt i va cridar l’atenció del seu marit: «Cisco…!». Al balcó hi havien penjat una pissarra que deia, ras i curt: «ERC, 25 regidors».

Macià va somriure satisfet; es confirmava la dimensió de la victòria electoral que s’havia començat a dibuixar aquell mateix matí. De fet, no és que es confirmés, sinó que quedava depassada amb escreix. Per això, davant les mostres d’entusiasme de la seva esposa, l’Avi va tòrcer el gest i va dir-li, amb la seva serena cadència: «Geni, guanyem massa».

A què obeïa aquella fredor, aquell escepticisme? Macià era un exmilitar, un home de pensament vertical, per al qual la victòria ho era tot. I feia molts anys que patia derrotes, humiliacions i desenganys. Per què, doncs, no assaboria l’èxit?

Potser perquè no se l’esperava, perquè creia que era prematur, que ni ERC ni Catalunya estaven preparades per a una girada de truita tan ràpida i exagerada. Potser perquè se li feia costa amunt haver de governar amb un partit tan tendre i ple d’elements en qui no confiava. Potser perquè, des del moment en què va aparèixer aquella pissarra, Macià va començar a pensar en la manera de gestionar aquella victòria, com aprofitar-la, sense que la precipitació i la rauxa típica del país la convertissin en l’enèsima derrota.

Vint-i-cinc regidors d’Esquerra a Barcelona. Vint-i-cinc, per només dotze de la Lliga. La coalició entre els radicals i el PSOE, tretze, i Acció Catalana, ni un. El partit dels intel·lectuals va resultar bandejat de la política catalana (no va passar el mateix amb alguns dels seus dirigents, com veurem de seguida). A l’hora de forçar un canvi de règim, el vot republicà va preferir l’abrandament de Francesc Macià i els seus arreplegats de darrera hora. I els d’Acció Catalana no van tenir altre remei que alegrar-se’n, perquè la república i l’autonomia estaven a punt d’arribar… però damunt del seu cadàver. Una tràgica paradoxa! També ho era per a la Lliga, convertida en bèstia negra del poble senzill, després de tres dècades lluitant debades per assolir l’autogovern català.

Francesc Cambó va entendre la gravetat del moment i el dia 13 va agafar un tren nocturn cap a Madrid per tal de reunir-se amb el seu company Ventosa, que era membre del govern de la monarquia. No va arribar a temps d’evitar el desastre. L’acompanyava el jove periodista Josep Pla, redactor de La Veu de Catalunya, òrgan de la Lliga Regionalista; el dia 14 al matí va esmorzar al vagó restaurant amb un gran industrial català. «Passàvem per Guadalajara, els camps de blat, aquells camps de Castella tan lligats amb les formes polítiques tradicionals… i l’industrial em va dir: “Què vol que li digui… aquest paisatge no sembla pas gaire republicà”». S’equivocava: fins i tot a Guadalajara, que era el feu electoral del comte de Romanones, els republicans havien obtingut una sorprenent victòria. Com a quaranta-una capitals de província més. Era un triomf sense pal·liatius.

Abans de marxar cap a Madrid, Cambó va mantenir una breu conversa amb Lluís Companys, que es trobava en un estat de febril excitació. El diàleg va ser més o menys com segueix:

—Què penseu fer, ara que heu guanyat?

—Coi, què pensem fer: portarem la república!

—Però enfonsareu la pesseta!

—Tant se me’n fot, la pesseta!

Companys havia passat un dia 13 d’allò més ciclotímic, eufòric pel resultat, impacient per les seves conseqüències, observat de reüll pels d’Estat Català, afalagat pels amics i els simples ciutadans que, pel carrer, el saludaven com «l’alcalde republicà». Li ho deien a ell, que ni tan sols era el candidat més votat, com no s’estaven de recordar-li-ho els que no eren dels seus. La gent d’Estat Català estava gelosa de Companys i de la seva popularitat, sospitava que volia situar-se en primera línia a cops de colze, i això els semblava intolerable: «l’alcalde republicà» havia de ser Jaume Aiguader, i Macià hi estava d’acord. Però Companys era molt més conegut que els seus adversaris, només l’Avi ho era més que ell. I era també més audaç i més impulsiu. Aviat va tenir ocasió de demostrar-ho.





Els dubtes d’Alfons XIII


La incertesa dels vencedors a Barcelona era filla del desconcert que es vivia a Madrid. Allí, la magnitud de la victòria republicana havia deixat bocabadats els mateixos republicans, i també, no cal dir-ho, les forces monàrquiques, començant pel rei Alfons XIII i la seva astorada família. El comte de Romanones, ministre d’Estat, va exclamar «todo está perdido» quan va conèixer els primers resultats a les capitals de província. Però el cert és que res no estava decidit aquell dia13: la monarquia encara controlava els ressorts del poder polític. Les eleccions municipals, en principi, no tenien caràcter plebiscitari. I, de fet, no era el primer cop que els republicans obtenien un bon resultat. El rei confiava a poder parar el cop, almenys fins a les eleccions legislatives previstes per a la tardor. Les avançaria, si feia falta.

Els republicans tampoc no semblaven tenir pressa. Els més eufòrics deien que el canvi de règim arribaria després de les eleccions generals, si es tornava a produir una victòria clara. El socialista Fernando de los Ríos va pronosticar, exultant, que la república arribaria «antes de dos años». Miguel Maura, republicà convers, catòlic i dretà com Alcalá-Zamora, era l’únic que, com Companys, intuïa la mar de fons i gosava pronosticar que el rei faria les maletes de forma imminent. Però els altres el titllaven d’ingenu.

I tanmateix la monarquia podia haver resistit. Amb una mica de decisió i fermesa davant l’opinió pública potser n’hi hauria hagut prou. Però el dia 13 van passar dues coses que van començar a decantar la balança en sentit contrari. A primera hora del matí, el president del govern, l’almirall Aznar, es va mostrar insospitadament sincer davant dels periodistes:

—Presidente, ¿el gobierno considera que la situación es grave?

—¿Grave? ¿Les parece poco que un país se acueste monárquico y se levante republicano?

Hauria pogut treure ferro al resultat, o destacar l’elevat nombre de regidors monàrquics electes. Però Aznar va optar per burxar la ferida, atorgant al resultat electoral el caràcter d’un plebiscit, la qual cosa va fer molt d’efecte entre l’opinió pública. Simultàniament, el ministre de la Guerra, el general Berenguer, va enviar un telegrama a les capitanies generals demanant-los que mantinguessin l’ordre, però «sense oposar-se a la voluntat popular». Aquesta frase va caure com una bomba en la reunió del consell de ministres, que es va convocar aquella mateixa tarda en un clima de depressió. La majoria dels ministres es van mostrar partidaris de deixar el poder als republicans, sobretot després de conèixer la tèbia reacció de l’exèrcit i de la guàrdia civil. Tot i això, es van arribar a estudiar propostes de compromís, com ara l’avançament de les eleccions, un referèndum sobre la forma d’Estat o fins i tot l’abdicació del rei en favor de l’infant Jaume. Mentrestant, Alfons XIII esperava esdeveniments, però encara es resistia a llançar la tovallola: «No seré un obstáculo para el camino que haya que tomar, pero creo que nos quedan varios caminos», li va dir al comte de Romanones quan el va visitar al Palau Reial.

La nit del dia 13, doncs, les coses no estaven clares. A Barcelona, els dirigents d’Esquerra van decidir reunir-se a la vinateria de l’Hotel Colón, a la plaça de Catalunya. Era una trobada de celebració, amb xampany i tot, però de seguida les bromes i les encaixades van donar pas a les discussions pujades de to. Hi eren tots els dirigents importants, cadascun amb la seva veu i el seu propi accent: Macià, Companys, Casanovas, Casanellas, Gassol, Aiguader i alguns altres. Hi havia discrepàncies sobre què s’hauria de fer, quan i com. Calia esperar esdeveniments? Coordinar-se amb el comitè republicà de Madrid, que també es movia en un oceà de dubtes? O bé tirar pel dret, aprofitant l’efervescència del moment? I en aquest cas, per fer què? Ocupar l’ajuntament, proclamar la república? La república sense cognom o la república catalana, com a aperitiu d’una proposta confederal?





Les contradiccions d’ERC


Les diferències de criteri entre els diversos sectors d’Esquerra es van tornar a posar de manifest amb tota la cruesa. Companys i la gent de L’Opinió, com sempre, anaven de bracet. Defensaven la proclamació de la república, però actuant d’acord amb els republicans espanyols, i sense additius nacionalistes de cap mena. A més de les seves conviccions personals, tenien bons motius estratègics per pensar així: a la Catalunya de 1931 el sentiment separatista no era majoritari, especialment entre les classes populars, on la CNT tenia un pes important. I encara que Francesc Macià podia alterar aquell estat de coses amb el seu ascendent sobre el poble, un pronunciament sobiranista no tenia el suport assegurat i, a més, suposava el risc de justificar una intervenció militar que donaria aire a la monarquia.

Això mateix és el que Niceto Alcalá-Zamora li va dir a Macià, quan van parlar per telèfon aquella mateixa nit. «No hagáis nada que pueda hacer pensar que Cataluña quiere ir por libre, nada que justifique la posible indignación del ejército». Macià i Alcalá-Zamora parlaven amb confiança. Eren dos vells amics, que s’havien fet homes al segle XIX. Havien compartit exilis i conspiracions, havien après junts a fer política en els diversos parlaments de la Restauració. Aquesta empatia prèvia va resultar un oportuníssim lenitiu aquells dies d’estira-i-arronsa. Va impedir, per exemple, que la comunicació entre Madrid i Barcelona no es trenqués mai del tot, malgrat les diferències sovint insalvables.

Els dirigents d’Estat Català propugnaven just el contrari que Companys. Per a ells, calia aprofitar la victòria per proclamar sense embuts la República Catalana, i fer-ho abans que Madrid per forçar la substitució de la monarquia espanyola per una confederació republicana ibèrica. Macià, inicialment, era del mateix parer. Potser perquè era gat vell, no confiava en les promeses dels republicans espanyols, i creia que l’autogovern català no arribaria sense una política de fets consumats.

Però Macià no volia posar en risc la feble unitat d’ERC. I tampoc no volia donar l’esquena als republicans madrilenys. Com Companys, creia que un acte de sobirania podria donar al rei una justificació per utilitzar la força i consolidar-se en el tron. En canvi, si es proclamava la república a Madrid, la situació d’impasse permetria a Catalunya forçar les coses i bescanviar el seu compromís amb el nou règim per un reconeixement parcial de la seva sobirania, com a avançament d’un procés federal.

En conclusió, el ventall d’opcions era prou ampli, i la posició del partit era prou difusa, per pensar que el dia 14 d’abril es plantejarien múltiples escenaris possibles. Quan la trobada de l’Hotel Colón es va acabar, cap a les quatre de la matinada, cap dels dirigents d’ERC no podia estar segur del que passaria, ni de què passava pel cap dels altres.

És evident que entre Macià i Companys, els dos líders més destacats d’ERC, no hi havia la mínima confiança exigible en el tàndem dirigent d’un partit madur. Eren homes de generacions diferents, procedien de cultures polítiques diverses i no havien passat prou temps fent política junts. Si haguessin parlat cara a cara, posant totes les cartes sobre la taula, els fets posteriors potser haurien estat molt diferents. En canvi, l’un i l’altre van marxar a dormir entre sospites i malfiances, pensant cadascun com obstaculitzar les maniobres de l’altre, com anticipar-se, com decantar cap a les pròpies posicions els fruits d’una victòria que els era comuna i compartida.

No hi va haver acords rellevants en aquella trobada nocturna. No n’hi podia haver de cap manera: els uns vetaven les iniciatives dels altres. Només cap al final, quan els caps dels presents estaven enterbolits i l’aire s’havia omplert de fum, es va decidir que l’endemà, dia 14, Companys, Casanellas i Lluhí anirien a Madrid per parlar amb el comitè republicà. És curiós que els tres designats fossin del mateix sector del partit —Casanellas i Lluhí eren del grup de L’Opinió, que feia pinya amb Companys contra el grup d’Estat Català. ¿Potser es tractava d’una manera de distreure’ls, d’apartar-los de Barcelona en les hores decisives per deixar via lliure a Macià? No se’n té cap constància. (Sí que sembla clar, en canvi, que Macià se’n va anar a dormir convençut que l’endemà seria el seu dia D.) Per això no es pot descartar que Companys sospités una maniobra estranya. Ho demostra el fet que aquell viatge a Madrid no va arribar a tenir lloc. Companys tenia els seus propis plans. I és molt possible que la falta d’acord amb Macià accelerés aquests plans de manera radical.





III. Un punt de bogeria


El dimarts 14 d’abril, aproximadament a tres quarts de set del matí, l’alcalde electe d’Eibar, el socialista Alejandro Tellería, va hissar la bandera vermella, groga i morada al balcó de l’ajuntament. Va ser aquesta localitat de Guipúscoa la primera que va proclamar la república, sense encomanar-se a Déu ni al diable, en un acte quixotesc, comparable al del cèlebre alcalde de Móstoles que va declarar la guerra directament a Napoleó el 1808. Va ser, a més, una temeritat, perquè mentrestant a Madrid hi havia un rei que regnava —fet un sac de nervis, però regnava— i un govern desesperat que escurava les últimes opcions de salvar una monarquia de cinc segles.

Aquell matí, sense saber el que havia passat a Eibar, el comte de Romanones havia despertat Alcalá-Zamora amb un seguit de propostes de compromís per salvar la monarquia. Va ser una trucada difícil: Don Niceto havia estat a les ordres de Romanones quan era un jove diputat del Partit Liberal. Aquesta vegada era el deixeble qui estava en condicions de donar ordres. Les propostes de Romanones —eleccions generals immediates, referèndum sobre la forma d’Estat— van ser rebutjades amb displicència. Ben al contrari, Alcalá-Zamora va exigir que Alfons XIII abandonés el país i lliurés el poder al comitè republicà que ell presidia.

El polític andalús tenia bons arguments per mostrar-se així de contundent. Poc abans l’havia visitat el general Sanjurjo, director general de la guàrdia civil, per posar-se a les seves ordres (a l’Espanya de 1931, la guàrdia civil potser no tombava règims, però podia decantar la balança en moments d’indecisió). En aquells instants, per fi, Alcalá-Zamora es va sentir president.

Seria la culminació d’una carrera política que havia iniciat, com s’ha dit, de bracet del comte de Romanones en el vell Partit Liberal. Ministre en diversos governs de la monarquia, la dictadura del general Primo de Rivera va desencantar-lo de tal manera que el 1930 es va inclinar públicament a favor d’una república moderada i burgesa. L’impacte públic d’aquest anunci va ser molt notable: el fet que un catòlic liberal tan respectat com Don Niceto renegués de la monarquia va legitimar la causa republicana als ulls de les classes mitjanes moderades. A partir d’aquell moment, el mot «república» ja no va ser sinònim de revolució. Per això els socialistes van cedir gustosament a Alcalá-Zamora el lideratge a la cita de Sant Sebastià.





«Muera el rey»


A partir d’aquell moment, Alcalá-Zamora es va preparar per a una presa immediata del poder. Però mentrestant, al Palacio Real, Alfons XIII encara intentava exercir: quan va saber que hi havia manifestacions republicanes a la Puerta del Sol, va trucar a la seu del departament de Governació per tal de demanar al sotssecretari, Mariano Marfil, que tragués la guàrdia civil al carrer.

—¿Es cierto que gritan «Muera el rey»? —va preguntar-li.

—Majestad, gritan de todo —va encertar a dir-li el funcionari.

El rei va insistir a demanar que es dissolgués la manifestació, però el capità de guàrdia li va dir al sotssecretari que, si donava aquella ordre, els guàrdies es negarien a obeir-la. «Es lo que me quedaba por saber», va replicar el monarca, abatut. Després, va començar a fer els preparatius per marxar d’Espanya amb tota la seva família, i sense entretenir-se.

Aquestes notícies van anar arribant a Barcelona amb comptagotes i de forma esbiaixada. És segur que Macià i Companys estaven al corrent dels esdeveniments, però també és probable que els seus companys madrilenys els demanessin contenció i reserva. El seu principal temor era que es repetís el festival cantonalista que va acabar prematurament amb la Primera República (1873-1874). Abans que res, s’havien d’assegurar que el nou govern republicà, després d’aconseguir el poder a Madrid, afermés la seva autoritat en tot el territori espanyol. No volien donar arguments als monàrquics que advertien —la vella cançó de l’enfadós— que la república comportaria la disgregació d’Espanya.

Tot i així, Francesc Macià estava convençut que aquell dimarts 14 d’abril passarien coses importants. Per això li va dir a la seva esposa que li preparés una maleta amb un parell de mudes, com si sabés que no podria passar la nit següent a casa seva. Cap al migdia, acompanyat d’alguns seguidors fidels, va sortir disposat a mantenir contactes diversos, copsar l’ambient a les casernes i tornar-se a reunir amb els altres dirigents d’Esquerra a la seu de la redacció de L’Opinió. Un cop reunits, els informaria —hi estava decidit— de la seva intenció de proclamar la República Catalana aquell mateix dia. Però no hi va ser a temps.

A la seu de la plaça Cucurulla, ja hi eren Companys, Joan Casanellas i Amadeu Aragay, entre altres. Casanellas era un jove advocat progressista, però de bona família, el típic perfil del selecte grup de L’Opinió. Una de les seves ocupacions era assessorar legalment el Banco de la Propiedad, del qual era accionista el capità general de Catalunya, el general Ignacio Despujol. Aquell mateix matí l’havia vist a la seu de l’entitat financera, i el militar, després de felicitar-lo cavallerosament per la victòria, li va advertir mig de broma, mig seriosament: «Espero que no hagáis ninguna tontería».

Pel que fa al sabadellenc Amadeu Aragay, procedia del vell Partit Radical de Lerroux, però ja feia uns quants anys que exercia d’escuder de Companys en el Partit Republicà Català, i ocupava també la secretaria general de la Unió de Rabassaires. Era, doncs, el típic exemple de catalanista convers que tant empipava els membres irreductibles d’Estat Català.





Un passeig improvisat


Companys vivia amb intranquil·litat el pas de les hores en aquell llarg matí de dimarts. Recorria amunt i avall els passadissos de la redacció de L’Opinió com si es tractés d’una fera engabiada, fumant sense parar, esperant notícies que no arribaven. Del carrer pujava la remor dels crits i del xivarri, les primeres expressions públiques de republicanisme. I la seva immobilitat li feia maleir la indecisió dels uns i dels altres. Teòricament havia d’emprendre el viatge cap a Madrid, però s’hi estava repensant:

—No podem anar a Madrid —va dir finalment—. No podem supeditar-nos al que ens digui en Maura… Amadeu, Joan: estem deixant perdre un temps preciós! Si no actuem de seguida, l’entusiasme de la gent es refredarà!

Casanellas i Aragay hi van estar d’acord immediatament. Tot seguit, amb el seu desfici habitual, Companys va agafar l’americana d’una revolada i va decidir sortir al carrer, amb l’argument que volia veure amb els seus propis ulls com estaven els ànims a l’ajuntament i als voltants. En teoria —així ho ha explicat Casanellas— no hi havia cap altra intenció…

Ara sabem que aquesta passejada triomfal, esperonada per la gent que segurament aplaudia el pas dels republicans i els desafiava a tirar pel dret, va culminar amb la proclamació de la república a l’ajuntament. Tanmateix, ¿ho sabien Companys i els qui l’acompanyaven? Quan van sortir de la llibreria Athenea, ¿tenien una idea clara del que farien? Hores després, per justificar la seva acció unilateral, Companys li va dir a Macià que s’havia plantat a la Casa Gran sense cap pla concret.

La coneguda audàcia del personatge ens podria fer pensar que, efectivament, va improvisar i es va deixar endur per l’eufòria del moment. Però quan va arribar a la plaça de Sant Jaume, Companys es va trobar que ja l’esperaven (¿convocats per ell mateix?) grups de joves manifestants que havien recollit una vella bandera republicana del centre radical del carrer Lledó, i que, per escalfar l’ambient, havien donat monedes a un captaire perquè toqués La Marsellesa amb el seu acordió. A la porta de la Casa Gran, els agents de la guàrdia urbana s’ho miraven tot plegat amb indolència, qui sap si amb simpatia.

És possible que aquella efervescència arrossegués Companys cap al balcó de l’ajuntament. Res ni ningú no li ho impedien. Però ell no era només un eixelebrat; pensar això seria subestimar-lo. Sobretot en un moment crucial com aquell. Si Companys va decidir anar a la plaça de Sant Jaume, en lloc d’esperar la trobada amb Macià i els altres dirigents del partit, és perquè volia forçar la situació i fer-ho des d’una posició de protagonisme. No sembla cap bestiesa l’acusació que li van fer des d’Estat Català: que havia fet una maniobra personal d’anticipació per impedir que Francesc Macià i els seus l’arraconessin i donessin un caire independentista al canvi de règim.

Efectivament, Companys va proclamar la república a seques, i va penjar la bandera republicana espanyola al balcó de l’ajuntament, davant de l’entusiasme dels fidels i l’astorament dels passavolants. No li havia costat gaire arribar al balcó; la guàrdia urbana es va inhibir totalment, com ho havia fet davant dels crits dels manifestants que ocupaven la plaça. És a dir que Companys va arribar al despatx de l’alcalde sense entrebancs, empès i envoltat pels seus fidels, que el duien al vol com si fos un ídol del món de l’esport. En aquell moment ja no tenia gaires opcions: havia de prendre el poder municipal, com a regidor electe que era. Un cop allí, ho va fer sense miraments, sense pensar en Macià, ni en Madrid, ni en la seva pròpia seguretat (convé recordar —i és de justícia fer-ho— que aleshores no es podia descartar que les autoritats monàrquiques es resistissin amb els seus propis mitjans, o bé apel·lessin a l’ús de la força militar).

El despatx de l’alcaldia l’ocupava Antoni Martínez Domingo, veterà dirigent de la Lliga Regionalista, que en aquells moments feia d’alcalde accidental —el titular del càrrec, el comte de Güell, estava de viatge— i que va rebre els intrusos amb burgesa elegància.

—Senyors, els felicito per la victòria. En què els puc ajudar? —els va dir amb fingida cordialitat.

—Venim en nom del poble a proclamar la república —va contestar Companys, enfebrat.

—La república? Aquí? De què m’estan parlant? Potser el més assenyat seria esperar que es constitueixi el nou ajuntament, no troben?

—Perdoni, però el poble és al carrer, i espera que actuem.

—Només obeeixo ordres del ministre de Governació, com vostè deu comprendre.

—El govern provisional de la república està a punt de prendre el poder a Madrid. Li prego que…

Mentre Companys discutia amb Martínez Domingo de forma cada cop més acalorada, el seu company Aragay va decidir tirar pel dret. Va veure la vara d’alcalde sobre la taula, la va agafar i la hi va donar a Companys.

—Té, Lluís! Te l’has guanyada!

Companys va brandar la vara i la va sostenir extasiat, com si fos una vareta màgica. Martínez Domingo va protestar amb poca convicció, i tot seguit, considerant inútil tota resistència, va abandonar l’edifici a tot córrer, vaticinant guerres i desastres. Els dirigents republicans, quan es van quedar sols, amb prou feines podien creure la seva pròpia audàcia. Reien com si haguessin fet una entremaliadura. S’havien apoderat de l’Ajuntament de Barcelona en un tres i no res. I ho havien fet sense trets, ni violències, ni crits, ni tan sols una paraula més forta que una altra.

Això passava entre dos i tres quarts de dues del migdia del 14 d’abril, i Francesc Macià encara no en sabia res. Només una persona el va intentar avisar a temps: un altre regidor electe d’ERC, Nicolau Battestini, que era metge municipal i es trobava a la Casa Gran en el moment en què hi va entrar Companys. Battestini es va sorprendre en veure que l’Avi no era entre els presents, però Companys li va dir que no el trobaven enlloc. Battestini va dir aleshores que li trucaria, però Companys va continuar escales amunt.

Battestini va entrar apressadament a la garita de la guàrdia urbana i va trucar a Macià diverses vegades per avisar-lo del que passava, però no el va trobar a casa. Ningú no li sabia dir on parava. El cas és que l’Avi no era gaire lluny de la plaça de Sant Jaume: en aquells moments passava conversa amb un altre regidor electe d’Esquerra, l’advocat Josep Bertran de Quintana, al seu domicili de la Via Laietana.

De sobte, el timbre de la porta dels Bertran va sonar amb insistència: era Joan Casanovas, un dels col·laboradors més pròxims de Macià, que arribava nerviós i esbufegant. Havia baixat corrent des de la plaça de Catalunya. Portava notícies fresques.

—Ja ho sabeu? No heu sentit els crits?

—De què parles? —va interessar-se Bertran de Quintana.

Casanovas va agafar aire.

—Estava a la redacció de La Noche, i han trucat a en Màrius Aguilar des de l’ajuntament.

—Hem de parlar sense perdre temps… —va dir Macià, alçant-se—. Ara mateix dèiem que…

—Coronel…

—Què passa?

Macià va copsar el nerviosisme de Casanovas, i tot seguit un pressentiment li va enfosquir el rostre.

—Saps res d’en Companys?





IV. Així de fàcil


A tres quarts de dues, Companys, Aragay i altres regidors electes d’Esquerra van sortir al balcó de l’ajuntament i van hissar al pal principal la bandera republicana, que a diferència de la monàrquica duu una franja horitzontal morada, el color de Castella, que recorda la revolta dels comuneros contra l’emperador Carles I. La plaça de Sant Jaume presentava un aspecte poc allunyat del que és habitual un dia entre setmana a l’hora de dinar. És a dir, hi havia poca gent, i el seu to vital era més aviat baix. Quan la bandera va començar a onejar, els pocs manifestants que hi havia sota el balcó van restar astorats; després va esclatar una gran cridòria, i això va fer que els passavolants s’hi fixessin i s’arremolinessin davant l’edifici consistorial. Companys va ser el primer a prendre la paraula. Ho va fer a crits, sense megafonia, i amb els nervis a flor de pell: sentia que estava arribant a un punt culminant de la seva lluita política. Segurament va pensar en els anys de clandestinitat i presó, en els companys morts, en el molt estimat Francesc Layret i en tots els qui no arribarien mai a viure aquell moment d’èxtasi col·lectiu. Després es va aclarir la gola, i de la seva boca van sortir unes quantes frases atropellades, que deien més o menys això:

—En nom del poble que ens ha donat la victòria, proclamo la república… i us prometo que la defensarem amb la vida. A partir d’ara, tots al servei de la república, per la justícia i la llibertat.

Van tornar els aplaudiments i els visques, van voleiar els barrets i les gorres, i l’agutzil municipal es va afegir a la festa des del balcó mateix tocant La Marsellesa amb la seva corneta. La multitud el va secundar amb entusiasme: l’himne revolucionari francès era molt popular a la Catalunya de 1931, força més que Els Segadors i l’himne de Riego, que després va ser l’oficial del nou règim. En qüestió de pocs minuts, la plaça es va omplir de gent esvalotada i exultant, de barrets frigis, banderes republicanes, senyeres i pancartes fetes sobre llençols amb mala cal·ligrafia.

Se sentien càntics diversos, entre els quals no faltava tampoc La Internacional. Per al món obrer i sindical, la república era força més que un canvi de règim polític; havia de ser l’avantsala d’un nou ordre social. Però aquella festa distava molt de ser una revolució en el sentit marxista del terme. S’hi havia afegit gent de tota classe i condició, en un ambient cordial i desenfadat; no hi havia espai per a la violència ni per passar comptes. El dirigent comunista Andreu Nin, en copsar l’entusiasme popular a Barcelona aquell dimarts de primavera, va dir: «Quan arribi la nostra revolució no serà tan alegre». Una frase que el 1936 va resultar profètica.





Escenes de sainet


Després de Companys, alguns altres regidors van prendre la paraula en termes similars als del seu cap de files. Tot seguit, el polític del Tarròs va tornar al despatx de l’alcalde i va agafar el telèfon per comunicar-se amb Miguel Maura, a Madrid. Maura es trobava en aquells moments a casa seva, amb la majoria dels membres del futur govern provisional de la república. La notícia de la proclamació del nou règim a Barcelona els va impressionar vivament, no tant per la sorpresa com perquè s’havia produït sense cap incident, i sense que moguessin ni un dit ni l’exèrcit ni la guàrdia civil. Sens dubte, aquest fet els va esperonar.

En aquests primers minuts de confusió hi va haver molta èpica —els protagonistes s’hi estaven jugant la pell—, però també es van produir algunes escenes pròpies d’un sainet. Al balcó, per exemple, s’hi va quedar un membre d’ERC —no se sap si era regidor electe o ni tan sols això, però en qualsevol cas era un obrer poc habituat a fer discursos—, que va prendre la paraula per dir que, amb la república, «els sous pujarien i els lloguers de pisos baixarien». Tot i els lògics aplaudiments, l’espontani va ser convidat a sortir del balcó pels seus propis companys. Mentrestant, a l’interior de l’edifici, els republicans es van lliurar al típic ritual que acompanya els canvis de règim: van estripar amb navalles els retrats dels membres de la família reial i els tapissos amb estampes monàrquiques; van agafar el bust d’Alfons XIII i el van llançar daltabaix del balcó, on va quedar grotescament decapitat. Un dels elements més entusiastes pretenia també desfer-se del bust d’un senyor amb posat greu, bigotet i ulleres, però li van fer notar que aquella testa no corresponia a cap Borbó:

—On vas amb això, animal! Que és en Prat de la Riba!

El bust del recordat líder catalanista va ser indultat.

Això de veure l’efígie d’Alfons XIII rodolant per terra va fer una gran impressió a tots els qui, per bé que cridaven «Visca la república!», no s’acabaven de fer a la idea que allò significava la fi de la dinastia borbònica sota la qual havien viscut ells, els seus pares i els seus avis (només els més veterans recordaven el breu experiment republicà de 1873). També va ser un cop d’efecte entre els funcionaris de la Diputació de Barcelona, que contemplaven atònits l’escena des dels finestrals del Palau de la Generalitat. En aquell moment, el president de la Diputació, el monàrquic Joan Maluquer, era fora de l’edifici: el van haver d’anar a buscar a corre-cuita a un restaurant pròxim.

Mentre tot això passava, Macià enfilava el carrer Ferran acompanyat de la plana major d’Estat Català: Gassol, Casanovas, Aiguader i companyia. Potser preveient-ho, Companys va ordenar que s’hissés una senyera al terrat de l’edifici de l’ajuntament. Però caldria alguna cosa més per amansir el coronel: Macià estava fet una fúria, i amb prou feines aconseguia dissimular la seva còlera davant de la multitud que el victorejava, el magrejava i intentava abraçar-lo. Continuava sent l’Avi, el símbol, el líder, l’encarnació de la victòria; però el seu paper —de moment— era el d’un simple espectador. Companys se li havia avançat i s’havia convertit en l’agent del canvi, en l’heroi del nou règim. Ho havia fet amb premeditació i traïdoria, sense avisar-lo, i contravenint instruccions directes. Li havia robat la seva gran hora! S’havia quedat la vara d’alcalde, ell, que no estava ni entre els cinc regidors amb més vots! I el pitjor de tot: havia penjat la bandera tricolor, que era republicana, però també espanyola, com a vacuna per evitar possibles temptacions separatistes. Tal com ho veia Macià en aquells moments, es tractava d’un putsch en tota regla, un cop d’Estat dins d’un cop d’Estat.

Però Macià tenia clara una cosa: res ni ningú no l’apartarien del camí que s’havia traçat. L’objectiu seguia sent el mateix. No admetria pressions ni fets consumats, i encara menys si provenien dels seus propis rengles. Aniria a la plaça de Sant Jaume i agafaria el timó, passant per damunt de Companys i de qui calgués. El coronel no pensava en la rendició.





Les dues repúbliques


«Mira, algú els ha avisat que arribàvem», devia pensar Macià en veure la senyera onejant al terrat de la Casa Gran. La multitud li obria pas enfervorida, i començava a sonar amb força un càntic que es va repetir molt en aquella jornada: «Visca Macià, mori Cambó!». El moviment catalanista canviava de líder després de tres dècades de predomini conservador.

L’alè popular va encoratjar l’Avi, que va entrar a l’ajuntament sense ni tan sols adonar-se que els agents de la guàrdia urbana es quadraven al seu pas, com si ja fos president. Va pujar les escales pausadament, però sense entretenir-se, somrient lleument davant les mostres de simpatia. I en arribar al vestíbul principal, va veure venir Companys i els seus, amb els braços oberts i l’emoció al rostre, esperant una abraçada que no va arribar. Al contrari, Macià el va mirar amb displicència, com si ni tan sols estigués enfadat.

—Al balcó! —va exclamar. I s’hi va dirigir amb pas decidit, seguit de Casanovas, Aiguader i Gassol. Companys, desconcertat, els anava al darrere reclamant una mica d’atenció. Què pretenia l’Avi? Ja tenien la república. Per què no parlava amb ell?

Macià va travessar el despatx de l’alcalde, va respirar fondo, va intercanviar un somriure amb Gassol i va sortir al balcó, on l’esperava una autèntica gernació inquieta i baladrejant, que un cop més —com encara passa avui dia en les grans ocasions— havia fet petita la plaça de Sant Jaume. Oblidant-se de l’emprenyament, Macià es va disposar a prendre la paraula. Era el moment que havia somniat tantes vegades, i pensava assaborir-lo, encara que les coses no havien anat com ell esperava.

—Catalans! —va exclamar. Però la seva veu no podia competir amb el xivarri popular.

—Catalans! Un moment de silenci, sisplau! —va cridar Ventura Gassol, que estava més acostumat als esgarips.

Es va anar fent el silenci, i Francesc Macià va poder prendre la paraula. Els ulls li brillaven i, sota el bigoti federal, se li endevinava un somriure confiat.

—En nom del poble de Catalunya, proclamo la República Catalana, que… —aplaudiments vigorosos— que cordialment mirarem d’integrar en una confederació de pobles ibèrics —més aplaudiments—. Us demano que ens ajudeu a defensar la nova república, i que ningú faci res per pertorbar l’ordre. Nosaltres ho farem fins a la mort, si cal. Visca la República Catalana!

La cridòria i els aplaudiments van arribar a nivells eixordadors. Les senyeres onejaven al costat de les banderes republicanes, i ningú no semblava preocupar-se pel fet que Macià hagués matisat de forma tan evident la proclama de Companys. La república havia arribat. Catalana, espanyola? Tot alhora, potser. Un Estat català en una república federal. O potser no. Ja ho veurem. De moment, Barcelona era una festa, i els barcelonins volien gaudir-ne. Els detalls es discutirien després…

Però al balcó de l’ajuntament no tothom havia reaccionat igual. Els d’Estat Català aplaudien enfervorits i s’abraçaven mig plorosos per celebrar la consecució dels seus anhels. Companys i la seva colla, en canvi, exhibien un somriure glacial, confús, i es miraven entre ells dissimulant amb prou feines el seu desconcert. Macià els havia esmenat la plana, i ho havia fet davant de tothom. Ara es veien desplaçats i arrossegats a una aventura sobiranista de resultat incert, que podia posar en perill tot el moviment republicà espanyol. I el rei Alfons encara no havia abdicat! Què dirien els companys de Madrid?

El cert és que els republicans de Madrid tenien altres maldecaps. Maura sabia que Companys havia proclamat la república, però del posterior estirabot de Macià no en sabia res de res. Estava més neguitós per les negociacions sobre el traspàs de poders i la sortida d’Espanya de la família reial. Alcalá-Zamora havia acordat amb el comte de Romanones que el rei Alfons marxaria aquell mateix vespre, mentre que el traspàs de poder es faria l’endemà, dia 15. Els esdeveniments es precipitaven, però, tot i així, per a Maura era massa tard. Temia que aquell buit de poder originés una nit d’avalots i incidents, i insistia a proclamar la república de manera immediata a tot el territori espanyol. L’acció unilateral de Companys a Barcelona li donava arguments.

Mentrestant, les masses republicanes de Madrid s’avançaven als esdeveniments, com de fet estava passant a les principals ciutats espanyoles. Des de mig matí, una multitud havia sortit a ocupar els carrers del centre de la capital, i cap a les tres de la tarda la bandera republicana onejava a l’edifici de la Telefònica. El canvi de règim era imparable.

A Barcelona, els dos protagonistes de la jornada havien de fer front a un contenciós que amenaçava de tirar per terra tots els assoliments del moviment republicà. Macià sabia que, si no afermava el seu lideratge en aquell moment, després seria massa tard. En abandonar el balcó de la Casa Gran, doncs, el primer que va fer va ser encarar-se amb Companys, que continuava mantenint l’actitud d’un nen que no ha trencat mai cap plat. Desmanegat com sempre, i amb la vara d’alcalde a la mà, s’acostava per felicitar l’Avi amb una emoció més o menys fingida. Però Macià va respondre amb fermesa, fins i tot amb una certa violència, segons alguns testimonis. Potser el va agafar de la solapa, potser el va arraconar contra la paret, potser el va humiliar amb una escridassada com les que només se senten en una caserna («Això no us ho perdonaré mai! Mai!», diu el Macià d’Alfred Bosch a un astorat Companys en la seva novel·la L’Avi). Fos com fos, l’esbroncada va ser notòria i pública, perquè no quedés cap ombra de dubte de qui manava i qui s’havia extralimitat.

Macià va dir a Companys que el seu comportament havia estat deslleial, que havia desobeït instruccions directes i que s’havia apoderat de la vara d’alcalde sense que ni tan sols el partit li ho hagués proposat. Li va dir que el líder del partit era ell i que la decisió del partit era proclamar la República Catalana, de la qual ell seria president. I que el diàleg amb el nou govern republicà de Madrid el dirigiria també ell. Ell, ell, ell.

Companys es va excusar dient, sense gaire convicció, que havien arribat a la plaça de Sant Jaume sense cap idea preconcebuda; que el poder els havia caigut a les mans, que tot era fruit d’una improvisació… la qual cosa, en lloc de calmar Macià, l’enfurismava encara més. Companys encara va dir-li que el seu únic objectiu havia estat facilitar les coses, assegurar el terreny, parar la taula perquè Macià pogués presidir el banquet.

Bo i acceptant que una part de les excuses de Companys fossin sinceres, sembla evident que el futur president màrtir havia actuat de forma temerària, sense calcular adequadament la resposta de Macià. Va fer allò que a les cartes en diuen un órdago, convençut que els seus companys de partit acceptarien els fets consumats i es deixarien arrossegar per la situació. Però per a Macià aquesta era la partida de la seva vida, tenia millors cartes que Companys i no pensava deixar-se arrabassar la victòria per un simple moviment tàctic d’un adversari més temerari que ell.

Malgrat tot això, Companys es va sentir maltractat. Creia que no mereixia aquell acarnissament, i encara menys davant dels seus adversaris interns, que havien xalat de valent veient com acotava el cap davant del coronel. Fet i fet, era ell qui havia portat la república mentre tots feien el cagadubtes. El seu havia estat un acte de valentia política. S’ho havia jugat tot en una acció subversiva que, en cas d’haver sortit malament, l’hauria portat a la presó o, fins i tot, al patíbul. Macià, en canvi, es va trobar la feina feta quan va arribar a la plaça de Sant Jaume. Només li calia repartir somriures i agafar les regnes del nou poder republicà. Era així com li ho agraïa? Amb crits i acusacions? Potser es pensava que encara era a l’exèrcit, el vell coronel?

Després de l’esbroncada, Macià va abandonar l’ajuntament, acompanyat dels seus fidels. Havia recuperat la direcció del moviment. Ara es dirigiria a l’edifici del davant, el Palau de la Generalitat, per convertir-lo en la seu de la nova República Catalana. A l’ajuntament s’hi va quedar Companys, amb cara de pomes agres, però amb la vara d’alcalde encara a les mans.





Eufòria al carrer


L’aferrissat episodi d’enfrontament entre els dos grans líders d’ERC va quedar gravat en la memòria dels presents, però no va sortir d’allà. No se’n va parlar més (excepte en alguns llibres de memòries, publicats molts anys després), no es va esmentar en cap dels diaris de l’endemà, i en posteriors aniversaris es va parlar de les dues proclamacions com si n’haguessin estat una de sola, però executada en dues parts. Aquell 14 d’abril era un dia de celebració, un dia de glòria, i ningú no tenia ganes d’enfosquir-lo amb retrets i rivalitats. Als carrers de la ciutat vella, la gent cantava i ballava, compartia alegria i esperança, gràcies a la força de la idea republicana, que per a alguns significava regeneració política, per a d’altres socialisme, per a d’altres alliberament nacional… Tots els ideals tenien dret a aflorar i expressar-se sense fer-se nosa recíprocament. Encara que alguns fossin contradictoris.

Els radicals saludaven la República Espanyola; els catalanistes, la República Catalana; els intel·lectuals esperaven posar fi a segles d’endarreriment cultural i obscurantisme catòlic; els sindicalistes cridaven «¡Viva la clase obrera!»… Per damunt de la diversitat de consignes, hi havia un clam comú contra la monarquia que havia estat incapaç de resoldre problemes socials enquistats, de reconèixer el fet nacional català i de portar Espanya per la via de la modernitat i la democràcia. Les figures de Macià i Companys encarnaven aquella barreja de sentiments, i ningú no hauria entès que es barallessin quan arribaven al zenit. Barcelona era una festa, com París o Nova York el 1918, després de la Gran Guerra, i les escenes d’eufòria se succeïen sense parar. El periodista Josep Maria Planes, passant per la Rambla, va veure com una noia jove i atractiva s’enfilava a una cadira i feia girar tothom:

—Visca la república! Estic tan contenta que faig petons a qui vulgui!

Petons, abraçades, alcohol, xivarri, festassa. El14 d’abril va ser una demostració d’alegria col·lectiva, un xic ingènua, com l’esclat prematur d’una primavera carregada dels millors presagis. S’ha dit que va ser una revolta incruenta, i no és del tot cert. Hi va haver trets i un mort al Raval —algú va voler passar comptes amb el Sindicat Lliure—, una agressió contra el fill del baró de Viver (alcalde de Barcelona fins al 1930), un intent d’assalt de la casa de Cambó i, cap al tard, per part d’elements de la CNT, l’alliberament dels presos de la Model, molts dels quals eren a la garjola per simples delictes comuns. Però en termes generals va ser un canvi polític insòlitament tranquil, una revolució de vellut. 1931 no va tenir res a veure amb les sagnants cites de 1789, 1848 i 1917, ni per descomptat amb la terrible carnisseria de 1936. Seria difícil trobar a la història contemporània d’Europa el cas d’una monarquia que s’estavella tan sobtadament sense vessament de sang.





V. Un acte de força


Mentre a Madrid Alfons XIII feia les maletes i el comitè republicà debatia quin era el millor moment de prendre el poder, a Barcelona Francesc Macià travessava la plaça de Sant Jaume entre les habituals mostres de fervor i entusiasme. Els mossos d’esquadra que feien guàrdia a la porta del Palau de la Diputació no van tenir esma ni tan sols de preguntar-li a on anava, de tan decidit (i acompanyat) que anava, de tanta autoritat que desprenia el seu caminar marcial i la seva posa d’antic coronel.

Minuts abans, el vell Palau de la Generalitat, d’ànima gòtica i façana renaixentista, que des del segle XIX era la seu de la Diputació Provincial de Barcelona, havia estat l’inusual escenari de crits, nervis i corredisses. La rutina del funcionariat s’havia vist sobresaltada en veure flamejar la bandera republicana a la façana del davant. Les secretàries i els bidells s’abocaven als finestrals; els caps de negociat atenien les trucades dels alcaldes àvids de notícies; i els veterans mossos d’esquadra, habituats a fer tasques merament decoratives, contemplaven amb terror la possibilitat d’haver de defensar l’edifici per la força. Per sort per a ells, ningú no els va donar ordres en aquest sentit. D’entrada, el president de la Diputació, Joan Maluquer i Viladot, veterà dirigent del Partit Conservador, havia sortit a dinar fora, i el van anar a buscar de seguida que Companys es va ensenyorir de l’ajuntament. En arribar al palau, Macià, Gassol i companyia ja l’esperaven al seu despatx.

Tot i pertànyer a un partit dinàstic, Maluquer i Viladot era catalanista des de ben jove (de fet, un cop proclamada la república, es va afiliar a la Lliga Regionalista) i era coetani de Macià, a qui coneixia prou bé, perquè la seva família tenia terres a Ponent, com ell mateix. Però aquestes afinitats no van evitar que, en entrar al seu despatx i veure’l ple de republicans exultants, la seva reacció fos furiosa.

—Macià, no sé què representa aquesta mascarada —li va dir—, però us he de pregar que abandoneu immediatament aquest despatx i aquest edifici.

Macià, sense perdre la calma, li va respondre que s’havia proclamat la República Catalana i que era ell qui havia d’abandonar el seu lloc.

—Vós ocupàveu aquest edifici en nom de la monarquia, jo ho faig en nom del poble de Catalunya —va insistir.

—Sóc president per decisió democràtica dels diputats provincials —va protestar en Maluquer—. El que preteneu és una il·legalitat.

—El rei està a punt d’abdicar, si no ho ha fet ja. És millor que no compliqueu la situació.

—No; el meu lloc és aquí. No penso abandonar el meu lloc si no és per un acte de força.

El vell Maluquer va dir aquestes paraules en to imperatiu i la mirada impertèrrita, evidenciant que estava disposat a fer un exercici de dignitat personal abans de cedir les seves responsabilitats. Aleshores Macià va tenir un rampell de grandesa que podria semblar impropi d’un militar. ¿Un «acte de força», deia Maluquer? Podria entendre’s com un desafiament, però Macià no va entomar-lo; va preferir convèncer Maluquer de la inutilitat del seu gest honorable. La nova república no necessitava la força per imposar-se. No li calia la intimidació ni la repressió: triomfava per l’entusiasme popular.

Així doncs, exhibint un somriure paternal, Macià va posar suaument la mà sobre l’espatlla de Maluquer, i li va preguntar:

—Digueu… en teniu prou amb aquesta, de força?

Maluquer va entendre perfectament el sentit del que intentava dir-li Macià: que els republicans disposaven de la força necessària, però que no volien utilitzar-la contra ell. ¿O és que potser Maluquer esperava reconduir la situació, amb aquella gentada republicana al carrer? Podia marxar tranquil, perquè a tots els efectes constaria que només la força l’havia apartat del seu despatx. Tota altra gesticulació era innecessària. Amb un simple ardit de veterà, un elegant gest d’autoritat, Macià en va tenir prou. El venerable Maluquer, doncs, va acomiadar-se lacònicament dels presents i va abandonar la seu provincial sense ser molestat per ningú, per la porta lateral del carrer del Bisbe.





Dues banderes


Francesc Macià tenia via lliure per confirmar el nou estat de coses. Va sortir al balcó i, visiblement emocionat, amb problemes al principi per confegir unes quantes frases adientment solemnes, va saludar el naixement del nou Estat català, reiterant que el seu objectiu era la confederació ibèrica. A més, va afegir que defensaria el nou règim popular fins a la mort, si calia. I, finalment, va demanar al poble català que es fes «digne de la llibertat que acabava d’assolir», una invocació que es va repetir més d’una vegada en els dies successius.

Tot seguit va prendre la paraula Ventura Gassol, el poeta de «les tombes flamejants», nacionalista èpic i floralesc, cèlebre pels seus discursos abrandats i un pèl xarons. Aquell dia, però, a més de parlar de la pàtria retrobada, del cabdill gloriós i del sagrat mandat popular, Gassol va deixar anar una proclama que entre els seus coreligionaris d’Estat Català va cridar l’atenció.

—A partir d’avui —va dir— Catalunya té dues ensenyes: la senyera i la bandera republicana!

La gentada va aplaudir de bon grat, i les dues banderes, de costat en el balcó, van onejar sincronitzadament, complagudes. Per què Gassol va presentar els seus respectes a la bandera dels republicans espanyols? Potser perquè Macià necessitava enviar un missatge tranquil·litzador. O potser perquè, entre la gentada aplegada a la plaça de Sant Jaume, per cada senyera onejaven quatre o cinc banderes republicanes, segons molts testimonis presencials. La intuïció de Macià i Gassol els deia que la gent no rebutjaria l’Estat català, però tampoc no acceptaria un trencament total amb el republicanisme espanyol. O potser sí, però al preu de trencar una unitat que havia estat la clau de la victòria electoral.

Macià caminava, doncs, al damunt d’un filferro, com un funàmbul. Tot i els riscos —el risc de fractura amb Madrid, el risc de fractura interna—, se sentia obligat a aprofitar una oportunitat d’or, un tren que només passa un cop a la vida. Era l’amo de la situació, l’heroi del poble, i ningú no podia pensar seriosament a contradir-lo o a disputar-li la preeminència. De resultes d’això, per primera vegada des de 1714, Catalunya no demanava res, sinó que ho prenia directament. I després d’obtenir el poder sobirà, només després, seuria a negociar amb el nou règim espanyol. No a l’inrevés. «Si no haguéssim forçat les coses el 14 d’abril, no hauríem pogut obtenir l’Estatut un any després», va dir Josep Tarradellas. Quatre dècades de fracassos —des de les Bases de Manresa de 1892— li donaven la raó. Tant li feia que un desairat Francesc Cambó exclamés que ERC havia «fet el ridícul» durant els fets del 14 d’abril. Ell, tot i ser un polític més dotat que tota la direcció d’Esquerra junta, tot i gaudir d’una posició central en la política catalana —i espanyola— durant anys, no va poder obtenir mai un estatut d’autonomia digne d’aquest nom.

La proclamació de Macià no era separatista. Feia de Catalunya una república sobirana, sí, però integrada en un projecte federal espanyol. «Jo era separatista dels Borbons i de la dictadura», es va justificar l’Avi pocs mesos després, davant dels qui l’acusaven d’haver canviat de jaqueta. Per convicció o per necessitat, Macià no es va veure amb cor de forçar un trencament amb totes les conseqüències. Primer, per no posar en risc la república a tot Espanya. Segon, pels difícils equilibris interns en el seu propi partit. I tercer, perquè no estava segur que Catalunya estigués prou madura ni convençuda d’una aventura com aquella. Va ser molt significativa, en aquelles hores, la seva dèria per evitar que la seva gent enarborés senyeres estelades o banderes roges. Li feia por que la situació s’escapés del seu control.

Però l’Avi sabia, per damunt de tot, que els límits del nou Estat català depenien de la voluntat de la gent. Això explica que el seu primer ban com a president de la República Catalana acabés de nou amb una invocació directa al poble: «Catalans, sapigueu fer-vos dignes de Catalunya». Macià traslladava a la població la responsabilitat de portar a bon terme l’aventura sobiranista. El ban va ser redactat a quatre mans per Ventura Gassol i per Manuel Carrasco i Formiguera, que, tot i ser d’Acció Catalana, era un home de la màxima confiança de Macià. El text no duia ni un punt ni una coma que no haguessin estat degudament meditats. Un cop redactat, es va dur a la impremta i se’n van fer milers de còpies per empaperar papers i places. També es va trametre immediatament a entitats, corporacions, municipis i consolats estrangers. I el mateix Francesc Macià el va llegir a través dels micròfons de Ràdio Barcelona. Deia així:

Catalans: interpretant el sentiment i els anhels del poble que ens acaba de donar el seu sufragi, proclamo la República Catalana, com a estat integrant de la federació ibèrica.

D’acord amb el president de la República Federal Española, senyor Niceto Alcalá-Zamora, amb el qual hem ratificat els acords presos en el pacte de Sant Sebastià, em faig càrrec provisionalment de les funcions de president del govern de Catalunya, esperant que elpoble espanyol i el català expressaran quina és en aquests moments llur voluntat.

En fer aquesta proclamació, amb el cor obert a totes les esperances, ens conjurem i demanem a tots els ciutadans de Catalunya que es conjurin amb nosaltres per fer-la prevaler pels mitjans que siguin, encara que calgués arribar al sacrifici de la pròpia vida.

Preguem que cada català, així com tot altre ciutadà resident a Catalunya, es faci càrrec de l’enorme responsabilitat que en aquests moments pesa sobre tots nosaltres.

Tot aquell, doncs, que pertorbi l’ordre de la naixent República Catalana serà considerat com un agent provocador i com un traïdor a la pàtria.

Esperem que tots sabreu fer-vos dignes de la llibertat que ens hem donat i de la justícia que, amb l’ajut de tots, anem a establir. Ens apoiem sobre coses immortals com són els drets dels homes i dels pobles i, morint i tot si calgués, no podem perdre.

En proclamar la nostra república, fem arribar la nostra veu a tots els pobles d’Espanya i del món, demanant-los que espiritualment estiguin al nostre costat i enfront de la monarquia borbònica que hem abatut, i els oferim aportar-los tot el nostre esforç i tota l’emoció del nostre poble renaixent per afirmar la pau internacional.

Per Catalunya, pels altres pobles germans d’Espanya, per la fraternitat de tots els homes i de tots els pobles, catalans, sapigueu fer-vos dignes de Catalunya.

Barcelona, 14 d’abril de 1931

El president, Francesc Macià



A mitja tarda, es va instal·lar un equip de megafonia al balcó de la Generalitat i es va llegir el ban, que va ser profusament aplaudit. No era, evidentment, un ban secessionista. Encara més: Espanya ja no hi era citada com la «confederació de repúbliques ibèriques», sinó com una «federació ibèrica». I de federació a confederació no hi ha només tres lletres: hi ha dos conceptes ben diferents de sobirania territorial. Però el sol fet que un territori com Catalunya, que no existia sinó en termes geogràfics, que no gaudia ni tan sols d’unitat administrativa, es constituís en república i assumís provisionalment totes les funcions del poder polític era un evident acte de sobirania. El ban de Macià, doncs, era el do de pit d’un territori sobirà que expressava —això sí— la seva disposició a compartir una part de la seva sobirania amb els altres territoris ibèrics —és a dir, espanyols (tot i la tradició iberista del federalisme català, amb Portugal no s’hi comptava per a res).

D’altra banda, el text s’extralimitava de forma evident: no era cert que Alcalá-Zamora estigués «d’acord» amb allò, ni tampoc era cert que fos el president de la «República Federal Española». De fet, en aquells moments la República Espanyola encara no existia, ni amb l’adjectiu federal ni sense. I la configuració federal de l’Estat no era un dels compromisos del pacte de Sant Sebastià; allí només s’havia parlat de reconèixer el dret català a l’autonomia. És normal, doncs, que la proclama de Francesc Macià provoqués a Madrid estupor i fins i tot enuig.

Però això va passar força més tard. Mentre el ban es feia públic, el comitè republicà, reunit a Madrid des del migdia, feia els seus propis plans. Curiosament, el dirigent més moderat i dretà, Miguel Maura, era qui més pressionava per a una presa immediata del poder; en canvi, els socialistes i els republicans d’esquerra com Manuel Azaña o De los Ríos reclamaven prudència. Però Maura no volia perllongar una situació de buit de poder. Cap a les sis de la tarda, finalment, es va afartar de sentir la cridòria als carrers; va agafar pel braç el socialista Largo Caballero, l’únic que tenia pressa com ell, i va anunciar solemnement que se n’anava a ocupar el ministeri de Governació, a la Puerta del Sol. Què en sabien, de Barcelona? Només que el poder estava a les mans dels republicans, sense més detalls. I això els representava un enorme estímul.





Les primeres passes


Un cop feta la proclamació oficial, i sense tenir encara notícies de Madrid, Macià va reunir els regidors republicans electes a la sala de plens de la Diputació, i allí va ser proclamat president de la República Catalana. Cal dir que tant a l’ajuntament com a la Diputació hi deambulaven regidors de la coalició radicalsocialista, als quals, tot i que formaven part de la majoria triomfant (eren la segona força municipal amb tretze regidors), no els feia cap gràcia aquella explosió catalanista. Una contradicció —l’enèsima— que no va trigar a posar-se de manifest. De moment, però, continuava la lluna de mel, els càntics i les abraçades entre tots els qui podien atribuir-se la caiguda de la monarquia. Les botigues eren tancades, els bars convidaven a beure i a brindar, els tramvies deixaven que tothom s’hi enfilés i estaven engalanats amb senyeres i banderes republicanes. A mitja tarda va aparèixer al balcó de la Generalitat una pissarra on algú havia escrit: El rei ha abdicat. Govern provisional. Visca la república. L’anunci va ser rebut amb forts aplaudiments, tot i que el seu contingut era inexacte: el traspàs de poders encara no s’havia fet efectiu.

Els dirigents d’Esquerra, també Companys, es van reunir en una sala del Palau de la Diputació. Teòricament eren els amos de la situació, tenien tot el poder civil a les seves mans. Però en realitat els seus dominis no excedien els límits de la plaça de Sant Jaume. La guàrdia civil no havia respirat. De capitania general no se’n tenia notícia. El govern civil, el port, els tribunals de justícia, les delegacions dels ministeris continuaven sota l’autoritat del govern monàrquic. El nou ordre només disposava, si li calia imposar-se, d’un caduc contingent de mossos d’esquadra que s’havia posat a les ordres de Macià sense gens d’entusiasme. Passat el moment dels manifestos i les proclames, calia entrar en una segona fase: el control dels ressorts del poder.

Aleshores, les discussions entre els elements d’Estat Català i el sector de Companys i L’Opinió van tornar a aflorar. Aquests darrers eren partidaris de mantenir la calma i no moure peça fins que la república fos una realitat a tot Espanya; els primers eren més aviat partidaris de tirar pel dret i consolidar el règim català, i, de fet, van fer algunes passes en aquesta direcció. A primera hora de la tarda, un grup de militants d’Estat Català dirigits per Artemi Aiguader —germà del futur alcalde— es van fer els amos de l’edifici de Correus. Un periodista pròxim a ERC, Miralles i Pi, va fer el mateix a la Telefònica. I un grup d’estudiants d’ERC i del Bloc Obrer i Camperol (grup comunista que, a diferència del PCE, era partidari de l’autodeterminació catalana) va entrar al rectorat de la Universitat de Barcelona i hi va hissar una senyera. En les seves memòries, Cambó diu que Macià també es va plantejar l’ocupació de la duana del port i de la delegació d’Hisenda, amb els seus recursos monetaris, però no se’n té constància… En termes generals, es pot dir que Macià no va prendre mesures irreversibles, ni accions destinades a fer desaparèixer l’administració espanyola a Catalunya. I cal recordar que, si pretenia fer-ho, no tenia millor ocasió que aquella: atès el buit de poder, ningú a Madrid no hauria pogut parar-li els peus. Però sense el suport de l’ordre públic, i amb l’amenaça latent de l’exèrcit, la prudència semblava indispensable fins i tot als més abrandats.

Convé no oblidar que la màxima autoritat militar del país continuava sent el general Ignacio Despujol, aristòcrata, monàrquic de pedra picada, manresà de naixement (però que mai no parlava català, com era habitual en la noblesa local), que, des que va rebre notícies del que passava a l’ajuntament, va preparar un ban que declarava l’estat de guerra a tota la regió militar. Si no ho va fer immediatament, va ser perquè el dia abans havia rebut el ja esmentat comunicat del general Berenguer instant totes les capitanies a mantenir l’ordre i respectar la voluntat popular. Però Despujol considerava que aquell posicionament era una traïció i un acte de covardia.

Mentrestant, a Madrid, els membres del comitè republicà es desplaçaven amb diversos vehicles particulars cap a la Puerta del Sol. Alguns hi anaven convençuts. D’altres, com Manuel Azaña, rondinaven que allò era una imprudència i acusaven Maura d’afany de protagonisme. La comitiva es va haver d’aturar al carrer d’Alcalá, on hi havia una gernació imponent que els feia avançar a pas de tortuga. Si ho haguessin sabut, aquells milers de republicans enfervorits, que estaven endarrerint la proclamació de la república que tant victorejaven! Finalment, a quarts de vuit, Maura va plantar-se davant del ministeri. En sortir, uns quants guàrdies civils li van barrar el pas sense gaire convicció. Maura s’hi va encarar decididament:

—¡Paso al gobierno de la república!

Els agents es van quadrar immediatament i van obrir pas als nouvinguts. Dòcils com xais, tot i els tricornis. «No tomamos el poder. Nos fue entregado», va dir després el polític republicà. La dinastia dels Borbó, que regnava des de 1701, i que significava la pervivència d’una monarquia que es remuntava als Reis Catòlics, havia caigut com un castell de cartes, sense violència, sense resistència, sense que els sectors monàrquics tradicionals hi oposessin res que no fos un estrany sentiment de resignació i fatalitat. Quan Francesc Cambó va arribar a Madrid, ja va trobar la ciutat presa de la febrada republicana. Instal·lat a la seva suite de l’Hotel Palace, no va ser a temps de fer res, excepte de repassar el text de comiat que Alfons XIII va dirigir al poble espanyol. El seu company Ventosa, ministre de l’últim govern de la monarquia, l’hi va mostrar abans que el diari ABC el fes públic.

Josep Pla resumeix aquella formidable sotragada amb una anècdota plena de significat: s’allotjava al madrileny Hotel Príncipe de Asturias. El matí del 14 va sortir a copsar l’ambient als carrers, i quan va tornar, al vespre, l’establiment es deia Hotel Asturias. La paraula «Príncipe» havia estat tapada per una bandera republicana.

Al mateix moment, el rei Alfons XIII es preparava per agafar el cotxe en direcció al port de Cartagena, on embarcaria cap a Marsella. El seu destí final era París, on es reuniria amb la resta de la família reial, que encara va passar la nit a Madrid. Poc abans de marxar, entre escenes lacrimògenes de comiat, el monarca va tenir la presència d’ànim necessària per exhibir un punt de sarcasme. «No estamos de moda», va comentar als pocs fidels que l’acomiadaven.





VI. «¿Está usted con estos locos?»


El primer dinar oficial del govern de l’Estat català es va fer probablement a peu dret i a base d’entrepans. La feina no s’aturava. Calia encarregar als astorats funcionaris de la Diputació feines tan prosaiques com fer un tampó amb el nom «República Catalana», expedir credencials personalitzades i redactar els primers decrets de nomenaments i destitucions. També calia assegurar la implantació del nou règim a tot Catalunya: de seguida es va trametre a tots els municipis una ordre firmada pel mateix Francesc Macià en què s’impel·lia els regidors republicans electes a proclamar la República Catalana en els respectius ajuntaments. Aviat el nou règim es va consolidar arreu del territori català, fins i tot en les localitats on havia guanyat la Lliga Regionalista o altres formacions monàrquiques.

Però l’únic ajuntament que amoïnava de veritat el nou govern era el de Barcelona. El consistori de la capital era la principal institució del país, l’únic poder real en aquells moments. Tenia milers de funcionaris i un pressupost en vigor —encara que deficitari—, mentre que la República Catalana tenia poca cosa més que el seu nom (tot i que immediatament es va apropiar els serveis i les competències de la Diputació Provincial). Per consolidar el nou règim era imprescindible que al cap i casal es constituís el nou ajuntament republicà, i que el ple designés un alcalde de la màxima confiança del president Macià.

L’elegit era Jaume Aiguader. Reusenc, metge, membre d’Estat Català, havia estat un dels regidors més votats el 12 d’abril. El problema, però, és que la vara d’alcalde continuava en mans de Lluís Companys, i no semblava disposat a deixar-la anar. Des del despatx de l’alcaldia, Companys feia i desfeia, i ja tenia a punt el nou cartipàs municipal, en el qual eren majoria els seus adeptes, a més dels representants de la coalició radicalsocialista, que veien en Companys un catalanisme molt més digerible que el de Macià. Per tot plegat, aquell nou ajuntament tenia tots els ingredients per esdevenir un contrapoder de la naixent República Catalana, i Macià no estava disposat a permetre-ho. Va parlar amb Joan Casanovas, a qui solia encarregar les gestions més complicades, i li va dir que travessés la plaça de Sant Jaume per parlar amb Companys.





Un nou alcalde


Macià pretenia que Companys cedís l’alcaldia a Jaume Aiguader i que tot seguit es fes càrrec del govern civil de Barcelona, el centre neuràlgic de l’ordre públic. El comitè republicà de Madrid va ser consultat amb antelació i hi estava d’acord. Era un lloc clau per garantir la lleialtat de les forces policials i per conjurar tot intent d’agitació popular i sindical —la CNT, com aquell qui res, ja havia convocat una vaga general. Companys, ben relacionat amb el virtual nou ministre de Governació, Miguel Maura, però també amb els sindicalistes, hi podia fer un paper molt útil. Tot i això, el càrrec de governador era un premi menor per al número dos d’ERC, i Macià ho sabia; per això pensava, més endavant, enviar Companys a Madrid com a ministre del govern provisional de la República, en representació d’ERC.

Casanovas es va haver d’empassar el gripau de comunicar la decisió a Companys, que estava al seu despatx d’alcalde provisional envoltat de col·laboradors. Quan va veure entrar Casanovas, el va rebre amb forçada cordialitat, anunciant-li que li havia reservat una tinència d’alcaldia en el nou govern municipal.

—No podrà ser —va respondre Casanovas, secament—. En Macià em vol de ministre al seu govern.

El mot «ministre» va fer que entre els presents se sentís alguna rialleta sardònica.

—… I a tu et demana que et facis càrrec del govern civil —va afegir Casanovas, impertèrrit. Les rialletes es van aturar de cop.

—El govern civil? Això és el que t’ha dit l’Avi?

—Et recordo que estàs parlant del president de Catalunya.

Companys va acollir la notícia amb enuig. I encara el va emprenyar més saber que el seu substitut seria Jaume Aiguader, pel qual no sentia especial estima, ni personal ni política. Casanovas, conscient que calia tirar pel dret, li va insistir que abandonés aquell despatx com més aviat millor, ja que la situació al govern civil era incerta. Aleshores Amadeu Aragay s’hi va encarar.

—Esteu sent deslleials! És en Lluís qui ha portat la República!

—Els únics deslleials sou vosaltres, collons! —va replicar Casanovas—. Heu actuat d’esquena a en Macià i al partit. Encara teniu sort que no us obrin un expedient i us fotin fora!

La discussió va ser agra i va tornar a posar a prova les costures ideològiques i orgàniques del nou partit central a Catalunya, aquesta Esquerra eternament desconcertada pel doble liderat i el múltiple discurs. Però Macià s’havia sortit amb la seva; Companys va cedir la preuada vara, i Jaume Aiguader va convertir-se en el primer alcalde republicà en un ple convocat precipitadament a les sis de la tarda. La sessió, celebrada al Saló de la Reina Regent, va ser un simple acte d’exaltació, tot i que algun regidor del Partit Radical va aprofitar l’avinentesa per qüestionar la legalitat i l’oportunitat de la nova República Catalana. Però les seves objeccions van ser rebutjades per la majoria, en nom de la unitat republicana i de l’adhesió incondicional a Macià.

Els radicals, però, no es resignaven a fer el paper de convidats de pedra. A la mateixa hora, cap a les sis de la tarda, un dirigent històric del partit, Emiliano Iglesias, feia un míting improvisat a la plaça de Catalunya, enfilat dalt d’un cotxe.

—¡Vamos a consolidar la República Española! ¡Todos con el gobierno provisional! ¡Vamos a pararles los pies a los separatistas! ¡Venga, todos al gobierno civil!

Entre Iglesias, els seus adeptes i els buscabregues d’ocasió, es va reunir un grup prou nombrós, que es va encaminar Rambla avall cap a la seu del govern civil, situada al Pla de Palau (a l’actual seu de la Delegació del Govern). En aquell moment, encara hi havia el governador monàrquic, l’andalús José Márquez Caballero, fet un manyoc de nervis: al ministeri de Governació ningú no li contestava al telèfon. Quan Iglesias va arribar a l’edifici neoclàssic del Pla de Palau, no li va costar convence’l que li cedís el poder per tal de garantir el manteniment de l’ordre públic. Després va sortir al balcó a deixar-se aclamar pels seus, va posar-se a les ordres del govern provisional de la República Espanyola i va anunciar que parlaria amb el director de la presó Model perquè alliberés immediatament tots els presos polítics.

Tot just resolt el conflicte per l’alcaldia de Barcelona, un altre contrapoder amenaçava la posició de Macià i els fràgils fonaments de la República Catalana. Els lerrouxistes al govern civil! Emiliano Iglesias al capdavant de l’ordre públic! Els plans de Macià trontollaven. Si Companys s’havia de fer càrrec del govern civil, hauria de convèncer abans Iglesias. Afortunadament, era la persona més adequada per fer-ho: dins la direcció d’ERC, Companys era l’element més ben vist pels dirigents radicals. Hi havia col·laborat enfront dels enemics comuns —la dictadura, els patrons, la Lliga, el rei—, i alguns dels seus amics més pròxims, com Amadeu Aragay, havien militat al Partit Radical abans d’abraçar el catalanisme.

El mateix Alejandro Lerroux, quan va sentir Companys parlant en públic per primer cop, va preguntar per ell, i en saber que l’anomenaven el pajaritu va comentar: «Pues creo que este pajarito volará muy alto».

Mentre això passava, Miguel Maura ja s’havia ensenyorit del ministeri de Governació, i havia començat a telefonar als governadors civils de tot Espanya amb la instrucció de cedir el poder al comitè republicà local (o, si no n’hi havia, al president de l’audiència provincial). Ho va aconseguir sense gaires entrebancs.

En les converses prèvies amb Macià, Maura s’havia posat al corrent de la iniciativa unilateral d’Emiliano Iglesias. Però quan va intentar contactar amb ell, no ho va aconseguir: la Telefònica havia estat ocupada per elements d’ERC, i el govern català havia ordenat que totes les trucades dirigides al govern civil es desviessin al Palau de la Generalitat. De manera que, quan Maura va trucar-hi i va preguntar per Emiliano Iglesias, es va trobar amb una resposta que segur que no esperava:

—Digui’m? —va respondre Joan Antoni Trabal, un dels més joves i eixelebrats dirigents d’ERC.

—¿Hablo con el gobierno civil de Barcelona? —va preguntar Maura.

—Esto… sí, sí —va mentir Trabal.

—¿Está aquí don Emiliano Iglesias?

—No, no. ¿Quién le busca?

—El ministro de Gobernación de la República.

—Pues no, mire, aquí ahora manda el pueblo. Le vamos a pegar fuego al edificio, y a Emiliano le vamos a llevar a rastras hasta la plaza Catalunya. ¡Hala, adiós!

I va penjar, entre les riallades dels presents.

Aquest episodi és il·lustratiu del nivell de disbauxa que hi havia en les altes instàncies del nou règim, almenys en aquestes primeres hores. No cal dir que Maura es va quedar de pedra, encara amb l’auricular a la mà, convençut que el govern civil de Barcelona estava en mans dels anarquistes, com a mínim. Poc després, l’equívoc es va aclarir amb una oportuna trucada de Lluís Companys, el qual va informar Maura que es disposava a anar al govern civil per prendre’n possessió.





La guàrdia cívica


Entre l’una cosa i l’altra, Lluís Companys va sortir de la Casa Gran passades les onze de la nit, acompanyat d’alguns amics com Josep Grau Jassans, antic membre de la CNT, o el periodista Francesc Madrid, que va esdevenir el seu secretari al govern civil. Estava cansat i de mal humor. Al vestíbul, algú li va preguntar com anava tot plegat, i ell va respondre:

—Com voleu que vagi tot, amb el visionari d’en Macià? I amb un inútil com l’Aiguader fent d’alcalde?

En sortir al carrer l’esperaven uns xicots uniformats: era la guàrdia cívica, formada pels joves d’Estat Català. Pensaven escortar-lo fins al seu nou destí al Pla de Palau, però Companys va passar davant d’ells apressat i sense fer-los gens de cas.

La guàrdia cívica nacional s’havia constituït poc després de la proclamació de la República Catalana. Una vintena llarga de joves d’Estat Català i de Palestra, entitat politicocultural de caire separatista i emparentada amb el moviment escolta, es van presentar al Palau de la Generalitat amb Batista i Roca al capdavant. Alguns d’aquells combatius separatistes havien acompanyat l’Avi en la malaguanyada aventura de Prats de Molló, el 1926. Entre ells hi havia patriotes benintencionats; d’altres, com el veterinari Pere Màrtir Rossell, autor de l’assaig La raça (1930), exhibien tics inequívocament feixistes. En arribar van posar-se fervorosament al servei del nou règim, i el mateix Macià, que de moment no comptava amb cap altre suport efectiu, els va deixar fer guàrdia a la porta del Palau. L’endemà, a més, va firmar l’ordre perquè l’armeria del govern civil els dotés d’armes llargues.

Els mossos d’esquadra, manats per oficials monàrquics, van arrufar el nas davant la presència estranya d’aquella milícia de joves clenxinats, amb la bandera estelada brodada al braç. Però havien d’acotar el cap davant la consolidació del nou estat de coses. Per si no fos prou, Macià es va afanyar a rellevar el cap dels mossos, substituint-lo pel seu bon amic Enric Pérez i Farràs, que era comandant d’artilleria.

Companys va assumir el càrrec de governador civil sense problemes. Emiliano Iglesias el va rebre amb una abraçada i li va dir que s’alegrava de cedir-li el despatx justament a ell —i no a algú més catalanista, se sobreentén. Després va dir als presents que considerava complerta la seva missió de garantir l’ordre públic en el trànsit de la monarquia al nou règim, i se’n va anar tan tranquil, posant així punt final a la seva trajectòria política a Catalunya, que es remuntava als temps de la Setmana Tràgica, els anys gloriosos del lerrouxisme incendiari: una trajectòria plena de clarobscurs, com la de molts dirigents del Partit Radical.

Quan Companys s’instal·lava al despatx de governador civil, els pitjors moments d’aquell llarg 14 d’abril ja havien passat. El rei Alfons va sortir de Madrid en direcció al port de Cartagena cap a dos quarts de nou. Els ressorts del poder estaven a les mans d’ERC, i a Madrid el comitè republicà va esdevenir govern provisional, de fet i de dret, després d’una exhibició jurídica de Niceto Alcalá-Zamora, que va dictar d’una tirada, i de viva veu, els decrets que el nomenaven a ell mateix com a president i a tots els seus ministres, entre els quals hi havia els principals líders republicans, com Azaña (Acción Republicana), Maura (Derecha Liberal Republicana), Largo Caballero (PSOE), el tortosí Marcel·lí Domingo (radicalsocialista) i Lluís Nicolau d’Olwer, d’Acció Catalana. Aquest últim era un dels catalanistes més respectats a Madrid, i Alcalá-Zamora no va voler prescindir-ne, tot i la patacada electoral del seu partit. Macià hi va donar el vistiplau, si bé això impedia que Companys fos ministre, almenys de moment.

Abans, però, hi va haver hores de gran incertesa. Sobretot a mitja tarda, quan hi havia República a Barcelona, però encara no a Madrid. En aquells instants d’interinitat, la principal preocupació de Macià era saber què passava a les casernes. El capità general, Ignacio Despujol, continuava al capdavant de l’exèrcit a Catalunya i tenia sobre la taula un ban firmat per ell declarant l’estat de guerra.

La bel·licositat de Despujol queda acreditada per la seva reacció inicial, el migdia del 14 d’abril. Tot just després d’assabentar-se de la proclamació de la República, va trucar a Joan Casanellas a l’ajuntament.

—Casanellas —li va dir—. ¿Está usted con estos locos?

—En efecto, general —va respondre el jove dirigent d’ERC.

—Le sugiero que se vaya a su casa inmediatamente. Tengo en capitanía a cinco mil hombres armados, y pienso ir con ellos a desalojarles.

—General, se ha proclamado la República. Lo mejor que puede hacer…

—Escúcheme bien, Casanellas —el va interrompre Despujol en to marcial—. Le dije esta mañana que no hiciera tonterías. ¡Si le encuentro ahí, no tendré más remedio que fusilarle con todos los demás!

Casanellas va restar en silenci durant alguns segons. Després va apujar el to de veu:

—Escúcheme usted a mí, general: se ha proclamado la República. Somos nosotros los que iremos a capitanía a relevarle del mando. Así que a lo mejor es usted quien termina delante de un pelotón.

Casanellas va penjar el telèfon i va respirar fondo, potser sorprès de la seva pròpia gosadia. Tenia vint-i-sis anys, i aquell era el seu bateig de foc en la vida política.





VII. Repic de tambors


Va ser una sort per a la naixent República Catalana que Francesc Macià fos militar de carrera. Si hagués estat poeta, com Ventura Gassol, o metge, com Jaume Aiguader, no hauria tingut les eines ni el background per abordar la delicada situació que tenia lloc a la seu de la capitania general de Catalunya. Allí, el general Ignacio Despujol continuava guanyant temps, tot i que un nodrit grup de manifestants, engrossit i esperonat durant el seu recorregut Barri Gòtic avall, s’havia aplegat davant la caserna militar del passeig de Colom per exigir que hi onegés la bandera republicana.

Tot just consolidat el nou règim, Macià havia rebut la visita al Palau de destacats oficials d’ideologia republicana, alguns fins i tot catalanistes, com Enric Pérez i Farràs, comandant d’artilleria, a qui Macià va posar al capdavant dels mossos d’esquadra. D’altres, com el capità Medrano i el comandant Antonio Jiménez, eren simplement republicans, però es van posar sense dubtar-ho a les ordres de Macià (Medrano va acabar formant part de les llistes electorals d’ERC a les eleccions legislatives).

Macià tenia molt clar, segurament des de feia dies, qui havia de ser el nou capità general de Catalunya: el seu bon amic Eduardo López Ochoa, general de divisió a la reserva, amb qui havia fet amistat a l’exili. López Ochoa era fill d’un militar destinat a Barcelona, i per tant català de naixement; havia participat a la desastrosa guerra de Cuba i des de 1918 tenia el grau de general. Tot i ser progressista, i maçó, el 1923 va secundar convençut el cop d’Estat de Primo de Rivera. Creia, com molts altres, fins i tot regionalistes i polítics d’esquerra, que el directori militar podria ser un parèntesi regenerador, una solució provisional davant del descrèdit de la Restauració. Però se’n va desencantar de seguida, i el 1925 se’n va anar a l’exili, on es va dedicar a l’agitació republicana, sovint coincidint amb Macià.

López Ochoa va arribar al Palau de la Generalitat la tarda del 14 d’abril i es va quadrar davant del president de la República Catalana amb un inapel·lable «Presidente, a sus órdenes». Tot seguit, els dos companys d’armes es van abraçar emocionats. Però López Ochoa no era —ni de bon tros— un separatista com Macià. En els seus escrits va deixar dit que la república federal era la millor forma per vehicular la pluralitat del territori espanyol, i, tot i no compartir els plantejaments secessionistes d’Estat Català, els «comprenia», perquè considerava que la dictadura de Primo de Rivera havia intentat humiliar Catalunya i els seus símbols. Per tant, aquell 14 d’abril el règim de «República Catalana com a Estat integrant de la federació ibèrica» li semblava una fórmula tolerable. Sobretot, si aquell estat de coses li permetia abandonar la reserva forçosa i esdevenir capità general.





Interferències


A les nou tocades, quan la República Espanyola ja era un fet i la Puerta del Sol era una festa, Macià va parlar amb Alcalá-Zamora per demanar-li que sancionés el nomenament de López Ochoa com a capità general de Catalunya. Però Alcalá-Zamora li donava allargues. Tenia Macià a l’auricular, però per l’altra orella escoltava els advertiments de Miguel Maura, que, per la seva banda (potser no en el mateix moment), estava en contacte telefònic amb Companys. Insòlit i absurd quadre d’interferències! Companys li deia a Maura que no estava d’acord amb Macià, que l’Avi havia anat massa lluny i que calia reconduir la situació. Maura li deia a Alcalá-Zamora que no contribuís a consolidar la posició de Macià. Alcalá-Zamora li demanava amablement a Macià que revoqués la proclamació de la República Catalana; Macià, també amablement, s’hi negava…

És sabut que Companys va tenir llargues converses telefòniques amb Miguel Maura entre el 14 i el 17 d’abril de 1931. Es pot considerar que Companys va ser el pacificador, el mitjancer en els nombrosos esculls amb què va topar, des del primer minut, la negociació entre Macià i Madrid. Però el mateix Maura explica en el seu llibre Así cayó Alfonso XIII que «Companys, que me llamaba varias veces al día, era el primero en reconocer que lo que Macià estaba realizando encerraba grave peligro, y me secundaba eficazmente en mi empeño de cortar por lo sano tales excesos». L’afirmació sembla tenir algun fonament, coneixent les idees de Companys i la seva opinió sobre la República Catalana.

No se sap bé què va fer Companys per secundarMaura tan «eficazmente». El que sí que se sap és que Maura en cap moment no va tenir opció de «cortar por lo sano tales excesos». La resolució del conflicte amb Catalunya encara trigaria a arribar, i ho faria de manera pactada. De moment, al capvespre del dia 14, Barcelona continuava tenint un capità general monàrquic, i això era dolent per a tothom. Però substituir-lo per un home lleial a Macià, vist des de Madrid, era una temeritat. Si la situació s’enquistava, si es produïa un conflicte de jurisdicció, ¿a qui obeiria el general López Ochoa? ¿Quina de les dues repúbliques serviria? Les reserves de Maura no eren en absolut injustificades.

Aquella nit, mentre Macià esperava inútilment una resposta d’Alcalá-Zamora, i mentre els seus col·laboradors el pressionaven per forçar unilateralment el relleu del general Despujol, Eduardo López Ochoa va parlar com ho faria un catalanista dels més abrandats:

—¡Aquí no hay más presidente que usted! —va exclamar—. ¡En Madrid, que digan lo que quieran!

López Ochoa tenia fama de valent, però també de poc disciplinat. Els seus enemics deien que havia renegat de Primo de Rivera no pas per motius ideològics, sinó per un ascens que no va arribar mai; i ara deien que es posava al servei de Macià per poder refer la seva carrera militar i sortir de la reserva forçosa. En qualsevol cas, les conviccions republicanes del general eren indubtables, i les va recollir el 1930 en un llibre prologat per Ortega y Gasset.

Cap a les deu de la nit era evident que la situació s’havia de desencallar abans que acabés el dia. El govern de Madrid tenia assumit que no podia actuar a Catalunya contra el criteri de Macià, i tampoc no tenia un bon candidat alternatiu a López Ochoa (la major part de l’oficialitat espanyola era monàrquica fins al moll de l’os). Sembla que Alcalá-Zamora es va deixar convèncer quan li va trucar l’esmentat comandant Jiménez i li va dir que, si no es feia alguna cosa immediatament, les masses assaltarien l’edifici de la capitania general. Don Niceto va signar finalment l’ordre, pensant que ja s’ho cobraria, i López Ochoa va encaminar-se cap a l’edifici del passeig de Colom, on —per cert— ja onejava la bandera republicana. Despujol ho havia permès a les nou de la nit, resignadament, en saber que el rei havia sortit de Madrid. Quan López Ochoa va arribar al seu destí, doncs, el relleu es va produir de forma gairebé rutinària i sense solemnitats de cap mena. Despujol va desaparèixer d’escena i no se’n va tornar a saber res fins que la seva participació en l’alçament militar i en la guerra civil li va retornar els honors i li va prendre un fill.

Un cop instal·lat al seu nou despatx, López Ochoa no va perdre temps. Va substituir les banderes i les ensenyes monàrquiques, va firmar nomenaments i destitucions, va parlar amb el nou ministre de la Guerra, Manuel Azaña, i també amb Miguel Maura, que encara estava amoïnat per saber què dimonis passava al govern civil de Barcelona. Després, va disposar-se a complir les instruccions precises que li havia donat Francesc Macià: que fes el que fos necessari perquè el poble de Barcelona sabés que l’exèrcit espanyol feia costat al nou règim.

Cap a mitjanit, Macià i els seus homes, extenuats, havien decidit quedar-se a dormir al Palau. Es van fer portar uns quants llits d’una residència estudiantil de la Diputació, però tot i així molts dels presents van acabar escarxofats en sofàs, butaques o, directament, sobre el terra encatifat del Palau. Abans, però, havien pogut fer un bon sopar: els membres de la guàrdia cívica van veure passar pel vestíbul un regiment de cambrers, safata en mà, amb una comanda de 35truites a la francesa, 15 filets à la broche, 35 racions de costelletes de cabrit arrebossades, 15racions de canelons, 2 quilos i mig de llonganissa, 30 quarts de pollastre del Prat, 1 quilo i mig de lluç fregit, 15 racions de lluç a la marinera 12 ampolles de vi Castell del Remei blanc, 12 més de vi negre, 40 cafès, 30 assortiments de fruita, 4 iogurts naturals i 2 quefirs. També 100 panets de Viena, 8 quilos de pa i 14 ampolles de xampany extra Codorniu.

El ressopó va ser prou llarg —hi havia tantes qüestions per abordar i resoldre, però també tantes emocions per compartir després d’un dia inoblidable— perquè els comensals estiguessin ben desperts quan, a les dues de la matinada, la fràgil quietud de la plaça es va esquerdar lleument per un repic de tambors procedent del carrer Ferran. Els redoblaments sincopats es van anar intensificant, de forma gradual, acompanyats pel retruny de les botes militars sobre les llambordes humides.

Entre alguns dels presents segur que es van produir instants de neguit. Els tambors, a Catalunya, eren mal senyal, un indicador de la tronada que precedeix la tempesta. Era realment l’exèrcit que s’acostava? L’exèrcit a la plaça de Sant Jaume? Els republicans sabien que la situació estava controlada, que López Ochoa s’havia ensenyorit de capitania, però… Aquell repic de tambors era tan inquietant… Vés a saber, podien ser elements díscols, procedents de les casernes del Bruc o de Castillejos… Podien venir a cortar por lo sano, com deia Maura, per ordres directes del ministeri, o podien ser un últim i desesperat intent de reacció monàrquica…





Toc de corneta


El president Macià, però, estava ben tranquil. Sabia perfectament què passava a capitania i a les casernes, i a aquelles hores de la nit no hi havia res, a part de la seva pròpia fatiga, que el pogués neguitejar. Al contrari, el repic de tambors feia que la seva ànima de coronel s’inflamés per moments. El bigoti se li eriçava, i gairebé podia sentir el pes dels galons sobre les espatlles, vint-i-cinc anys després de treure’s l’uniforme per última vegada.

Solemnement, l’Avi va sortir al balcó del Palau, com la majoria dels presents, i va veure com entraven a la plaça pel carrer Ferran dues bateries d’artilleria comandades per un capità i un banderer amb l’ensenya republicana. El so dels tambors retrunyia pels quatre cantons de la plaça. Els vianants i els petits grups de manifestants que allargaven la festa es van arremolinar al voltant de la formació militar, que encapçalava un mestre de banda amb cinc tambors i cinc cornetes; rere seu, formaven en perfecte ordre un centenar de soldats d’artilleria armats amb fusell i la baioneta calada, com ho demanava l’ocasió.

A Macià se li van entelar els ulls quan, després del preceptiu toc de corneta, el capità es va quadrar davant seu i va llegir, amb veu ferma i un català poc fluid, el ban de la proclamació de la República Catalana, firmat pel mateix Macià. El silenci era sepulcral, i contrastava vivament amb l’explosió de joia i de xivarri que havia acompanyat les llargues hores d’aquell dia històric. La nit no era per als crits; era per a la pausada, solemne i enravenada proclama de l’exèrcit espanyol, que es posava a les ordres de l’Estat català. Era el mateix exèrcit de la monarquia. L’exèrcit que Macià havia abandonat indignat quan, el 1905, un grup d’oficials van incendiar la seu del setmanari satíric Cu-cut a causa d’un acudit massa feridor per a l’estament militar. L’exèrcit que havia reprimit vagues i alçaments; que havia bombardejat Barcelona des de Montjuïc; que havia torturat i havia aplicat indiscriminadament la llei de fugues; que havia obeït cegament les brutals atzagaiades de Martínez Anido. Ara, aquell exèrcit es posava al costat del poble i a les ordres d’un règim democràtic, laic, republicà i català. Per a tota una generació de lluitadors, aquella era veritablement l’hora somniada, l’hora de la victòria. «Aquest és el moment més feliç de la meva vida», va dir Macià, commogut.

Les dues bateries van girar cua pel carrer Ferran fins a la Rambla. Allí es van separar; l’una va anar cap amunt fins a la plaça de Catalunya, i l’altra es va dirigir pel carrer Sant Pau fins a arribar al Paral·lel, cantonada amb la Ronda. En tots dos punts es va tornar a llegir el ban, seguint les instruccions precises de López Ochoa. I en tots els casos la proclama va ser llegida en català, un fet insòlit, de significació profunda, tot i que el periodista Eugeni Xammar, de proverbial sornegueria, se’n riu a les seves memòries, Seixanta anys d’anar pel món. Aquesta és la conversa que, uns quants dies després, a la tertúlia de l’Ateneu del carrer Canuda, va mantenir amb el futur diputat d’ERC Eduard Ragasol:

—Eugeni, no saps el que t’has perdut… si haguessis assistit dimarts passat a la proclamació de la República Catalana per part d’uns militars castellans que amb prou feines sabien català, segur que t’haurien saltat les llàgrimes.

—Per fer-me saltar les llàgrimes a mi la proclamació de la República Catalana hauria d’haver estat feta per uns militars catalans que amb prou feines sabessin el castellà…

Al Palau de la Generalitat, a l’ajuntament, a capitania i al govern civil, els herois del dia podien, ara sí, aspirar a unes hores de son merescut i reparador, amb prou feines interromput pels càntics llunyans i les proclames enriolades i tremoloses dels últims supervivents de la festassa.





VIII. Tensant la corda


El matí del 15 d’abril, Barcelona es va llevar bruta, empudegada i cruixida, com només passa el dia de Cap d’Any o l’endemà de la revetlla de Sant Joan. Els carrerons i les places del Barri Gòtic i del Raval, de l’Eixample i de les Corts, de Gràcia i de Sant Andreu, mostraven les estampes decadents que s’esdevenen després de les grans explosions d’entusiasme col·lectiu. Paperots, confeti i vidres per terra, guixades a les parets, borratxos dormint la mona sobre els bancs, d’altres fent tentines per les cantonades, grups de joves tarambanes buscant un cau de mala mort per fer l’última, el mobiliari urbà fet malbé, i una penetrant ferum d’orina barrejada amb vi, licor i restes de menjar podrit pel qual competien els captaires i els gossos matiners. No hi havia transport públic, i pocs vianants s’havien animat a sortir al carrer aquell matí de dimecres, i, d’altra banda, les botigues, els obradors i les fàbriques eren tancats: el govern havia decretat un dia de festa nacional, no tant per homenatjar l’albada del nou règim com per desactivar la vaga general que la CNT pensava convocar per tal d’agafar la iniciativa en la nova situació política.

A la resta de Catalunya el panorama era similar. I també a Madrid, on la gloriosa ressaca dels uns era la consternació insomne dels altres. Josep Pla, que havia arribat a la capital el mateix dia 14, ho va descriure magistralment en el seu dietari: «15 d’abril. De la monarquia espanyola no en queda ni rastre. Una institució de quinze segles ha caigut com un pes mort que es desploma. I la ciutat de Madrid, que durant tants segles ha tingut per única raó d’existir, com aquell que diu, la monarquia, ha viscut aquest ensorrament amb la joia del poble desbordada, i amb la indiferència gairebé absoluta de les classes altes».

Val a dir que alguns locals dinàstics havien estat assaltats i que els poders fàctics del monarquisme van restar callats per por de l’ambient hostil al carrer. Però el factor decisiu va ser la resignació de la monarquia: si el govern, els governadors civils i l’exèrcit haguessin mostrat un cert esperit de resistència, la Segona República no hauria tingut un naixement tan plàcid. Molt possiblement hauria calgut esperar unes eleccions generals abans de fer un canvi de règim.

Sense cap mena d’escarafall, doncs, el matí del 15 la reina Victòria Eugènia de Battenberg, esposa d’Alfons XIII, i els seus fills Alfons, Jaume, Beatriu, Maria Cristina, Joan (futur comte de Barcelona) i Gonçal van sortir de Madrid amb tren per reunir-se amb l’exrei a París. El monarca havia divulgat a través del diari ABC, tradicional portaveu del monarquisme, un comunicat en què reconeixia que «ya no cuento con el amor de mi pueblo» i que, per evitar una guerra civil, renunciava a «defender mis regias prerrogativas» (tot i advertir, altivament, que tenia mitjans de sobres per fer-ho). Mentrestant, el govern de Niceto Alcalá-Zamora es preparava per celebrar el primer consell de ministres de la naixent República. Una reunió que es proposava abordar, entre altres coses, l’atzucac institucional a Catalunya.





L’ensurt de Companys


A Barcelona, els nous dirigents del país van dormir poc i malament, com sol passar quan es dorm vestit, cansat i fora de casa. Qui més qui menys tenia el son torbat pels nervis i per la incertesa del moment. S’ha fet cèlebre l’anècdota matinal de Lluís Companys, que havia passat la nit al seu despatx del govern civil, mentre a la butaca del costat pesava figues el seu amic Grau Jassans.

A primera hora, Amadeu Aragay els va anar a visitar, i es va trobar el nou governador civil dormint en samarreta imperi, estireganyat sobre un sofà, amb el cap esbullat i roncant estrepitosament. Aragay el va cridar amb suavitat; després, en un to de veu més alt, sense èxit; finalment, li va sacsejar el braç. Aleshores Companys va fer uns ulls com unes taronges, es va alçar d’un bot i, encara capficat dins del seu somni, va mirar de fit a fit Aragay, com si fos una aparició. Després va començar a caminar pel despatx sense direcció, però esperitat, com un pollastre sense cap.

—Hòstima! Grau, Grau, desperta! —exclamava, fora de si—. Ens han descobert! Cuita, hem de fugir! De pressa!

Grau Jassans es va despertar de cop i va caure a terra de l’ensurt. Aragay, amb penes i treballs, va agafar Companys per les espatlles i el va mirar de fit a fit:

—Lluís! Calma’t, cony! Què dius de fugir? Fugir de què? Ets el governador civil de Barcelona!

—Eh? Ah… és clar… —va reaccionar finalment Companys, retornat al món de la consciència—. Perdona, em pensava que venia la bòfia. He hagut de tocar el dos tan sovint… Deu ser el costum.

Companys havia estat detingut diverses vegades en els anys del pistolerisme i durant la dictadura de Primo de Rivera (de fet, una de les primeres coses que va fer com a governador va ser consultar la seva fitxa policial, on la policia el qualificava com a individu altament perillós, a qui es recomanava «hacerle la vida imposible»). Per tant, és fins a cert punt comprensible que, mig endormiscat, Companys es llevés més disposat a fugir dels guripes, com solia fer, que no pas a donar-los ordres, com li tocava en aquell moment. L’anècdota va ser profusament reproduïda, i anys a venir Companys i els seus amics van riure de gust recordant-la. Ja formava part de la petita llegenda del 14 d’abril, una vivència que deia molt del sobtat trasbals mental que el canvi de règim va suposar per a molts dels seus promotors.

Un ullerós Francesc Macià es va incorporar a la feina cap a les deu del matí, després d’haver dormit cinc hores escasses, i va començar el seu primer dia com a president de la República Catalana, una jornada maratoniana —i n’hi esperaven moltes d’iguals!— en què es va abraçar, petonejar i fotografiar amb desenes de persones, representants d’entitats i col·lectius que s’acostaven a rendir-li pleitesia, com es deia aleshores. Els més matiners van ser els dirigents de la Unió Catalanista i el CADCI (Centre Autonomista de Dependents del Comerç i de la Indústria), grup gremial nacionalista amb molta implantació, del qual Tarradellas havia estat dirigent. També acudien al Palau patums polítiques i intel·lectuals, centres culturals, ateneus, partits, corporacions i alcaldes, que sovint s’havien de conformar amb una breu salutació de Gassol, Tarradellas o qualsevol altre dels lloctinents de Macià.

L’Avi tenia el cap a una altra banda: alternava els actes protocol·laris amb contínues conferències telefòniques amb Madrid. Les converses amb el govern provisional de la República no anaven pel bon camí. El ministre de Governació, Miguel Maura, li insistia que revoqués la proclamació de la República Catalana i que s’atingués als termes del pacte de Sant Sebastià. Podia mantenir el càrrec, però com a president de la Diputació de Barcelona, o d’una revifada Mancomunitat de les quatre províncies, a tot estirar… Sempre que ho decretés el govern de Madrid, únic dipositari de la sobirania nacional. Però Macià només tenia una resposta: el nou estatus polític de Catalunya, dins d’una Espanya de caire federal, era una premissa innegociable, una realitat incontrovertible.

Per demostrar-ho, aquell mateix matí va fer pública la llista del seu govern, el primer govern de la República Catalana. Hi havia dos ministres d’ERC, ambdós procedents d’Estat Català: Ventura Gassol (Política) i Joan Casanovas (Defensa). Però hi havia també representants de les altres forces republicanes: Casimir Giralt (Hisenda), del Partit Radical; Rafael Campalans (Instrucció) i Manuel Serra i Moret (Economia i Treball), tots dos de la Unió Socialista; Salvador Vidal (Obres Públiques), de la UGT, i Manuel Carrasco i Formiguera (Comunicacions), d’Acció Catalana. Era un govern de concentració republicana.

Tot i pertànyer a un dels partits que pitjor resultat havia obtingut en les eleccions del 12 d’abril, Manuel Carrasco i Formiguera era un dels homes forts del govern català. Advocat de caràcter moderat, catòlic convençut i fervent nacionalista, se’l considerava una persona de confiança de Macià. Tant és així que quan l’Avi va decidir que calia enviar un emissari a Madrid, el va triar a ell en lloc d’algun dels seus coreligionaris. Carrasco va marxar cap a Madrid la tarda del mateix dia 15, per tal d’entrevistar-se amb diversos membres del govern provisional de la República, amb l’ànim d’estovar-los i —si això fos possible— convence’ls que la República Catalana tenia cabuda en un nou règim federal per a tot Espanya.

Un altre dels valors en alça al Palau era Josep Tarradellas. Tenia només trenta-dos anys, i havia destacat com a brillant organitzador a la recent campanya electoral, que ERC va afrontar sense temps i amb pocs mitjans. Macià el coneixia des de 1917, en els temps de la Federació Nacionalista Republicana, i el respectava molt, tot i la seva independència de criteri: efectivament, Tarradellas era macianista, però no messiànic; no tenia gaire a veure amb l’adoració cega de molts dels seus lloctinents. Com a polític, era «un antisentimental, un antiefectista i un antidemagog», com va dir Josep Pla. Per això Tarradellas no havia volgut seguir les passes de l’Avi quan va crear Estat Català el 1922. Però aquesta decisió no li havia impedit de mantenir-se políticament a la vora del president.

El dia 15, Macià va nomenar Tarradellas secretari personal i el va posar a treballar al seu costat. El jove polític de Cervelló va treure tot el suc al seu nou estatus, donant-li un perfil polític que el va convertir, a la pràctica, en un membre més del govern (uns quants mesos després va ser, efectivament, conseller de Governació de la Generalitat). Costa de creure que l’idil·li entre l’Avi i el seu jove deixeble acabés com el rosari de l’aurora un parell d’anys després; però això ja és una altra història.

Barcelona, aliena a aquestes qüestions tan carregoses per al ciutadà mitjà, estava novament de festa major. Al migdia, els carrers s’havien tornat a omplir de manifestants, joves esvalotats i famílies senceres, ben endiumenjades. Com per la festa major. Els murs de les cases estaven empaperats amb cartells que reproduïen el ban de Francesc Macià, i l’olor de la cola fresca impregnava l’aire. Els botiguers, amb els seus habituals reflexos, s’adaptaven a la nova situació política: els estanquers pintaven de morat la franja roja inferior de la bandera; els proveedores de la real casa amagaven la vergonyosa llegenda que fins abans-d’ahir lluïen amb orgull, i els populars magatzems El Barato, després d’anunciar amb grans caràcters que «el rei dels saldos ha abdicat», oferien banderes catalanes i republicanes a preu d’oferta.

Les paraules «rei», «reina», «reial», «regent», «príncep», «princesa», «principesc», «dinastia», «dinàstic», «alfons», «tron», «hereu», «Borbó», «corona»… esdevenien oprobioses i desapareixien de les marques, dels rètols comercials, dels noms dels carrers (la Diagonal, que es deia Avenida AlfonsoXIII, va passar a dir-se avinguda del 14 d’Abril) i fins i tot dels títols de les revistes de moda al concorregut Paral·lel. En canvi, a partir d’aquell dia «República» va esdevenir el mot de moda, un bàlsam, una fórmula màgica. No és estrany que se la representés com una noia jove de somriure lluminós. Massa il·lusions, massa ingenuïtat, massa pressió per a un règim al qual es va exigir en pocs anys que resolgués problemes enquistats durant segles… Però d’una cosa no hi ha dubte: els que van tenir la sort de viure la febrada d’aquells dies, de respirar aquell aire únic que Mercè Rodoreda va descriure a La plaça del Diamant, no ho han oblidat mai més.





El món econòmic


Mentre el petit comerç mirava de treure profit de la situació de les maneres més prosaiques, el món de l’empresa i dels diners observava els canvis amb la seva habitual prevenció, per no dir amb hostilitat. Algunes grans fortunes van reaccionar evadint capital a l’estranger (cosa que mesos després va ocasionar la devaluació de la pesseta i un fort sotrac a les borses de Barcelona i Madrid). Tanmateix, l’eufòria republicana era tan evident i tan estesa que la burgesia catalana no va trigar a adonar-se que li convenia acomodar-se a la nova situació. I encara més: li convenia prendre la iniciativa, conèixer de primera mà les intencions dels nous governants. La direcció de la poderosa patronal catalana, Foment del Treball Nacional, va anar a saludar Macià el mateix dia15, i també ho va fer el president de la Societat Econòmica d’Amics del País, Ferran Valls i Taberner, home conservador però de trajectòria catalanista (cosa que no va impedir que a partir de 1936 esdevingués un fervent defensor del règim franquista). L’empresariat va exigir a Macià garanties de respecte del nou règim envers la propietat privada. Les va obtenir, tot i que el nou president no es va estar de dir que la República tenia com un dels seus objectius el progrés i la justícia social.

Més o menys és això —però amb matisos diferents— el mateix que Macià li va dir a Àngel Pestaña, dirigent de la CNT, quan s’hi va entrevistar el mateix dia 15. Quan el líder anarcosindicalista li va dir el que esperava del nou règim, Macià li va assegurar que la veu de la CNT seria escoltada si s’integrava en el nou govern català, com la resta de les forces que donaven suport a la República. Pestaña s’hi va negar per raons òbvies (la CNT considerava que era un disbarat participar en la vida política), però va dir-li que estudiaria formar-ne part com a «observador». Macià li va respondre que no s’hi valien mitges tintes, i això va ser tot. Segons ha deixat escrit Joan Casanovas, Macià va actuar com un autèntic murri: no tenia cap intenció d’integrar la CNT al seu gabinet, però va preferir forçar la negativa de Pestaña. Així se’n podia aprofitar per relegar el pes específic dels esverats anarquistes, que a partir d’aquell moment se situarien al marge del poder real, en una posició de vigilant neutralitat.

El govern de la República Catalana va reunir-se al Palau, es va fotografiar per a la posteritat i poca cosa més. Però quan Miguel Maura va saber que a Barcelona tenien el seu propi ministre de Defensa va començar a enfilar-se per les parets. Les trucades entre els dos governs van anar pujant de to fins al límit del trencament:

—La situación está completamente controlada y el gobierno de la República Catalana…

—Macià, se lo digo con todo el respeto —interrompia Maura—, le ruego que no hable en nombre de la República Catalana. No existe ninguna República Catalana, y mientras no asuma usted esta realidad, habrá poco de lo que hablar.

—Ministro, me parece que no entiende cuál es la situación aquí, y lo que está en juego.

—¿Qué pretende? ¿Dar argumentos a los monárquicos?

Macià finalment se n’atipava i deia a Maura que no volia parlar amb ell; que negociaria directament amb el president de la República. És el que, segons deia, li corresponia per protocol, i és també el que li demanava el cos: Maura li semblava un estirat i un fatxenda, i en canvi Don Niceto era un vell amic, un andalús de formes vellutades; hi podia parlar amb més confiança. En paraules de Pla, «la premiositat d’en Macià xocava amb la llana del matalàs retòric del senyor Alcalá-Zamora, i així ningú no va prendre mal». Maura, doncs, parlava amb Companys; i Macià ho feia amb Alcalá-Zamora, la qual cosa va generar nombrosos curtcircuits. Però en aquesta partida d’escacs, la part espanyola tenia un clar avantatge sobre la part catalana. I és que mentre Macià i Companys mantenien objectius declaradament diferents, Maura i Alcalá-Zamora mostraven una unitat granítica en el seu discurs, encara que els tons fossin diversos.

Macià demanava que Madrid reconegués la legitimitat del seu govern; Madrid s’hi negava amb contundència, però regalava les orelles de l’Avi amb bones paraules, pensant a amorosir el conflicte de cara a un pròxim acord. Mentrestant, el nou Estat català no perdia el temps. Nomenava delegats i alcaldes, prenia possessió del rectorat de la Universitat, armava la seva pròpia guàrdia cívica i establia relació directa amb el cos consular acreditat a Barcelona. En totes les comunicacions oficials seguia parlant d’una República Federal Espanyola que en realitat no existia. Madrid s’enfurismava i es negava a legitimar les actuacions de Macià, tot i que de portes enfora —a la premsa madrilenya, per exemple— deia que la situació es reconduiria i a plena satisfacció, que Catalunya era un puntal de la República i que els malentesos es resoldrien aviat.

El punt de trobada, de moment, semblava introbable. Això no va impedir que el govern català i l’espanyol es posessin d’acord en temes concrets, per exemple en el nomenament del prestigiós jurista Oriol Anguera de Sojo al capdavant de l’Audiència Territorial. Però la corda estava del tot tensada la nit del 15 d’abril, quan Manuel Carrasco i Formiguera va arribar a l’estació d’Atocha amb la missió impossible de convèncer els seus amics espanyols que les dues repúbliques, la catalana i l’espanyola, podien coexistir en un mateix marc jurídic i sentimental.





IX. Quina república?


El 16 d’abril, dijous, va continuar l’impasse. La situació política catalana s’anava normalitzant per inèrcia, sota un tel d’aparent serenor. Els diaris dels dies 15, 16 i 17 d’abril, tot i que amb diferents matisos, parlaven de la consolidació del nou règim a Catalunya i a Espanya sense fer gaire esment del conflicte latent entre sobiranies. Mentre la vida laboral i ciutadana començava a recuperar el to habitual, Macià, Companys i Aiguader feien de president, governador civil i alcalde amb tota normalitat, dirigint-se a la premsa només per dir que tot anava com una seda i felicitant-se de l’absència d’incidents al carrer.

Lluís Companys es va despertar el dia 16 sense patir l’ensurt del matí anterior; finalment, havia aconseguit interioritzar la seva condició de governador civil de Barcelona. Fins i tot es podria dir que estava assaborint les seves noves responsabilitats com a cap suprem de l’ordre públic a Catalunya. El seu secretari personal, el periodista Paco Madrid, va detallar amb ironia aquelles primeres hores de Companys al poder: «Venían a verle a la sede del gobierno civil los jefes de la patronal, la cámara de comercio, la federación de banca… todos los que habían querido su cabeza, los que habían querido exiliarle o incluso fusilarle. Y al salir de su despacho decían: “Es simpático, ¿no?”».

Entretant, Macià continuava rebent visites i adhesions, la més significativa de les quals va ser la del capità de la guarnició barcelonina de la guàrdia civil, que, dirigint-se a ell com a «presidente de la República Catalana», li va anunciar solemnement que les banderes catalana i republicana havien estat hissades a la casa cuartel. Aquest gest simbòlic demostra que, fins i tot per a les institucions més lligades a la monarquia, com ho era la Benemérita, una nova Espanya —federal però unida— era compatible amb la nova República Catalana.

Un altre poder fàctic poc sospitós de republicanisme va vinclar el genoll davant del canvi de règim: l’Església catòlica. El bisbe de Barcelona, el vuitcentista navarrès Manuel Irurita, va acostar-se al Palau de la Generalitat, segurament a contracor, per presentar els seus respectes al president Macià, gràcies als bons oficis del cardenal Vidal i Barraquer. Vidal, cambrilenc i arquebisbe de Tarragona, era un dels pocs catalanistes sincers de la cúpula eclesiàstica. Durant la dictadura de Primo de Rivera va tenir molts problemes amb el govern, i amb els seus propis superiors, pel simple fet de predicar en català.

Alguns dies després, el cardenal Vidal i Barraquer va escriure al secretari d’Estat del Vaticà, Eugenio Pacelli (el futur papa Pius XII), parlant-li de Macià en termes relativament cordials, tot i admetre que «Macià i els seus amics no esperaven el poder, i per tant no tenien la preparació ni el personal adequat per a exercir-lo». Posteriorment afegeix: «El senyor Macià és una persona recta, sentimental, de bon cor, idealista, de poc talent i instrucció, però té els seus compromisos de partit, i es diu que ha adquirit a l’estranger amistats i relacions amb gent d’idees molt extremistes. La seva esposa i les seves filles són bones i religioses, i m’honoren amb el seu sincer afecte».

El bisbe Irurita segurament sostenia una opinió més severa, però almenys de portes enfora va intentar no enemistar-se amb el nou règim. Al cap i a la fi, Alcalá-Zamora i Maura eren catòlics (tot i que no van poder evitar que la nova Constitució fos rotundament laica, ni la posterior expulsió dels jesuïtes). En una carta pastoral dirigida als capellans de la seva diòcesi, Irurita els recordava que l’Església «serveix un rei —el rei dels cels— que no abdicarà mai». També els exhortava a no ficar-se en activitats polítiques, respectar el nou estat de coses i elevar les seves oracions a la Verge Maria perquè il·luminés la presa de decisions dels nous governants.

Convé fer ressaltar un canvi important, i aquest sí que el van notar els ciutadans i les ciutadanes de Catalunya a partir del 14 d’abril, i és que la llengua catalana va recuperar la seva plena presència pública amb caràcter d’oficialitat, per acord conjunt de l’Ajuntament de Barcelona i del govern de l’Estat català. Era el primer cop que la llengua pròpia del país tornava a ser oficial des de 1714, si deixem de banda el brevíssim parèntesi napoleònic i els intents de revifalla de la Mancomunitat, que la dictadura de Primo de Rivera va esbandir el 1923. De manera que, amb l’arribada del nou règim, la llengua catalana va començar a recuperar una mica de normalitat després d’haver estat pertinaçment escombrada de les institucions, els documents públics, els registres, les notaries, les escoles primàries i secundàries i les esglésies.





Un nou himne


Entre les visites que va rebre Francesc Macià el dia 16 hi havia la d’una de les glòries musicals de la Catalunya del moment, el mestre Amadeu Vives, que en les últimes dècades s’havia fet molt famós a tot Espanya especialment escrivint sarsueles tan populars com Doña Francisquita i Bohemios. Però Vives també havia musicat L’emigrant, de mossèn Cinto Verdaguer, i La Balanguera, de Joan Alcover (que el govern autonòmic balear va convertir en himne oficial als anys noranta). A més, el 1901 havia fundat l’Orfeó Català, amb Lluís Millet.

Vives arribava al Palau de la Generalitat amb tot de partitures sota el braç i uns versos inèdits de Josep Maria de Sagarra que començaven dient: «Glòria, catalans, canteu! Canteu amb l’ànima!». Era El cant del poble, que Vives posava a la disposició del nou govern perquè es convertís en el nou himne oficial de la Catalunya republicana. Comptava amb el suport del seu bon amic Ventura Gassol, el qual considerava que Els Segadors, tot i la seva popularitat, era un himne excessivament agressiu («bon cop de falç», «que tremoli l’enemic», etcètera).

Macià va agrair el gest del mestre Vives, però El cant del poble no va tenir un debut afortunat. Al cap de només dos dies —el 18 d’abril— va ser interpretat al Palau de la Música Catalana i calorosament aplaudit; però tot seguit el públic va reclamar a grans crits que s’interpretés Els Segadors, i aquest plebiscit improvisat va condemnar el nou himne a l’ostracisme. El mestre Vives es va endur un disgust, però tot i així, arran de la seva mort, esdevinguda un any després, hi va haver una gran demostració de dol popular.

Aquesta mena de discussions simbòliques provocaven comentaris burletes entre els republicans menys nacionalistes. Però als més abrandats, els d’Estat Català, tampoc no els feien el pes; més aviat els treien de polleguera: passaven les hores i els dies, i la República Catalana no deixava de ser una closca buida. Per si no en tingués prou amb les pressions de Madrid i de la colla de Companys, Macià es va haver d’encarar amb els seus seguidors de tota la vida, sempre impacients i maximalistes, que després de quaranta-vuit hores de mitges tintes se sentien del tot frustrats. Josep Casals, que acompanyava Macià des del mateix matí del dia 14, i que formava part de la guàrdia cívica com a militant d’Estat Català, es lamentava: «No vèiem que allò fos una revolució. Hi havia República Catalana de nom, però la resta continuava igual». Tenia tota la raó.

Per què la República Catalana no buscava decididament el reconeixement internacional? Per què no es feia càrrec de la delegació d’Hisenda i dels fons de la delegació del Banc d’Espanya per tal de garantir-se la supervivència econòmica? I, sobretot, per què no es dotava d’instruments per defensar-se? Els antics companys de Macià li demanaven un gest de força, de sobirania autèntica. Un d’ells, Pere Màrtir Rossell, li va suggerir d’anar a França a recuperar antics contactes per comprar armes. Però l’Avi no els va voler escoltar. Volia la força, sí, però la força constituïda de l’exèrcit espanyol al seu servei. Els temps de Prats de Molló havien passat.

És difícil de dir si el 14 d’abril Macià somniava en la independència, però el 16 ja és segur que s’havia tret la idea del cap. Ara aspirava a consolidar la seva posició i portar el republicanisme espanyol cap al camí federal. No tenia els suports ni les eines necessaris per fer de Catalunya un territori plenament sobirà. No podia comptar ni tan sols amb el suport unànime del seu partit. La gent l’aclamava, sí, però la gent… En aquell moment, qualsevol pas en fals, qualsevol moviment poc calculat podia generar una reacció en sentit contrari. Per part de l’exèrcit, de la CNT, del Partit Radical, del sector afí a Companys… Els separatistes catalans que encara feien guàrdia nit i dia al Palau de la Generalitat defensaven un règim polític que començava a assemblar-se molt poc al que havien somniat dos dies abans.

—El que hem de fer és salvar la República; deixeu-vos de catalanismes, ara —va dir a Casals un regidor republicà.

—Si no hem de salvar la llibertat de Catalunya, que s’enfonsi tot! —replicava ell, enfurismat. I als companys d’armes els deia, en to de confidència, que l’Avi s’havia fet massa gran, i que Ventura Gassol era un inútil com a governant.

Al migdia, el president va fer una pausa per atendre la premsa, i els va fer unes declaracions en to vague i optimista, parlant de la consolidació del règim, de l’entusiasme popular… Quan se li va preguntar sobre els contactes amb el govern provisional de Madrid, es va limitar a dir que esperava notícies aquella mateixa tarda. I és que, efectivament, el ministre Manuel Carrasco i Formiguera havia invertit el matí fent contactes amb els dirigents republicans espanyols, i a la tarda fins i tot havia estat cridat a participar en l’última part de la reunió del consell de ministres, que es va dedicar exclusivament a parlar de «la cuestión catalana».





El precedent basc


No se sap gaire res del pas de Carrasco per Madrid. Però parant atenció als fets posteriors es pot deduir que les seves gestions no van tenir gaire èxit. Quan, a la tarda, es va anunciar que tres ministres del govern provisional viatjarien a Barcelona l’endemà per cercar un acord definitiu amb Macià, tot sembla indicar que la República Catalana ja estava pràcticament sentenciada. Com s’ha dit, la unitat dels republicans espanyols era granítica en un punt essencial del problema: no era tolerable que Catalunya, de manera unilateral, decidís la configuració federal de la República Espanyola. Aquesta eventualitat (que a més era improbable) seria competència de les futures Corts constituents. Així els ho van deixar clar a Carrasco, en persona, i a Macià, per telèfon. El problema és que entre els republicans espanyols el federalisme no era vist com una solució, sinó més aviat com una font de maldecaps: el record de la Primera República, la de 1873, encara era ben viu.

En aquella allunyada data, Francesc Macià tenia catorze anys, vivia a Vilanova i la Geltrú i només pensava a ingressar a l’acadèmia militar. Però el 16 d’abril un bon amic va arribar-se al Palau de la Generalitat per tal de refrescar-li la memòria. El president va rebre la visita d’Antoni Rovira i Virgili, historiador i dirigent d’Acció Catalana. En parlar de les discussions que sostenia amb Madrid, Rovira li va dir a Macià que tingués ben present l’experiència de 1873: el rei Amadeu de Savoia havia abdicat, Espanya assajava per primer cop l’experiment republicà, i, a Barcelona, les quatre diputacions catalanes havien proclamat Baldomer Lostau president de l’Estat català. Però Estanislau Figueras i Pi i Margall, també catalans però més implicats en la política espanyola, van fer-lo rectificar amb l’argument que calia consolidar el nou règim abans de federalitzar-lo. Lostau va cedir, i després ja va ser tard. Semblava que, un cop més, la història amenaçava de repetir-se.

A més de les pressions de tota mena que assetjaven Macià, aquell dijous es va produir un fet que va alterar el pensament i les estratègies d’uns i altres de forma prou decisiva. I no va passar a Barcelona ni a Madrid, sinó més al nord: a Euskadi. El dia 14, poques hores després de la proclamació de Macià, l’alcalde de Getxo, José Antonio Aguirre (que el 1936 va ser el primer lehendakari) havia proclamat la República Basca seguint l’exemple català. Els ajuntaments d’Elorrio i Bermeo, entre altres, el van secundar. El Partit Nacionalista Basc (PNB) havia irromput amb força en el panorama electoral, especialment a Biscaia, però no tenia la majoria ni en les tres capitals basques ni tampoc a Pamplona. Tot i així, l’impulsiu Aguirre va convocar una assemblea d’alcaldes i regidors nacionalistes a Gernika per tal de proclamar la República Basca «integrada en la república federal espanyola» el dia 17. El dia abans, però, el nou govern de Madrid va prohibir la reunió, i la simbòlica vila de Gernika va ser ocupada per la guàrdia civil i algunes unitats militars.

Quan Macià va assabentar-se del que havia passat a Euskadi, va reaccionar amb la lògica inquietud. Alcalá-Zamora i Maura, potser Companys també, li havien parlat del risc d’involució o de guerra civil, però fins en aquell moment no s’havia deixat impressionar per les seves amenaces. Ara, en canvi, li semblava que es movia sobre un terreny poc ferm i carregat de trampes. Si esclatava un conflicte de sobirania entre Barcelona i Madrid, ¿la cortesia de la guàrdia civil esdevindria bel·ligerància? I el seu fidel amic, el general López Ochoa, ¿gosaria fer-li costat al preu de desobeir el ministre espanyol de la Guerra? Potser el millor seria no haver-ho de comprovar mai.

Fet i fet, el balanç era molt bo. En només dos dies, Macià havia fet més camí que Francesc Cambó en tres dècades. Madrid li oferia mantenir-lo en el poder, una autonomia provisional, prenent com a base les diputacions provincials, i la promesa d’un Estatut. Que potser amb això no n’hi havia prou? És que demanava més, el poble català? Els més possibilistes dins d’ERC tenien clara la resposta. I Companys era un d’ells.





Un farol de Don Niceto?


Però Macià també escoltava arguments en sentit contrari, arguments dignes de ser escoltats. Els homes forts d’Estat Català, com Aiguader, Gassol i Casanovas, li recordaven constantment la fortalesa de la seva posició: certament, Macià era l’amo de la situació a Catalunya, ningú no podia pretendre actuar sense ell o contra ell. «Don Niceto va de farol», li deien. I no havia d’amoïnar-se pel que havia passat a Gernika: ni Aguirre era Macià, ni Euskadi era Catalunya, ni els nacionalistes bascos tenien la força electoral d’ERC. La força política i econòmica de Barcelona, el pes del republicanisme català, era fonamental en el conjunt peninsular. Sense el suport de Catalunya, la jove República Espanyola ho tindria molt difícil per consolidar-se. Macià tenia més arguments per fer-se respectar.

Manuel Carrasco i Formiguera va defensar a Madrid la vigència de la República Catalana, l’oportunitat històrica d’apuntalar la República i alhora resoldre el trencaclosques hispànic amb un règim federal. Però no se’n va sortir (tot i que, abans d’agafar el tren de tornada, va dir als periodistes madrilenys que les negociacions anaven com una seda). Miguel Maura sabia, gràcies a Companys, que la posició catalana no era unitària, i se’n va aprofitar a l’hora de la veritat. De portes enfora, Macià tampoc no va moure la seva posició ni un mil·límetre, però va tenir molta cura que les seves declaracions públiques fossin conciliadores i no desafiadores. Interiorment, va començar a assumir que li caldria fer alguna mena de renúncia per desencallar la situació.

Al capvespre del dia 16, l’Avi se sentia realment cansat, després de dues nits de poc dormir i de dues jornades carregades d’emocions, nervis, escalf popular i discussions inacabables. Tenia setanta-un anys i mig: una edat venerable, en aquella època. La seva estimada Geni prou que li deia que descansés, que fes bondat, com també ho feien la seva filla gran i el seu gendre, el doctor Peyrí. Però Macià sabia que estava gaudint d’allò per què havia lluitat tota la vida, un instant irrepetible que volia assaborir sense deixar perdre ni un segon.

El primer gest conciliador, però, el va fer el govern espanyol: en lloc de cridar a l’ordre els dirigents catalans, o amenaçar-los amb represàlies militars com va fer amb els bascos, Alcalá-Zamora va decidir desplaçar tres ministres (dos d’ells, catalans) a Barcelona. Era un acte de deferència i un reconeixement implícit de l’autoritat presidencial de Macià. El dia 17 d’abril, no més tard, hi havia d’haver un desenllaç. I tindria lloc a Barcelona.





X. Una taca a la camisa


Va arribar el dia 17, un divendres assolellat com ho havien estat els dies anteriors. Absència de núvols tant a Madrid com a Barcelona. Era un clima ideal per a la navegació aèria, i els primers a comprovar-ho van ser tres ministres del flamant govern de la República Espanyola, que a primera hora del matí s’havien enlairat des de l’aeròdrom de Cuatro Vientos, a Carabanchel, en un Fokker trimotor que els havia de dur cap a l’aeròdrom del Prat de Llobregat. A l’Espanya de tradició centralista no era habitual que els afers d’Estat es discutissin lluny de Madrid, i encara era menys comú que els ministres es desplacessin per aire dins del territori peninsular. El 1931, els viatges entre Madrid i Barcelona es feien principalment amb tren i de nit. Així ho havien fet Cambó, el 14 d’abril, i Carrasco i Formiguera, l’endemà. L’aviació comercial era a les beceroles (tot just feia quatre anys que la companyia Iberia havia inaugurat els seus vols regulars amb la línia Madrid-Barcelona) i, per tant, quan algú decidia emprendre el vol era perquè tenia autèntica pressa.

I és que, en efecte, era evident per a l’opinió pública espanyola que l’anòmala situació catalana demanava una solució ràpida, fos en un sentit o en un altre. Calia confirmar l’estat de coses o bé canviar-lo, però s’havia de fer immediatament, abans que acabés aquell 17 d’abril. L’encàrrec que el president Alcalá-Zamora havia fet als seus ministres no era senzill: havien d’arribar a un acord amb Macià, un acord sòlid i flexible al mateix temps, un acord per tal que el règim polític català no hipotequés el futur procés constituent (és a dir, que no es pogués donar per fet que la República tindria una estructura federal). Però havien de fer-ho evitant que els catalans tinguessin la sensació d’haver-se rendit; mantenint estalvi l’entusiasme català per la República.





El repte de Nicolau d’Olwer


Els tres homes triats per a tan delicada missió eren polítics experimentats, de sòlida formació i de bon tarannà. Dos d’ells, a més, eren catalans. L’un, Lluís Nicolau d’Olwer, prestigiós historiador i acadèmic, dirigent d’Acció Catalana, estava cridat a ser un home fort del govern, però es trobava en una posició incòmoda perquè el seu partit s’havia estavellat a les eleccions del dia 12. La proclamació de la República el va enxampar a París, i inicialment va refusar el càrrec de ministre d’Economia, perquè considerava que el representant català al nou govern havia de ser d’Esquerra Republicana. Però Macià, que hi confiava, el va animar a acceptar l’oferiment d’Alcalá-Zamora. Ho va fer, tot i saber que Companys aspirava a un ministeri. O potser per això.

És certament curiós que Acció Catalana, la gran derrotada d’aquells comicis municipals, fos l’únic partit que formava part dels dos governs republicans (Nicolau, al de Madrid; Carrasco, al de Catalunya). Nicolau nedava entre dues aigües, perquè era un nacionalista convençut i volia mostrar-se comprensiu amb les ambicions de Macià —que en gran manera eren les seves—, però a l’hora de la veritat va defensar lleialment el punt de vista del govern d’Alcalá-Zamora.

L’acompanyava Marcel·lí Domingo, ministre d’Instrucció Pública, un històric del republicanisme que parlava català amb un marcat accent de Tortosa. Fill de guàrdia civil, mestre de formació i de vocació, Domingo tenia un gran prestigi com a polític i escriptor, havia militat en diverses formacions republicanes i era un ferm defensor de l’autonomia de Catalunya, tot i que tenia tirada cap a l’escenari polític espanyol. El mes de març, Domingo va participar a títol personal a la conferència de Sants, però no va voler integrar-se a ERC, sinó que va preferir militar al Partit Radical-Socialista, un grup format no feia gaire per antics dirigents lerrouxistes, amb poca implantació a Catalunya, però amb una considerable influència dins de les esquerres espanyoles.

El tercer ambaixador era el malagueny Fernando de los Ríos, ministre de Justícia i una de les grans figures del socialisme espanyol. Destacat jurista i catedràtic de Dret, havia estudiat a la Institución Libre de Enseñanza, que dirigia el seu oncle, Francisco Giner de los Ríos. Dins del PSOE encarnava l’ala més moderada i liberal —és a dir, inequívocament anticomunista—, la qual cosa el situava lluny dels dirigents més obreristes (com Largo Caballero, conegut com el Lenin espanyol). No era, doncs, el líder socialista més apreciat per les masses obreres, però sí un dels més respectats per la seva alçada política i intel·lectual.

Per a Macià, Companys i la majoria dels dirigents d’ERC, Domingo i Nicolau d’Olwer eren, a més de ministres, dos bons amics. Havien compartit escó, tribuna i exili. Alcalá-Zamora sabia el que feia quan els va enviar a Barcelona: en certa manera, estava duent a terme una mena de xantatge emocional. Sabia que Macià era un militar per a qui la lleialtat personal era un valor suprem, i és assenyat pensar que aquest factor va tenir un pes important a l’hora d’assolir un acord. D’altra banda, el president català ja feia tres dies que suportava una forta tensió, i aquell matí havia patit una altra agenda maratoniana, que incloïa entrevistes als enviats especials del Daily Herald, Le Journal i el Corriere della Sera, i una emotiva recepció als militars republicans —dirigents de la conspiració de Jaca— que tot just havien estat alliberats a la presó menorquina de La Mola.

Complidor com era, Macià no va permetre que la seva fatiga es fes evident al seu voltant. Però per als seus col·laboradors més pròxims, no va passar desapercebut un detall petit, irrisori, però que, en el cas de l’Avi, tenia certa significació: durant una reunió mantinguda aquell matí, Macià va comparèixer amb una taca de tinta al puny de la camisa. Una taca! Un ròdol negre ben visible que contrastava vivament amb el seu aspecte sempre polit, sempre de vint-i-un botó. L’elegància de Macià era llegendària; se’l considerava un maniàtic de la pulcritud. Potser era una reminiscència dels anys en què duia uniforme. Els seus vestits fets a mida, d’un color gris clar característic —els sastres barcelonins en deien color «gris Macià»—, el blanc immaculat de la camisa, les sabates ben enllustrades, el bigoti blanc sempre a la mida justa, formaven part del mite de l’Avi, la seva egrègia figura, que «como Garibaldi, llegó a vivir en estado de monumento», en paraules de l’historiador Jesús Pabón. Que aquell dia Francesc Macià aparegués amb una taca a la camisa podia ser un simple descuit, però va ser considerat com un mal símptoma per Ventura Gassol, que li va fer portar una muda tot seguit.

Els ministres van arribar a l’aeròdrom del Prat de Llobregat a última hora del matí, i van ser rebuts, entre altres, per Joan Casanovas, que recorda la cara de mareig de Nicolau d’Olwer en baixar del Fokker. Tot seguit es van desplaçar a la plaça de Sant Jaume, on pretenien fer una arribada discreta, però debades: la notícia era prou sabuda des de la nit abans, i entre tafaners i periodistes hi havia una bona munió de gent fent guàrdia a les portes del Palau de la Generalitat. Els representants del govern central van ser rebuts, doncs, amb expectació i aplaudiments pels tafaners; amb honors, pels mossos d’esquadra, i amb un fred respecte per part dels membres de la guàrdia cívica d’Estat Català, que els veien gairebé com a enemics.

Per rebre els tres mosqueters del govern republicà, Macià va aplegar al Palau la seva plana major. Hi havia els ministres de la República Catalana Casanovas, Gassol i Carrasco; l’alcalde de Barcelona, Jaume Aiguader; el governador civil, Lluís Companys; el capità general López Ochoa, el president de l’Audiència Territorial, Oriol Anguera de Sojo, i també Josep Tarradellas, que en només setanta-dues hores s’havia fet un bon lloc en el pinyol del poder català.

En arribar els ministres, hi va haver abraçades cordials: abans de discutir res, els vells lluitadors republicans havien de felicitar-se mútuament per haver fet fora el Borbó. La mística del 14 d’abril els unia a tots. Particularment sentida va ser la trobada entre Marcel·lí Domingo i Lluís Companys. Tots dos havien coincidit al Partit Republicà Català i havien fet política junts durant dues dècades. En veure el seu antic amic i col·laborador convertit en ministre, Companys es va posar a plorar i el va abraçar amb una emotivitat que potser era sincera, però que els seus adversaris no es van estar de ridiculitzar en dies posteriors.

Just abans, els ministres van atendre els periodistes catalans que feien guàrdia al Palau i van coincidir en les seves declaracions, d’un to sospitosament fraternal; tant, que gairebé resultava xaró. Marcel·lí Domingo va dir que el contenciós entre els dos governs era «només un problema de noms», i que «els ministres no catalans estaven fins i tot més d’acord amb les aspiracions catalanes que els ministres catalans»; Fernando de los Ríos va parlar de «completa sintonía y cordialidad» i va dir que tenia plena confiança a resoldre el «pequeño problema» que havien vingut a abordar. Fins i tot el menys viu d’aquells periodistes devia preguntar-se per què, si tot anava tan bé, els tres ministres havien vingut a Barcelona.

Per la seva banda, Macià va ser prou explícit quan va admetre davant els periodistes que estava disposat a renunciar a una part dels seus ideals per assolir un acord favorable per a tothom. Amb aquestes paraules, Macià es curava en salut: semblava anticipar-se a la possible frustració d’una part de l’opinió pública. Però això no vol dir que donés la batalla per perduda abans de començar. Ho va posar de manifest de seguida que es va iniciar la reunió. Però, abans, s’havia de dinar.





Paella per a tothom


L’àpat va ser servit pel Restaurant Monumental, habitual escenari de banquets i celebracions de tota mena, situat al carrer Gran de Gràcia (que des de 1908 es deia Salmerón, en homenatge a un dels presidents de la Primera República que havia estat diputat pel districte gracienc). El menú era prou generós: de primer, paella valenciana; de segon, pollastre del Prat o lluç a la brasa, i, per postres, maduixes amb suc de taronja. Tot regat amb vi del Castell del Remei, blanc i negre. I xampany (aleshores encara se’n podia dir així) de la casa Codorniu, que es va guardar en fred per si de cas hi havia acord. Al dinar van participar altres membres del govern català, com Serra i Moret, i en canvi hi va faltar Lluís Nicolau d’Olwer, que havia preferit passar l’estona en companyia de la família de la seva germana (cal recordar que Nicolau havia anat a Madrid directament des de l’exili parisenc, i que durant la seva estada a l’exterior havia mort la seva mare).

I així, amb l’estómac ple, les copes buides i, segurament, un bon cigar als llavis, els negociadors es van posar a decidir el futur de la sobirania de Catalunya. No és un retret: en aquella època, la presència del fum del tabac i les copes de licor en les reunions polítiques eren tan normals com l’absència de les dones. Eren altres temps. Els reunits no van tenir cap problema per pair la paella i, sense sortir del Palau, iniciar una reunió que va durar entre cinc i set hores, segons les fonts. Déu n’hi do!

No existeix cap acta formal de la reunió; només les impressions parcials d’alguns dels participants. Embastant-les, se’n pot fer un relat més o menys aproximat. Per part catalana, hi eren Macià, Casanovas, Gassol, Aiguader, Companys i Anguera de Sojo. Per part espanyola, Nicolau d’Olwer, De los Ríos i Domingo. D’entrada, i un cop constatada per part de tots la voluntat d’un arranjament pacífic i satisfactori, uns i altres van marcar territori. De los Ríos va trencar el glaç assenyalant que la situació catalana, tot i la bondat dels fets que l’havien generada el dia 14, era una anomalia que soscavava els fonaments jurídics del règim republicà, i que calia buscar una solució que convertís la República Catalana en una autoritat regional provisional, que actuaria per delegació del govern central fins que les Corts aprovessin un estatut d’autonomia.

Macià comptava amb l’assessorament jurídic d’Oriol Anguera de Sojo, però va preferir obrir el foc dialèctic per la via sentimental: els fets esdevinguts el 14d’abril tenien caràcter revolucionari —va remarcar— i es derivaven del sufragi popular. Tan legítima era la República Espanyola com la Catalana, totes dues igualment aclamades pel poble; si es feia marxa enrere, hi havia el risc que Catalunya es desencantés, que els sectors més radicals busquessin el conflicte, que es produís un divorci desastrós entre el republicanisme català i l’espanyol.

De los Ríos va recordar, aleshores, que el pacte de Sant Sebastià només reconeixia el dret de Catalunya a l’autonomia, no pas altra cosa; Macià li va replicar que ERC, partit guanyador de les eleccions del dia 12, no va participar del pacte, perquè no es va fundar fins uns quants mesos després; però el cert és que en la trobada guipuscoana hi van prendre part Jaume Aiguader (Estat Català) i Lluís Nicolau d’Olwer (Acció Catalana), la qual cosa els comprometia a ambdós, com a mínim.

El ministre andalús va reiterar aleshores un dels arguments que més sovint apareixerien en la trobada: la futura configuració de la República Espanyola —federal o unitària— no podia dependre de la voluntat unilateral d’una de les parts; Catalunya no podia condicionar els fonaments de la futura constitució republicana.

Els ministres, fos per convicció o per lleialtat, van mostrar-se inflexibles en aquest punt. Lluís Companys, com calia preveure, va mostrar-se procliu a fer les concessions necessàries per obtenir l’acord. Juntament amb Anguera de Sojo i Nicolau d’Olwer, miraven de trobar escenaris de coincidència. Però els dirigents d’Estat Català, com Gassol i Aiguader, es mantenien ferms: la decisió del poble català era un acte de sobirania política, i la inclusió de Catalunya en la República Espanyola havia de ser el resultat d’un pacte entre iguals. Si no es respectava aquest principi confederal, molts catalans podrien optar per l’independentisme. I ho farien si Macià s’hi posava al davant.

S’havia arribat al pinyol de la discussió. La discussió de sempre, la de 1640, 1714, 1919. I també les que hem viscut després, el 1979 i el 2006. Era Catalunya un subjecte polític? Tenia dret a exigir, exercir i compartir sobirania? En aquest punt, De los Ríos va sentir-se obligat a marcar una línia vermella i deixar clars els seus postulats innegociables: el poble espanyol en conjunt era l’únic dipositari de la sobirania nacional, l’únic que estava facultat, a través de les futures Corts constituents, per concedir l’autonomia a Catalunya. En això estava d’acord el govern espanyol en bloc, totes les forces polítiques espanyoles i —evidentment— l’exèrcit. El govern de Madrid podia ser respectuós amb la situació generada a Barcelona el 14 d’abril, però sempre que Macià i companyia acceptessin, prèviament, la seva posició subordinada des d’un punt de vista legal.

Per arrodonir els seus arguments, els ministres van suggerir de redactar un comunicat conjunt en què el govern de la República es comprometria a redactar i aprovar un estatut d’autonomia per a Catalunya en la primera legislatura.

—¿Y mientras tanto? —va preguntar Joan Casanovas.

—Macià será presidente de la Diputación de Barcelona, y en breve aprobaremos un decreto para mancomunar las cuatro provincias catalanas, como en 1914.

—¡Esto ni pensarlo!

Tots els representants catalans van considerar inassumible la proposta. Ells eren el govern de Catalunya, no pas una administració d’àmbit local o provincial, i aquest fet no tenia marxa enrere possible. Ho expressaven a grans crits Gassol i Casanovas. Però fins i tot els dirigents més proclius al pacte, com Companys o Anguera de Sojo, van haver d’advertir amb vehemència que, si no s’assumia aquella realitat, la decepció a Catalunya seria enorme, la qual cosa posaria en perill la consolidació del nou règim republicà al conjunt d’Espanya.

—Bé, almenys en Macià continuarà sent president. Es lo que quiere el pueblo, que Macià sea presidente —va intentar persuadir-los Nicolau d’Olwer—. Por lo demás, recordad que estamos hablando de un arreglo provisional.

Però el professor, aquesta vegada, no va resultar convincent. Macià li va contestar, possiblement, en aquests termes:

—Somos el gobierno de Cataluña, tenemos a todo el pueblo catalán detrás nuestro. No podéis ignorar esta realidad.

I és del tot probable que Fernando de los Ríos respongués amb tota la contundència que li permetien els galons de ministre:

—Os tiene que quedar clara una cosa, y no me voy a andar por las ramas: si os obstináis en mantener la República Catalana, os exponéis a una guerra civil.





XI. El nom de la cosa


La reunió havia arribat a un atzucac. Les posicions d’uns i altres estaven enquistades. Els negociadors es removien a les butaques, fatigats, i el silenci s’anava ensenyorint d’una sala enfosquida i emboirada pel fum del tabac. Aleshores, algú amb bon criteri va decidir que era el moment de fer un recés. La majoria ho va aprofitar per estirar les cames, demanar un altre cafè o fer una visita al lavabo. És molt possible que algun dels ministres truqués al president Alcalá-Zamora demanant noves instruccions.

Macià, Companys i potser algun representant més de la part catalana van aplegar-se en una rotllana a part. Josep Tarradellas, que havia entrat amb l’excusa d’aportar documentació sobre el projecte autonòmic de 1919 (el referent més immediat de les aspiracions autonomistes), s’hi va afegir. Els punts de vista continuaven estant enfrontats.

—Coronel, crec que ha arribat el moment de negociar —va apuntar Companys—. Ja ho ha sentit, en el fons és un tema de noms. Si renunciem a l’Estat català…

—Si renunciem, ens quedem sense res. Només tenim una promesa d’Estatut —replicava Carrasco—. Però quan? Ara vindran les allargues. I si les Corts el retallen? I si ens el tomben? Ni tan sols sabem qui hi tindrà majoria, a les noves Corts.

—Hi haurà una majoria republicana, coi!

Macià mirava de ser pragmàtic:

—Tot això és fer volar coloms. L’única cosa real és el que tenim ara.

—Si li canviem el nom, no ens ho respectaran, n’estic segur.

—Però és que ja ho tenim! Ho tenim a la mà! I el poble està amb nosaltres…

Tarradellas discrepava en aquest punt.

—Amb tots els respectes, president… Si es refereix al fet que el poble agafarà les armes per lluitar per la República Catalana contra la República Espanyola, em sembla que no hi hauria de comptar.

—No s’ofengui —va insistir Companys—, però si li han de treure les castanyes del foc els nois d’Estat Català…

No està documentat que cadascun d’ells digués exactament això, però sí que van dir coses molt similars abans o després d’aquell 17 d’abril. Després d’escoltar uns i altres, Macià es va recloure en un silenci apesarat i es va fixar que, en un altre extrem de la sala, els ministres mantenien una discussió paral·lela. Aleshores, ells tampoc no tenien clar quin era el seu marge de maniobra.

—… pero si confirmamos a Macià como presidente, la autoridad de la República quedará en entredicho —es lamentava De los Ríos.

—El republicanismo en Cataluña es Macià, métetelo en la cabeza. Si no les ofrecemos algo tangible, no cederán —replicava Nicolau.

Marcel·lí Domingo li donava la raó:

—Recuerda, Fernando, que Don Niceto nos ha pedido una solución que asegure el apoyo de Catalunya a la República.

En cert moment, doncs, totes dues parts van entendre que havien de fer concessions recíproques. La República havia de reconèixer la legitimitat del govern de Macià, i Macià havia d’admetre l’autoritat indiscutida del govern central. Aquests podien ser els paràmetres de l’acord —nominalismes a part. Però tot plegat era encara massa abstracte.

Enmig de la xerrameca, l’Avi es va aixecar parsimoniosament i va sortir de la sala sense dir ni ase ni bèstia. Els altres es van alçar en senyal de respecte i el van seguir amb la mirada, convençuts que el vell lluitador es disposava a escometre la batalla més dura: la negociació amb ell mateix.





El moment de la responsabilitat


Macià va entrar al lavabo, es va mirar al mirall i hi va veure un home gran, ullerós i sol. Ben sol, com ho estan els governants a l’hora de la veritat, va fer un repàs mental del que havia viscut aquells tres dies. La joia, la glòria, l’entusiasme, els somnis possibles i els imaginats. Va recordar la invocació que va fer al poble en el seu primer ban: «Catalans, sapigueu fer-vos dignes de Catalunya». N’havien sabut? Havien estat prou dignes? Mereixien la sobirania que els havia ofert? I ell mateix, havia estat a l’altura? La resposta li plantejava dubtes. Barcelona encara era una festa, però el moment ja no demanava festes, sinó compromís i responsabilitat. El poble català, tan allunyat de la política durant segles, no semblava madur per fer-se càrrec del seu destí. Molts catalans i catalanes eren indiferents a l’opció sobiranista. Molts altres havien vingut d’altres terres d’Espanya i no volien cap enfrontament amb Madrid. Les masses obreres, en mans de la CNT, es malfiaven o es reien de l’èpica nacionalista. I ERC, tot i el lideratge indiscutit de Macià, era un partit massa heterogeni per assumir una decisió maximalista sense més ni més.

Eren entrebancs importants, però potser s’haurien pogut superar. Macià encara tenia rampells d’optimisme. Comptava amb el seu propi carisma i la força dels fets consumats. El poble… El poble ja el seguiria. Companys i els altres obeirien. La CNT, qui sap, podria avenir-se a un pacte… Però no: el repte era massa complicat i exigia la unitat pètria, convençuda i decidida de tot Catalunya. Perquè al davant hi havia Espanya. Ni més ni menys. Un Estat secular, potser decadent, però amb una tradició de govern, un exèrcit al darrere i uns líders decidits —ells sí— a no cedir més enllà del que consideraven innegociable. Per dir-ho en termes militars, Macià no disposava de prou efectius per plantejar una batalla oberta. Havia fet prou guanyant les eleccions, assolint el poder i obligant el govern espanyol a seure per negociar.

Això sol ja era, en termes històrics, una victòria. Perquè, en aquella estona de reflexió, Macià no només va pensar en els últims tres dies. Va rememorar també els vint-i-cinc anys de lluita política, que van començar el 1905, quan el seu compromís catalanista li va fer abandonar una prometedora carrera militar. Si mirava enrere, hi veia frustracions, presó, exili i marginalitat política. Aleshores pensava que, al cap i a la fi, havia obtingut molt més del que un dia va somniar, més del que el catalanisme havia exigit inútilment des del Memorial de Greuges i les Bases de Manresa, al segle anterior, passant per la Mancomunitat i el seu malaguanyat projecte autonòmic de 1919, aprovat per tots els partits catalans i rebutjat despectivament per les Corts monàrquiques, enmig de ferotges campanyes d’agitació anticatalana.

Les coses havien canviat des d’aleshores, i aquesta mirada enrere va fer que Macià es resignés. L’Avi idealista, el vell somiatruites, era més aviat un pragmàtic de mentalitat castrense: comptaven els fets, les victòries, la realitat. Així en parlava Lluís Nicolau d’Olwer: «En contra del que molts puguin pensar, Macià tocava sempre de peus a terra, i el seu entusiasme no li impedia confondre els seus desigs amb la realitat exterior. Com un bon general, mai no hauria entaulat una batalla perduda d’antuvi». En el mateix sentit es va expressar anys després Josep Tarradellas: «Fins aleshores havia admirat el Macià idealista, i a partir d’aquell dia vaig admirar el Macià polític, el líder que sabia en quin moment calia sacrificar els seus ideals en benefici del seu poble».

Segons alguns, Macià va cedir perquè les pressions de Madrid van ser massa fortes; segons uns altres, perquè va detectar que el seu ideal no era el de la majoria del poble. Possiblement va ser per totes dues coses. En qualsevol cas, l’Avi havia pres un determini, i el duia escrit a la cara quan es va reintegrar a la reunió.

Davant del silenci expectant de tots els presents, Macià va seure pausadament, i va prendre la paraula buscant la millor manera de resumir el que li passava pel cap en aquella hora decisiva:

—Señores, permítanme que haga uso de la palabra. Llevo treinta años luchando por la República y por la libertad de Cataluña. Lo hice y lo hago pensando en hacer de mi tierra una nacionalidad libre y próspera, pero pensando también en la libertad de los pueblos hermanos de España. A mi lado, he podido contar con el apoyo de mis viejos compañeros, y también de mis amigos republicanos españoles. Contigo, Marcelino… Con Azaña, con mi muy querido Alcalá-Zamora… Ahora estos buenos amigos me piden un sacrificio —un gran sacrificio— para no entorpecer los primeros pasos de la República por la que tanto han luchado. Tengo que decirles que lo que me piden va en contra de lo que creo mejor para mi pueblo. Pero, a pesar de ello, estoy dispuesto a renunciar a una parte de mis ideales para que podamos salir de esta sala con un acuerdo que nos complazca a todos… Sin embargo, tengo que advertirles algo, con toda la cordialidad pero con toda la contundencia: el pueblo catalán es generoso, quiere ayudar a consolidar la República Española, pero no tolerará, no toleraremos, que esta generosidad se pague con una decepción…

Va fer una pausa, però la va interrompre de seguida:

—… con la enésima decepción.

Tot i el retret final, els tres ministres es van mirar complaguts i emocionats. Fernando de los Ríos va parlar en nom de tots tres:

—Presidente, tenga por seguro que la República no decepcionará a Cataluña. Es más: desde este mismo instante, la República está en deuda con Cataluña. Le doy mi palabra de que aprobaremos un estatuto de autonomía que garantice a esta tierra las más altas cotas de libertad y de progreso.

I l’ambient a la sala es va relaxar de cop. En aquell intercanvi de bons propòsits hi havia la clau de volta de l’acord: Macià va parlar de renuncia, i De los Ríos va respondre dient-li presidente. Va ser una mena de legitimació recíproca i implícita. Les bases de l’entesa bilateral estaven posades i ben falcades. Però calia expressar-les damunt del paper, i en aquest punt la discussió, tot i que més relaxada en termes polítics, va esdevenir també més feixuga, amb un fort protagonisme dels juristes: Oriol Anguera de Sojo i Fernando de los Ríos, principalment.

Un cop assumit —sense verbalitzar-ho— que el futur règim català tindria caràcter autonòmic però no federal, calia buscar una fórmula jurídica que permetés la vigència del govern presidit per Macià fins a l’aprovació del futur estatut d’autonomia. Joan Casanovas va suggerir prendre com a base la proposta autonòmica de 1919, aprovant-la per decret llei després d’adaptar-ne els preceptes al règim republicà. Però De los Ríos va considerar que era una opció precipitada que condicionaria la feina dels futurs redactors de l’Estatut (d’altra banda, aquella proposta, tot i rebre el suport de tots els partits catalans, era un projecte de la Lliga Regionalista, i a molts dels presents els incomodava aquest fet). A canvi, el ministre va proposar que el nou govern català assumís de forma immediata les competències mancomunades de les quatre diputacions provincials catalanes (que eren i són, recordem-ho, ens locals sense capacitat legislativa). Macià en seria el president i designaria una comissió per elaborar l’avantprojecte d’un nou estatut.





El decret del català


Certament, era una solució pràctica. Assumint el poder de l’administració provincial, Macià comptava des d’aquell moment amb un pressupost en vigor i un cos de funcionaris versat i distribuït sobre tot el territori català. Però els negociadors catalans exigien alguna cosa més. Per començar, un rang institucional superior al del règim local; i, a més, la legitimació del 14 d’abril, de les disposicions i els nomenaments del govern de la República Catalana. Per exemple, el decret sobre l’oficialitat del català. Els ministres exigien que aquest afer quedés regulat més endavant, en el nou estatut, però Macià i els seus es van negar radicalment a revocar una decisió tan rellevant des d’un punt de vista simbòlic. La llengua, el 1931, era un afer tan sensible com ho és avui dia. Aquest punt va provocar discussions irades, amb crits i escarafalls, i la reunió va estar a punt de tornar a fracassar, fins que Marcel·lí Domingo, en la seva condició de ministre d’Instrucció Pública, va suggerir que el govern espanyol podria encabir el nou estatus de la llengua catalana, de forma immediata, en un decret provisional sobre el bilingüisme.

Després d’aquesta victòria parcial, la part catalana va exigir també que Madrid confirmés els nomenaments dels ministres de l’Estat català i els seus delegats territorials. Això va donar peu a un seguit de discussions nominalistes.

—Verán: «ministro» es una denominación reservada a los miembros de gobiernos soberanos —insistia De los Ríos—. En una administración de carácter regional lo lógico es que se denominen consejeros.

—Pero en cualquier estado de una federación se habla de ministros y de ministerios —replicava Macià.

—Debemos insistir en este punto, la República no es federal… Ni unitaria tampoco. No tiene constitución, así que este debate no es pertinente.

—Pero si dentro de la República hay un estado autónomo, esto prefigura una estructura federal…

—Precisamente por ello, Cataluña no puede ser un estado autónomo. No puede denominarse así.

S’havia arribat al pinyol de la discussió: calia trobar el nom de la cosa. Una denominació ben ajustada per al nou règim català, que fos prou digna, representativa i legítima, però no gaire agosarada, ni sobirana, ni confederal. Un títol que resultés adient per a un territori amb perfil nacional, un subjecte polític que aspirava a adquirir personalitat jurídica, però no un estatus de sobirania. Tot un repte polític i semàntic.





Ball de noms


Va començar el ball de noms. La part espanyola, de forma coherent, defensava la nomenclatura d’àmbit local: diputació general de Catalunya, govern general de Catalunya, govern de la mancomunitat de Catalunya… La part catalana insistia per la via federal: Estat català de la República Federal Espanyola, Estat autònom de Catalunya… Òbviament, calia buscar una tercera via més híbrida, acceptable per a les dues parts. Algunes propostes, com ara «Consell General de Catalunya» eren prou vàlides, però resultaven una mica neutres, poc polítiques. Finalment, els representants espanyols van fer una proposta singular, que evidentment no era fruit de la improvisació.

—Antes me comentaba Nicolau —va dir De los Ríos— que en la propuesta autonómica de 1919 se incluyó alguna referencia al nombre que recibía la diputación de las cortes medievales, la… Generalidad.

És molt probable que la idea fos de Nicolau d’Olwer, que per alguna cosa era un expert medievalista. El que no se sap és per què va ser De los Ríos qui va fer el suggeriment als presents. El cas, però, és que la proposta no va ser mal rebuda. La Generalitat (també coneguda en el passat com a Diputació del General de Catalunya) evocava les glòries medievals catalanes, un passat en què Catalunya conservava una important quota de sobirania dins de la monarquia hispànica.

—Es una denominación muy pertinente —va afegir Anguera de Sojo— porque fue la monarquía borbónica, a través de Felipe V, la que abolió la Generalitat en 1714. Así que tiene su lógica que resucite al caer el último de los Borbones.

—Però voleu dir que una institució medieval ens pot resultar útil? —preguntava Macià.

—És només una qüestió de noms. Pel que fa a l’estructura i el seu funcionament, serà un govern autònom nou, amb les competències que prevegi l’Estatut.

—Exacto —va remarcar De los Ríos—, no vayamos a presuponer que el restablecimiento de la Generalitat implica la entrada en vigor de todos los fueros medievales.

—¡Ni de la Inquisición! —va bromejar algú dels presents.

Possiblement cap dels negociadors, excepte Nicolau d’Olwer i Anguera de Sojo, no tenia gaire idea del que havia estat la Generalitat medieval, és a dir, la representació permanent dels tres braços de les Corts catalanes, la garant de les constitucions del país des de 1359. Però per a tots ells el títol de «Govern de la Generalitat de Catalunya» tenia dignitat i caràcter. Donava a la instauració de la República un nou sentit de reparació històrica. Era més que una diputació, però menys que un Estat. I per si no fos prou, l’edifici renaixentista de la plaça de Sant Jaume —on tenia lloc la històrica reunió— mai no havia deixat de ser conegut per tothom com el Palau de la Generalitat.

L’únic risc que tenia aquesta opció era la seva indefinició. De quina Generalitat estaven parlant? D’un nom i prou, una antigalla buida de contingut? O de l’òrgan sobirà que, en representació de les Corts, recaptava tots els impostos i legislava juntament amb el rei? Del govern que obligava la corona a respectar les constitucions del país i decidia si els catalans havien d’anar a la guerra amb els altres súbdits del rei d’Espanya? Si els polítics catalans aspiraven a recuperar les atribucions de la Generalitat de 1714, podien fregar-se les mans; però aquesta no era, ni de molt, la intenció del govern de la República (es va demostrar, al cap de pocs dies, en les desavinences sobre la redacció del decret que restaurava la Generalitat provisional).

Macià encara no podia preveure aquestes dificultats futures, i va decidir acceptar la proposta. A partir d’aleshores seria president de la Generalitat, el mateix càrrec que el mític Pau Claris, el canonge que el 1640 també va somniar, per pocs dies, en una república catalana. Macià podria engegar la llarga aventura de l’autonomia amb un govern legítim que redactaria una proposta d’Estatut d’autonomia. El sotmetria a l’aprovació de les Corts, on els partits republicans li prometien el seu suport… sempre que el text final no superés els límits de la futura constitució republicana, que encara no existia. Això, pel cap baix.

Era un bon balanç? Només el pas del temps ho podria dir. De moment hi havia un acord, hi havia pau civil, Catalunya tenia un govern propi per primer cop en dos segles, i és indubtable que aquest acord no hauria existit sense el cop de força de Macià el 14 d’abril. La República Catalana, per tant, estava condemnada, però no moriria en va.





XII. Dignes de Catalunya


La reunió encara es va allargar una estona, perquè calia redactar el comunicat conjunt dels dos governs i s’havia de mesurar cada paraula. Però Macià ja no hi era; va abandonar el Palau de la Generalitat cap a les nou de la nit per acompanyar el ministre De los Ríos a l’Hotel Ritz, on s’allotjava. Companys també va marxar abans per resoldre afers pendents al govern civil. En obrir-se la porta de la sala de reunions, es van sentir rialles i retalls d’animada conversa; algú va fer pujar el xampany. Al vestíbul del Palau, els periodistes esperaven amb febril expectació, mentre els membres de la guàrdia cívica d’Estat Català, amb la bandera estelada al braçal, intercanviaven mirades de ràbia i decepció: l’acord entre els dirigents catalans i madrilenys els semblava la pitjor de les desgràcies.

Després dels brindis, alguns dels negociadors van posar els cinc sentits per tal de fer un exercici de preciosisme semàntic —i d’hipocresia, per què no dir-ho— en la redacció d’una declaració oficial en els termes següents:

L’entrevista celebrada entre els ministres del govern provisional de la República i els membres del govern de la República a Catalunya s’ha desenvolupat en termes de la més gran cordialitat, i han estat harmònicament debatuts els diversos punts segons els quals haurà de quedar articulat el fet revolucionari català en el nou règim.

Els tres ministres del govern provisional de la República han confirmat, de la manera més completa i absoluta, la seguretat del compliment del pacte de Sant Sebastià, i ha estat reconeguda per tots els reunits la conveniència d’avançar l’elaboració d’un estatut d’autonomia, el qual, un cop aprovat per l’assemblea d’ajuntaments catalans, serà presentat com a ponència del govern provisional de la República, i com a solemne manifestació de la voluntat de Catalunya, a la resolució de les Corts constituents.

Ha estat també unànime, per part de tots els reunits, el reconeixement de la saludable eficàcia revolucionària dels actes realitzats fins ara a Catalunya, i, per la seva banda, el consell de govern que ha actuat des d’aquell moment a Catalunya ha decidit actuar, d’ara endavant, sota el nom de gloriosa tradició de govern de la Generalitat de Catalunya.



És destacable que, en esmentar les parts negociadores, el comunicat es refereix a Macià i companyia com «els membres del Govern de la República a Catalunya». La preposició «a», en lloc de «de», imposada en el redactat final, indicava que la República Catalana no només deixava d’existir, sinó que, a efectes legals, no havia existit mai. Havia estat una pura il·lusió.

Poc abans de les deu de la nit, Francesc Macià tornava a la plaça de Sant Jaume i es disposava a prendre part en una cerimònia tan dolorosa com necessària: l’anunci públic de l’acord assolit, que significava també el comiat de la jove República Catalana i el naixement d’una nova fórmula d’autogovern, amb una denominació carregada d’història però buida de significat per a la immensa majoria de la població catalana.

L’esperaven Gassol, Casanovas, Carrasco, Tarradellas, Nicolau d’Olwer i Marcel·lí Domingo. A la plaça hi havia alguns centenars de persones, una part de les quals havia esperat pacientment durant tota la tarda. Tots van aplaudir en veure aparèixer l’Avi al balcó. Ell, però, somreia sense convicció i es preguntava si aquells aplaudiments eren merescuts; si significaven res. En prendre la paraula, va intentar sincerar-se: «Catalans, avui faig un sacrifici que…», però la frase es va veure bruscament interrompuda per les campanes de la catedral, que tocaven les deu de la nit. Macià es va quedar en silenci, deixant que sonessin els quarts i les hores, afegint tensió dramàtica a una escena que ja per si mateixa semblava una cerimònia laica. De fet ho era. Un bateig, un matrimoni i un funeral, tot alhora. Però Macià feia més cara de vidu que no pas de padrí.

Finalment va parlar de forma breu per dir que s’havia arribat a un acord, que li havia calgut fer una renúncia parcial en favor del bé comú i de l’interès de la República, que la cordialitat amb el govern de Madrid era total. I poca cosa més. Tot seguit, Ventura Gassol va llegir el comunicat. La gent, en saber que hi havia acord, i que la República Catalana es convertia en Generalitat de Catalunya, va tornar a aplaudir. Des del dia 14, tot el que deia Macià des del balcó era aplaudit. Hi havia República, hi havia entesa, l’Avi era president. No calia res més.

Mentre això passava, Companys reflexionava al seu despatx del govern civil. Ell ho havia desfermat tot, en un acte d’eixelebrament, a tres quarts de dues del dimarts 14. Tres dies i mig després, podia sentir-se satisfet. Tot plegat havia desembocat en un acord que consolidava la República i enfortia ERC i la seva pròpia posició dins del nou partit hegemònic de Catalunya. A partir d’ara, tot i els malentesos, la distància ideològica i l’estira-i-arronsa del dia 14, Companys formaria un tàndem sòlid amb Macià, seria el seu home a Madrid i el seu successor a la presidència de la Generalitat.

Macià va sortir del balcó del Palau, i en veure la seva esposa, Eugènia Lamarca, i les seves filles, que l’esperaven emocionades, les va abraçar entre llàgrimes. «Mai no m’agrairan prou el que he fet, el que he hagut de fer per evitar una guerra civil», els deia entre sanglots. I, finalment, la cèlebre frase: «Avui és el dia més trist de la meva vida». Per a alguns, aquesta tristesa irrefrenable es devia a la impossibilitat de convèncer els republicans espanyols, la impossibilitat de culminar un somni de dècades. Per a Josep Tarradellas, en canvi, Macià plorava perquè estava decebut amb la seva pròpia gent. «Aquell dia, el president Macià va veure clar que el poble català no volia la independència, que no volia trencar amb l’Espanya republicana. Aquest fet, la capacitat d’entendre que li calia supeditar els seus ideals a la realitat del moment, forma part de la seva grandesa com a polític».

Fos com fos, Macià no va deixar de tenir mai aquesta recança. El va acompanyar fins a la mort.





XIII. Epíleg


El dissabte 18 d’abril començava el primer cap de setmana republicà, i els ànims es van asserenar després d’hores de gran intensitat política i ciutadana. Però des del primer moment es va constatar que l’acord entre els republicans espanyols i Macià, que tants esforços havia costat, era massa imprecís i obria incògnites importants. En els rengles d’Estat Català, els més abrandats no amagaven la seva decepció. Potser per això el mateix dia 18 Macià va fer pública una nota de premsa que semblava més aviat una justificació o una disculpa: «Per esperit de solidaritat republicana hem acceptat privar-nos, per una breu interinitat, d’una part de la sobirania a què teníem dret», assegurava. I al final encara mostrava la seva esperança d’«articular les nostres llibertats en la confederació hispànica que sempre hem pregonat». Tornaven a aparèixer termes com «sobirania», «confederació»… L’Avi tornava a apujar el llistó fent una lectura maximalista dels acords del dia17. Poc després es va constatar que el govern de Madrid tenia un punt de vista ben diferent. El dia21, la proposta de decret per al restabliment de la Generalitat va ser motiu de fortes discussions i d’una picabaralla verbal entre el ministre Maura i els dirigents d’ERC. Era un avançament del que passaria en els mesos següents.

Les Corts constituents, amb majoria republicana i socialista, van aprovar una constitució laica i progressista que definia la República com un Estat unitari, compatible amb el dret a l’autonomia de les regions que ho sol·licitessin. Quedava clar que la confederació hispànica era una al·lucinació de Macià. Però en la proposta d’Estatut, redactat al santuari de Núria, Catalunya es definia com a «Estat autònom», amb el català com a única llengua oficial i un amplíssim ventall de competències. El text va ser aprovat en referèndum pel 99 % dels sufragis. Però això no va impressionar les Corts espanyoles, on el text català va ser objecte d’una retallada escandalosa, atiada per les furibundes campanyes anticatalanes al carrer i a la premsa. L’Estatut es va salvar d’un pèl. Macià s’hi va conformar, però una part dels seus antics companys el van acusar de traïdor. Només havia passat un any i escaig, però l’esperit del 14 d’abril semblava quedar tan lluny…

ERC va guanyar les primeres eleccions al Parlament català, però no va trobar mai la cohesió interna, i a més va patir l’escissió del grup de L’Opinió, amb l’afegit de Josep Tarradellas, que va sortir del partit acusant Macià d’autoritarisme. En canvi, Companys va restar al costat del seu líder, per bé que el seu àmbit d’actuació va ser més aviat Madrid; primer, com a cap de la minoria catalana a les Corts, i després com a ministre de Marina.





La dreta al poder


Paral·lelament, el govern reformista de Manuel Azaña, massa prudent per als uns, massa agosarat per als altres, es va anar deteriorant durant l’any 1933, i unes noves eleccions van donar la majoria a les dretes, tant a Espanya com a Catalunya (on la Lliga de Cambó va ressorgir de les seves cendres). Francesc Macià va morir un mes després, el dia de Nadal, exclamant al llit de mort «Pobra Catalunya!», segons el testimoni de la seva filla. El seu funeral públic als carrers de Barcelona va ser multitudinari; la mort del vell coronel va ser molt sentida, en part perquè semblava anunciar els pitjors presagis per al país i per al règim que havia contribuït a instaurar.

Efectivament, les relacions entre la República de dretes i la Generalitat d’esquerres, presidida ara per Lluís Companys, van ser molt conflictives. El govern català va aprovar una reforma agrària moderada, i el govern espanyol, amb el suport dels propietaris agraris catalans i la Lliga, la va impugnar. A l’octubre, l’anunci de l’entrada al govern de la CEDA (una coalició reaccionària i amb tics pseudofeixistes) va fer que els partits republicans es conjuressin per «salvar la República». Les forces esquerranes s’havien de mobilitzar, però finalment només va esclatar una revolta obrera a Astúries. Tot i això, Companys, convençut un cop més que copsava «l’emoció del moment», va proclamar l’Estat català el 6 d’octubre, convidant les esquerres espanyoles a refundar la República. Però aquest cop la seva audàcia no es va veure recompensada. L’exèrcit va intervenir, els sindicats es van inhibir, les milícies d’Estat Català van actuar tard i malament, i Companys es va haver de rendir al cap de vint-i-quatre hores mal comptades. El govern català va ser empresonat, i l’autonomia, suspesa indefinidament.

En un clima de creixent radicalització política, aguditzada per la puixança dels règims feixistes a Alemanya i a Itàlia, les esquerres de tots colors es van unir en un únic front electoral per recuperar el poder. Ho van aconseguir el febrer de 1936, i la Generalitat va ser restaurada per decret. Companys, de nou president, va fer intents sincers per normalitzar la vida política i restablir el diàleg amb la Lliga; però al conjunt d’Espanya es va instaurar un clima de radicalització verbal i de violència al carrer. Falangistes i comunistes agafaven un protagonisme que mai no havien tingut. Els militars van començar a conspirar per «impedir la revolució i restablir l’ordre». El 18 de juliol es va produir el cop d’Estat militar, que en fracassar als grans nuclis urbans espanyols va desembocar en la guerra civil.

A Barcelona, l’aixecament va ser sufocat per l’esforç conjunt de les forces de l’ordre públic —incloent-hi la guàrdia civil— i les milícies obreres. Companys, temorós de quedar-se sol davant dels militars, com al 6 d’octubre, va accedir a repartir algunes armes entre els sindicats. Després, la CNT va assaltar els arsenals i va aconseguir el control dels carrers. Com a conseqüència d’això, va esclatar una sagnant revolució que es va saldar amb una matança de dirigents de dreta, religiosos i fins tot republicans i catalanistes a qui la CNT els la portava votada per un motiu o altre.

El govern de la Generalitat va reaccionar tard i malament. Va intentar salvar vides i recuperar en certa manera el control de la situació; va crear una indústria de guerra i va emprendre col·lectivitzacions; però les coses mai no van tornar a ser com abans del19 de juliol. La guerra aviat va començar a anar malament per a la República, i mentrestant la rereguarda era escenari de lluites virulentes entre comunistes i anarquistes, mentre el govern central, instal·lat a Barcelona, reduïa la Generalitat a la categoria d’administració provincial. El 1938, la sagnant batalla de l’Ebre va segar les vides de milers de joves soldats catalans. I el gener de 1939, les tropes del general Franco van ocupar Catalunya, derogant l’Estatut per tal de «retornar a las provincias catalanas el honor de ser gobernadas en pie de igualdad con sus hermanas del resto de España». Amb l’exili massiu, la repressió, els afusellaments en massa, començava una dictadura que seria més llarga del que ningú podia sospitar.

L’experiment republicà havia estat curt i no havia aconseguit superar cap dels reptes que s’havia proposat. A Catalunya, l’entusiasme desbordant de 1931, la força del nacionalisme republicà, l’acció civilitzadora d’un segle de catalanisme, tot va quedar anorreat per les divisions i les matances produïdes durant la guerra i els primers anys del franquisme. La mort i l’exili es van endur el bo i millor de tota una generació. Les elits culturals van marxar o van quedar silenciades. La llengua va desaparèixer de la vida pública. Va ser un desastre de dimensions catastròfiques, que només en part hem pogut veure reparat.





Vides estroncades


La major part dels protagonistes del 14 d’abril van veure interrompuda la seva carrera política de forma abrupta. Francesc Macià es va estalviar de veure la desfeta del seu país, perquè va morir el dia de Nadal de 1933, sent president, molt plorat pel poble i respectat pels seus adversaris. Lluís Companys, en canvi, va viure la derrota en primera persona, i després d’exiliar-se a França, va ser capturat pels nazis i lliurat a les autoritats franquistes, que el van afusellar el 15 d’octubre de 1940. Companys, molt criticat pels seus rivals i fins i tot pels seus antics companys durant la guerra, va tenir una mort molt digna, «per Catalunya i els meus ideals, i sense cap ombra de rancúnia», com va dir davant del tribunal militar que el va sentenciar després d’una paròdia de judici sumaríssim.

Francesc Cambó va haver de patir les mateixes paradoxes cruels que tots els dirigents de la dreta catalanista. La guerra civil el va trobar en un dels seus freqüents viatges, i en assabentar-se que els anarquistes havien assaltat casa seva i que els dirigents de la Lliga eren detinguts i en molts casos assassinats, va decidir no tornar. Tampoc no va voler tornar a l’Espanya de Franco, tot i que li va donar suport financer, convençut que era un mal menor per al país. Pitjor destí va patir Manuel Carrasco i Formiguera, que tot i mantenir-se fidel a la Generalitat i a la República, va haver de fugir dels anarquistes per la seva condició de catòlic. Però això no el va salvar de la mort: les autoritats franquistes el van detenir accidentalment i el van afusellar a Burgos, pel sol fet de ser nacionalista català.

La majoria dels dirigents d’ERC van acabar a l’exili. Ventura Gassol va passar-se els primers mesos de la guerra protegint capellans, esglésies i museus, amenaçats per la barbàrie, i protegint-se a si mateix de la folla ira dels anarquistes, cosa que el va portar a l’exili abans d’hora. Va viure a França, però va poder tornar a Catalunya a temps de veure la restauració de la Generalitat, abans de morir el 1980. Joan Casanellas, diputat d’ERC fins a la guerra, va ser detingut a la zona franquista, però el van bescanviar pel comte de Montseny, que era presoner dels republicans. Després de passar molts anys a l’exili, en tornar la democràcia va ser diputat pel PSC al Parlament. Joan Casanovas va arribar a ser president del Parlament republicà i conseller en cap de la Generalitat, però es va distanciar de Companys per la seva tolerància amb els anarquistes i va acabar fugint de Catalunya acusat de conspirar amb Estat Català per substituir el president. Va morir a França el 1942.

Amadeu Aragay va seguir la seva carrera política prop de Companys, i en acabar la guerra va emprendre el camí de l’exili, que el va dur a Mèxic, on va morir el 1965. Molt més atzarosa va ser la trajectòria de Joan Antoni Trabal, que va deixar ERC el 1936 per afiliar-se al PSUC, i després de la victòria de Franco va canviar de bàndol, definint-se com a liberal monàrquic. Per acabar-ho d’adobar, en el retorn de la democràcia va ser candidat al Congrés dels Diputats per Alianza Popular, amb Manuel Fraga.

La trajectòria de Josep Tarradellas és prou coneguda. Esdevingut home de confiança de Macià, al cap d’un any ja havien partit peres, i va marxar d’ERC amb els escindits del grup de L’Opinió. Va reintegrar-se al partit en esclatar la guerra i va tenir un paper important al govern català com a conseller de Finances. Exiliat a França, el 1954, després de la mort de Josep Irla, va ser nomenat president de la Generalitat per un grup de diputats catalans a l’exili. Va mantenir el càrrec fins al 1977, en què va poder tornar després de negociar amb el govern democràtic d’Adolfo Suárez. El 1980, després de les primeres eleccions al nou Parlament català, va dimitir, i va morir el 1989.

Pel que fa als polítics espanyols, Niceto Alcalá-Zamora va seguir sent president de la República fins al 1936, en què el govern del Front Popular el va destituir. La guerra el va trobar a l’estranger, i ja no va tornar a Espanya, decebut i repudiat per tots dos bàndols, com gairebé tots els republicans de centre i de dreta. Va morir a l’Argentina el 1949. Miguel Maura, que també era centrista i catòlic, va intentar evitar el desastre de la guerra proposant una «dictadura republicana» que aïllés els extremistes de la Falange i del PCE. En esclatar la guerra, el nou president Manuel Azaña li va oferir ser president d’un govern d’unitat, però l’ala més radical del PSOE ho va vetar. Amenaçat pels sindicats, Maura va marxar a l’exili i no va tornar a Espanya fins al 1953, però mai més no va dedicar-se a la política activa.

Pel que fa a Alfons XIII, en esclatar la guerra civil va donar un suport entusiasta (moral i financer) al general Franco, confiant que restauraria la monarquia. Però Franco li va deixar clar ben aviat que no estava disposat a abandonar el poder. L’exrei va morir el 1941 a Roma, cedint els seus drets dinàstics al seu fill Joan.

Joan de Borbó va detenir el títol de comte de Barcelona des que el dictador Francisco Franco va nomenar successor seu, amb títol de rei, el seu fill Joan Carles. Però Joan no va renunciar als seus drets dinàstics fins que va veure reinstaurada la democràcia a Espanya, el 1977. Joan Carles I, tot i jurar lleialtat als principis del règim franquista, va pilotar un delicat procés de transició cap a la democràcia, que va culminar en la Constitució de 1978.

Havia tornat la democràcia, però de la Segona República no en quedava res; res, excepte la Generalitat de Catalunya, restablerta per decret gràcies a la mobilització del poble català i a la tossuderia del seu president a l’exili, Josep Tarradellas.

Vuitanta anys després d’aquell històric 14 d’abril, la Generalitat continua sent el govern autònom de Catalunya.





Bibliografia


A més dels títols consultats, l’autor vol agrair molt especialment a Quim Torra les seves aportacions i el material procedent de l’arxiu de la Diputació de Barcelona.

Ainaud de Lasarte, Josep Maria. Ventura Gassol. Col·lecció Gent Nostra, Nou Art, Barcelona, 1984.

Batllori, Miquel. Església i Estat durant la Segona República. Publicacions de l’Abadia de Montserrat, Barcelona, 1990.

Beramendi, Justo G. Los nacionalismos en la España de la Segunda República. Siglo XXI, Madrid, 1991.

Bosch, Alfred. L’Avi. Columna, Barcelona, 2000.

Cambó, Francesc. Memòries. Alpha, Barcelona, 1981.

Carr, Raymond. España 1808-1975. Ariel, Barcelona, 2003.

Carrasco i Formiguera, Manuel. Carrasco i Formiguera, cristiano y nacionalista. Prom. Pop. Cristiana, Madrid, 2002.

Casals, Xavier; Arrufat, Ramon. Catalunya, poble dissortat. Imp. Vila Fontseré, Barcelona, 1933.

Culla, J. B. Joan Casanellas i Ibarz (1904-1981). Ajuntament de Barcelona, Barcelona, 1981.

Casanovas i Cuberta, Joan. Joan Casanovas i Maristany, president del Parlament de Catalunya. Abat Oliba, Barcelona, 1996.

Finestres, Jordi. Josep Maria Planes. Set trets al periodisme a la Rabassada. Pòrtic, Barcelona, 2008.

Hernández Lafuente, Adolfo. Autonomía e integración en la Segunda República. Encuentro, Madrid, 1980.

Ivern, Maria Dolors. Esquerra Republicana de Catalunya (1931-1936). Publicacions de l’Abadia de Montserrat, Barcelona, 1988.

Jackson, Gabriel. La república española y la guerra civil. Grijalbo, Ciutat de Mèxic, 1967.

Jardí, Enric. Francesc Macià, president de Catalunya. Publicacions de l’Abadia de Montserrat, Barcelona, 1981.

Maura, Miguel. Así cayó Alfonso XIII. Marcial Pons, Madrid, 2007.

Miravitlles, Jaume. Ha traït Macià? CIB, Barcelona, 1932.

Muñoz Pujol, Josep M. Lluís Nicolau d’Olwer. Un àcid gentilhome. Edicions 62, Barcelona, 2007.

Ossorio, Ángel. Vida y sacrificio de Companys. Generalitat de Catalunya, Barcelona, 2010.

Poblet, Josep Maria. Història de l’Esquerra Republicana de Catalunya. Dopesa, Barcelona, 1976.

Pla, Josep. Madrid. L’adveniment de la República. Destino, Barcelona, 1996.

Sánchez, María José; Lucas, Manel. La República que vam viure. Columna, Barcelona, 2003.

Soldevila, Ferran. Història de la proclamació de la República a Barcelona. Curial, Barcelona, 1977.

Tamames, Ramón. La República. La era de Franco. Alfaguara-Alianza, Madrid, 1973.

Vila, Enric. Companys. La veritat no necessita màrtirs. L’Esfera dels Llibres, Barcelona, 2006.

Xammar, Eugeni. Seixanta anys d’anar pel món. Quaderns Crema, Barcelona, 2007.





El bust d’Alfons XIII va ser llançat a la plaça de Sant Jaume pels exaltats republicans, i va quedar grotescament decapitat.

(Arxiu Nacional de Catalunya. Fons: Josep Maria Sagarra i Plana. Autor: Gaspar - Sagarra i Torrents.)





La plaça de Sant Jaume va ser una festa contínua tot el 14 d’abril i els dies següents.

(Arxiu Nacional de Catalunya. Fons: Josep Maria Sagarra i Plana. Autor: Gaspar - Sagarra i Torrents.)





El govern de la República Catalana. El seu mandat va durar tres dies.

(Arxiu Nacional de Catalunya. Fons: Josep Maria Sagarra i Plana. Autor: Gaspar - Sagarra i Torrents.)





La premsa del dia 15 no va explicar el conflicte entre Macià i Companys:

només es parlava de la gran festa republicana.





Francesc Macià, al balcó del Palau de la Generalitat, respon a les mostres d’entusiasme.

(Arxiu Fotogràfic de Barcelona. Josep Domínguez.)





Companys a l’ajuntament. El seu acte quixotesc va fer caure la monarquia, però Macià el va acusar de deslleialtat.

(Arxiu Fotogràfic de Barcelona. Josep Maria Sagarra.)





Amb Companys al govern civil, el nou règim va poder controlar la situació i l’amenaça d’una vaga general.

(Arxiu Fotogràfic de Barcelona. Josep Domínguez.)





La República es representa com una noia jove, guapa i riallera.

(Arxiu Fotogràfic de Barcelona. Josep Maria Sagarra.)





El 17, tres ministres de la República Espanyola van viatjar a Barcelona per convèncer Macià de renunciar a la República Catalana.

(Arxiu Fotogràfic de Barcelona. Josep Maria Sagarra i Pau Lluís Torrents.)





ANTONI SOLER i GUASCH (Figueres, 4 de juny de 1965) és un periodista, productor de televisió i escriptor català.

Fill de l’escriptora Carme Guasch, Soler es va criar a Badalona, i va començar de ben jove a col·laborar en els mitjans de comunicació locals, compaginant la feina amb els seus estudis d’Història Contemporània a la Universitat de Barcelona, tot i que no va arribar a acabar la carrera. Després va treballar als diaris Avui i El Observador, sempre com a redactor de política catalana.

Després de fer de periodista i guionista ocasional en diversos mitjans, el 1995 es va incorporar a l’equip del programa El Terrat, de Ràdio Barcelona, com a guionista. La seva col·laboració amb Andreu Buenafuente va continuar a TV3 (Sense Títol, Bonic Vespre), primer com a guionista, després com a director del seu propi programa, Malalts de Tele (1997-2000), un espai de paròdia i actualitat televisiva, que li va valer el Premi Ondas 98 al programa més innovador.

Després de tancar l’etapa de Malalts de tele, Soler va orientar la seva carrera cap als programes d’humor més àcid i relacionat amb l’actualitat. El 2000 va començar a l’emissora RAC1 el programa Minoria absoluta, que el 2002 esdevindria diari, i que ha obtingut el Premi Ciutat de Barcelona, el Premi Ondas al millor programa de ràdio d’Espanya i el Premi Nacional de Cultura de la Generalitat de Catalunya.

En televisió, després de diverses temptatives de traslladar l’humor polític de Minoria absoluta (Set de Notícies i Set de Nit a TV3, MinAb a CityTV, els espais d’humor de Las Cerezas, a TVE, i el setmanal Mire Usté, a Antena 3), Toni Soler dirigeix l’exitós Polònia, un recull de gags de paròdia política que ha obtingut una gran resposta per part de l’audiència. Aquest programa ha estat guardonat amb el premi Ondas 2007 en la categoria de millor programa d’una televisió local. Des del 2017, dirigeix i presenta l’informatiu satíric Està passant, de TV3.

És director de la productora Minoria Absoluta, responsable dels programes Polònia, Crackòvia i Està passant a TV3, i d’altres productes audiovisuals, entre les quals les TV movies 14 d’abril, Macià contra Companys (2011), del qual en va ser guionista (Premi Gaudí 2012), i Descalç sobre la terra vermella (2013).

És un dels impulsors del diari Ara, nascut el 2010, i hi escriu regularment. Ha col·laborat també en altres mitjans, sobretot a La Vanguardia, i és autor de llibres de gèneres diversos.





