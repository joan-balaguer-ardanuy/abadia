Un dijous, a l’hora de dinar, tot d’un plegat, de forma inesperada, la Terra és destruïda per tal d’obrir una carretera de circumval·lació hiperespacial. Per a Arthur Dent, a qui precisament aquell matí li acabaven de demolir la casa, la cosa resulta ser molt més del que ell pot afrontar. Tristament, però, el cap de setmana amb prou feines ha començat, i la Galàxia és un lloc ben estrany i sorprenent.

Douglas Adams va escriure inicialment aquesta novel·la com una sèrie radiofònica per a la BBC, i l’èxit tant radiofònic com literari el va dur a escriure quatre novel·les més sobre autostopistes galàctics.





Douglas Adams





Guia galàctica per a autostopistes


Guia galàctica per a autostopistes - 1



ePUB v2.1

Raticulina 14.11.14





Títol original: The Hitch Hiker’s Guide to the Galaxy

Douglas Adams, 1979

Traducció: Eduard Castanyo, 1993

Il·lustració de la portada: Miguel Gallardo

Edició digital: Raticulina (v1.0)

Segona edició: EpubCat (v2.0)

Correcció d’errates: bilbobolson (v2.1)

Digitalització: Raticulina

ePUBCat base r1.3





Per a Jobnny Brock i Clare Gorst i tots els altres

arlingtonians, pel te, la simpatia, i un sofà.

T. P. P.





Pròleg


A l’exterior, lluny, a les regions inexplorades de l’extrem poc elegant del braç Espiral Occidental de la Galàxia hi ha un sol petit i del qual ningú no es preocupa.

Orbitant-lo a una distància d’uns cent cinquanta milions de quilòmetres hi ha un planeta blau-verd insignificant en el qual les formes de vida descendents dels simis són tan primitives, que encara es pensen que els rellotges digitals són una idea genial.

Aquest planeta té —o més aviat tenia— un problema: la majoria de les persones que hi vivien estaven tristes gran part del temps. Es van suggerir moltes solucions per a aquest problema, però la majoria de les solucions tenien a veure amb els moviments de bocins de paper petits i verds, la qual cosa resulta estranya, perquè al capdavall no eren els bocins verds de paper els que estaven tristos.

I així el problema es mantenia; moltes persones eren mesquines, i la majoria d’aquestes persones se sentien desgraciades, fins i tot les qui tenien rellotges digitals.

Cada vegada n’hi havia més que creien que, d’entrada, tots havien comès un gran error de baixar dels arbres. I n’hi havia que deien que fins i tot els arbres havien estat una mala pensada, i que cap no hauria d’haver sortit mai dels oceans. I aleshores, un dijous, gairebé dos mil anys després que clavessin un home en una creu per dir com seria de meravellós ser amable amb la gent per variar una mica, una noia que seia sola en una petita cafeteria de Rickmansivorth s’adonà de sobte què era allò que sempre havia anat malament, i a la fi veié com es podia convertir el món en un lloc bo i alegre. Aquesta vegada l’havien encertada, funcionaria, i no haurien de clavar ningú enlloc.

Tristament, però, abans que pogués arribar a un telèfon i explicar-ho a ningú, ocorregué una catàstrofe estúpida i terrible, i la idea es perdé per a sempre.

Això no és la seva història.

Però sí que és la història d’aquella catàstrofe estúpida i terrible i d’algunes de les conseqüències que va tenir.

També és la història d’un llibre, un llibre anomenat la «Guia galàctica per a autostopistes»; no era un llibre terrestre, mai no l’havien publicat a la Terra, i fins la terrible catàstrofe ocorreguda, mai cap terrícola no l’havia sentit esmentar.

Tot i això, un llibre molt destacable.

De fet probablement era el llibre més destacable que sortiria mai de les grans corporacions editorials d’Ursa Minor, de les quals mai cap terrícola tampoc no havia sentit parlar.

No tan sols és un llibre molt destacable, sinó que també és un de molt d’èxit; més popular que «L’òmnibus de la cura de la llar celestial», amb més vendes que «Cinquanta-tres coses més per fer en gravetat zero», i més controvertit que la trilogia d’Uló Col·lúfid «On Déu es va equivocar», «Més sobre els majors errors de Déu» i «Però qui és aquest Déu?».

En moltes de les civilitzacions més relaxades del Límit Extern Oriental de la Galàxia, la «Guia galàctica» ja ha substituït la gran «Enciclopèdia galàctica» com a dipòsit de tots els coneixements i saviesa, perquè tot i que té moltes omissions i conté molts passatges apòcrifs, o com a mínim molt poc acurats, supera l’altra obra, més pedestre, en dos aspectes importants.

Primer, és lleugerament més barata, i segon, té la paraula TRANQUIL gravada en caràcters grassos i amistosos a la coberta.

Però la història d’aquest dijous terrible i estúpid, la història de les seves conseqüències extraordinàries, i la història de com aquestes conseqüències extraordinàries estan inextricablement entrellaçades amb aquest llibre destacable comença d’una manera molt senzilla. Comença amb una casa.





Capítol I


La casa s’alçava sobre una lleugera elevació just al límit del poble. Estava aïllada i donava en una àmplia extensió de terra de pastura del West Country. No és que fos una casa destacable, de cap manera: tenia uns trenta anys, era més aviat rabassuda, més aviat quadrada, d’obra vista, i al davant tenia quatre finestres d’unes dimensions i unes proporcions que més o menys no acabaven de resultar agradables a la vista. L’única persona per a qui la casa resultava especial en cap sentit era Arthur Dent, i això únicament perquè passava que ell era qui hi vivia. Hi havia viscut uns tres anys, des que se n’havia anat de Londres perquè la ciutat el feia posar nerviós i irritable. També tenia uns trenta anys, els cabells foscos, i mai no se sentia satisfet amb ell mateix. El que més li preocupava normalment era el fet que la gent sempre li preguntés què el preocupava tant. Treballava en una ràdio local, i deia als seus amics que aquella feina segurament era molt més interessant del que es pensaven. I sí que n’era: la majoria dels amics treballaven en la publicitat.

La nit de dimecres havia plogut molt, el camí era moll i enfangat, però dijous al matí el sol era resplendent i lluïa sobre la casa d’Arthur Dent en el que seria l’última vegada.

Arthur encara no era conscient que l’ajuntament volia demolir-la i construir-hi un cinturó de ronda.

A les vuit en punt de dijous al matí, Arthur no es trobava gaire bé. Es despertà lleganyós, voltà lleganyosament per l’habitació, obrí la finestra, veié una excavadora, va trobar les sabatilles, i s’arrossegà en direcció al lavabo per a rentar-se.

Pasta al raspall…, prou. Raspallar.

Mirall d’afaitar-se…, apuntant al sostre. Va ajustar-lo. Durant un instant reflectí una segona excavadora per la finestra del lavabo. Adequadament ajustat, reflectí els pèls d’Arthur Dent. Els va afaitar, es rentà, s’eixugà, i s’arrossegà en direcció a la cuina per trobar alguna cosa agradable per ficar-se a la boca.

Tetera, endoll, nevera, llet, cafè. Badall.

La paraula «excavadora» li ballà un moment pel cap mentre buscava alguna cosa amb què relacionar-la.

L’excavadora que hi havia davant la finestra de la cuina era una de força grossa.

Se la va quedar mirant.

«Groga», va pensar, i s’arrossegà cap a l’habitació per vestir-se.

En passar pel lavabo s’aturà a beure un got ben ple d’aigua, després un altre. Començava a sospitar que estava ressacós. Per què estava ressacós? Havia begut la nit abans? Suposava que sí. Va veure una espurna al mirall d’afaitar-se. «Groga», pensà, i continuà arrossegant-se cap a l’habitació.

Va adreçar l’esquena i pensà. El pub, va pensar. Ai, senyor, el pub. Recordava vagament estar enfadat, enfadat per alguna cosa que semblava important. Ho havia estat explicant a la gent, de fet sospitava que ho havia explicat amb força extensió: el seu record visual més clar era de cares vidrioses. Alguna cosa d’un cinturó de ronda nou que ell acabava de saber. Feia mesos que eren a punt de fer-lo, però semblava que ningú no en sabia res. Ridícul. Va fer un glop d’aigua. Ja s’arreglaria tot sol, va decidir, ningú no volia un cinturó, l’ajuntament no tenia ni un argument a favor seu. Ja s’arreglaria tot sol.

Mare de Déu quina ressaca tan bèstia que li havia causat, però. Va mirar-se al mirall de l’armari. Va treure la llengua. «Groga», pensà. La paraula «groga» li ballà un moment pel cap mentre buscava alguna cosa amb què relacionar-la.

Al cap de quinze segons era fora de casa ajagut davant d’una excavadora groga i grossa que avançava pel caminet del jardí.

El senyor L. Prosser era, com en diuen, humà. En altres paraules, era una forma de vida bípeda basada en el carboni i descendent d’un simi. Més concretament, tenia quaranta anys, era gras i desendreçat i treballava per al consell municipal. Cosa curiosa, tot i que ell no ho sabia, també era un descendent per línia directa masculina de Gengis Khan, tot i que les generacions intermèdies i la barreja racial li havien remenat tant els gens, que no tenia cap tret mongoloide discernible i els únics vestigis que quedaven en el senyor L. Prosser de l’alt llinatge eren un pronunciat volum a la panxa i una predilecció pels barrets de pèl petits.

No era en absolut un gran guerrer: de fet era un home preocupat i nerviós. Avui estava especialment nerviós i preocupat perquè alguna cosa li havia anat molt malament a la feina, la qual consistia a assegurar-se que escombressin la casa d’Arthur Dent abans que es pongués el sol.

—Deixi-ho estar, senyor Dent —va dir—. No pot guanyar, sap? No pot estar-se estirat al davant de l’excavadora indefinidament.

Va intentar fer que els ulls li relluïssin ferotgement, però no hi estaven disposats de cap manera. Arthur era ajagut al fang i xipollava.

—Per mi ja està bé —va dir Arthur—. Ja veurem qui se’n cansa abans.

—Em sap greu, però ho haurà d’acceptar —digué el senyor Prosser tot agafant amb força el seu barret de pèl i fent-lo donar voltes al cap—, cal construir aquest cinturó i serà construït!

—És la primera vegada que en sento parlar —digué Arthur—. Per què cal construir-lo?

El senyor Prosser sacsejà el dit amenaçadorament cap a Arthur, però va aturar-se i tornà a desar-lo.

—Què vol dir que per què cal construir-lo? —va preguntar—. És un cinturó. Cal construir cinturons.

Els cinturons són uns dispositius que permeten a algunes persones anar del punt A al punt B molt de pressa mentre d’altres persones van del punt B al punt A molt de pressa. Les persones que viuen al punt C, essent un punt al bell mig, sovint es pregunten què hi ha de tan meravellós al punt A que tantes persones del punt B tenen tantes ganes d’arribar-hi, i què hi ha de tan meravellós al punt B que tantes persones del punt A tenen tantes ganes d’arribar-hi. Sovint pensen que tant de bo aquelles persones decidissin d’una punyetera vegada on volen ser.

El senyor Prosser volia ser al punt D. El punt D no era enlloc en concret, era tan sols un punt convenient molt lluny dels punts A, B i C. Tindria una caseta ben bonica al punt D, amb destrals sobre la porta, i passaria unes estones molt agradables al punt E, que seria el pub més proper al punt D. La seva muller, evidentment, volia roses d’emparrar, però ell volia destrals. No sabia per què, simplement li agradaven les destrals. S’enrojolí davant els somriures irònics dels conductors de les excavadores.

Va repenjar-se en un peu i en l’altre, però se sentia igualment incòmode en qualsevol dels dos. Evidentment, algú havia estat molt, molt incompetent i esperava per l’amor de Déu que no fos ell. El senyor Prosser digué:

—Havia d’haver fet els seus suggeriments o reclamacions en el període oportú, ja ho sap.

—El període oportú? —bramà Arthur—. El període oportú? La primera vegada que he sentit parlar d’això va ser ahir, quan un treballador va venir a casa. Li vaig preguntar si venia a netejar les finestres i em va dir que no, que venia a demolir la casa. No m’ho va dir de seguida, és clar. De cap manera. Primer va fregar un parell de finestres i em va clavar cinc lliures. Aleshores m’ho va dir.

—Però, senyor Dent, els plànols han estat a la disposició de tothom a la regidoria des de fa nou mesos.

—Ah, sí; així que vaig saber-ho, vaig anar-hi directament per veure’ls, ahir a la tarda, d’hora. Vostès no s’havien cansat gaire per fer-los públics, oi que no? Com ara dir-ho a algú.

—Però els plànols estaven exposats…

—Exposats? Finalment vaig haver d’anar al soterrani per trobar-los.

—El departament d’exposicions és allà.

—Amb una llanterna.

—Ah, es devien haver fos els ploms.

—I les escales també s’havien fos.

—Però miri, va trobar l’avís, oi?

—Sí —respongué Arthur—, sí que el vaig trobar. Era exposat al fons d’un arxivador tancat amb clau, entaforat en un lavabo que no es feia servir i amb un rètol a la porta que deia «Perill: lleopard desfermat».

Un núvol els passà per sobre. Llançà una ombra sobre Arthur Dent, ajagut i repenjat en un colze al fang fred. Llançà una ombra sobre la casa d’Arthur Dent. El senyor Prosser arrufà les celles.

—Tampoc no és una casa gaire maca —va dir.

—Perdoni, però resulta que a mi m’agrada.

—Li agradarà el cinturó.

—Au, calli —digué Arthur Dent—. Calli i vagi-se’n i emporti’s aquest cony de cinturó. No tenen cap argument, ni un, i ho saben.

La boca del senyor Prosser s’obrí i es tancà un parell de vegades mentre la ment se li omplia durant un instant de visions inexplicables però molt atractives de la casa d’Arthur Dent consumint-se pel foc i Arthur mateix xisclant des de la ruïna encesa amb, com a mínim, tres llances ben gruixudes que li sobresortien de l’esquena. Al senyor Prosser sovint l’importunaven visions com aquesta i el posaven molt nerviós. S’embarbussà un moment i aleshores es controlà.

—Senyor Dent —va dir.

—Com? Què? —respongué Arthur.

—Li proporcionaré uns quants fets. Té cap idea de quantes destrosses sofriria aquella excavadora si jo la deixés passar-li pel damunt?

—Quantes? —preguntà Arthur.

—Cap ni una —digué el senyor Prosser, i s’allunyà fumejant nerviós mentre es preguntava per què se li omplia el cervell d’un miler de genets peluts que l’escridassaven.

Per una curiosa coincidència, cap ni una era exactament les sospites que el descendent dels simis Arthur Dent tenia que un dels seus amics més íntims no descendia dels simis, sinó que de fet era d’un petit planeta proper a Betelgeuse, i no de Guildford, com normalment afirmava.

Arthur Dent mai de la vida no havia sospitat això.

Aquest amic havia arribat al planeta Terra uns quinze anys terrestres abans, i s’havia esforçat per fondre’s amb la societat de la Terra, i, cal dir-ho, amb força èxit. Per exemple, havia passat aquells quinze anys fent veure que era un actor sense feina, la qual cosa resultava prou plausible.

Havia fet una pífia, però, perquè s’havia volgut estalviar feina en la recerca preparatòria. La informació que havia recollit el conduí a triar el nom «Ford Prefecte» com a agradablement discret.

No era indiscretament alt, les faccions eren estranyes però no indiscretament atractives. Els cabells eren arrissats i vermellosos i els duia raspallats enrere des de les temples. Semblava que tingués la pell estirada des del nas. Hi havia alguna cosa molt lleument estranya en ell, però resultava difícil saber què era. Potser era que semblava que els ulls no parpellegessin prou sovint, i quan parlaves amb ell una estona els ulls et començaven a plorar involuntàriament en lloc dels seus. Potser era que somreia una mica massa i la gent tenia la impressió que els saltaria al coll.

La majoria dels amics que havia fet a la Terra el trobaven excèntric, però inofensiu: un mamador incontrolat amb hàbits més aviat estranys. Per exemple, sovint es colava a les festes de la universitat, s’entrompava i començava a riure’s dels astrofísics que trobava, fins que aconseguia que el fumessin fora.

De vegades es quedava encantat, amb un posat estranyament absent, i mirava fixament el cel com si estigués hipnotitzat, fins que algú li preguntava què feia. Aleshores se sobresaltava un moment amb cara de culpabilitat i de seguida es tornava a relaxar i somreia.

—Ah, només buscava platets voladors —feia broma.

I tothom reia i li preguntava quina mena de platets buscava.

—De verds! —replicava aleshores amb un somriure malèvol, reia com un boig un moment i envestia cap al bar més proper i pagava una ronda enorme de begudes.

Normalment, les tardes així acabaven malament. Ford bevia whisky fins que li sortia per les orelles, s’arraulia en un racó amb qualsevol noia i li explicava amb frases embarbussades que de veritat que els colors dels platets voladors no tenien tanta importància de fet.

Després d’allò, tentinejant semi-paralític pels carrers enfosquits, sovint preguntava als policies que passaven si sabien el camí per anar a Betelgeuse. Els policies normalment deien alguna cosa com ara:

—No li sembla que comença a ser hora que se’n vagi a casa, senyor?

—Ho intento, noi; ho intento —replicava invariablement Ford en aquelles ocasions.

De fet, el que en realitat buscava quan observava absent el cel, era qualsevol tipus de platet volador. El motiu que digués verd era perquè verda era la vestidura tradicional de l’espai dels exploradors comercials de Betelgeuse.

Ford Prefecte es desesperava perquè arribés qualsevol platet volador aviat, perquè quinze anys era molt de temps per quedar-se encallat enlloc, especialment en un lloc tan espaterrantment monòton com la Terra.

Ford desitjava que un platet arribés aviat, perquè sabia com fer senyals perquè baixessin i el portessin. Sabia veure les Meravelles de l’Univers per menys de trenta dòlars altarians per dia.

De fet, Ford Prefecte era un investigador rodamón per a aquell llibre tan destacable, la Guia galàctica per a autostopistes.

Els éssers humans són molt adaptables, i cap a l’hora de dinar la vida a l’entorn de la casa d’Arthur s’havia assentat en una rutina monòtona. El paper acceptat d’Arthur era jeure i xipollejar al fang, i exigir de tant en tant veure el seu advocat, la seva mare o un bon llibre; el paper acceptat del senyor Prosser era escometre amb noves estratagemes, com ara la xerrameca del Bé Públic, o la xerrameca de l’Avenç del Progrés, la xerrameca d’A Mi Em Van Ensorrar La Casa I Mai No N’he Fet Escarafalls i d’altres afalacs i amenaces diversos; i era el paper acceptat dels conductors de les excavadores seure per allà i beure cafè i experimentar amb les normes dels sindicats per veure com podien decantar la situació cap al seu avantatge financer.

La Terra es movia lentament en el seu curs diürn.

El sol començava a assecar el fang en el qual jeia Arthur.

Una nova ombra caigué sobre Arthur.

—Hola, Arthur —digué l’ombra.

Arthur aixecà la mirada i, tancant els ulls contra el reflex del sol, se sorprengué de veure Ford Prefecte dret davant seu.

—Ford! Hola, com anem?

—Bé —respongué Ford—. Escolta, tens feina?

—Que si tinc feina? —exclamà Arthur—. Mira, doncs només tinc totes aquestes excavadores per jeure-hi al davant, perquè si no em demoliran la casa, però a part d’això…, doncs bé, no, no res d’especial, per què?

A Betelgeuse no tenen sarcasmes, i Ford Prefecte tot sovint se’ls perdia si no s’hi concentrava.

—Perfecte —va dir—. Hi ha cap lloc on puguem parlar?

—Què? —féu Arthur Dent.

Durant uns segons, va semblar que Ford l’ignorava, i mirà fixament el cel com un conill que intenta que un cotxe l’atropelli. Aleshores, de sobte, s’ajupí al costat d’Arthur.

—Hem de parlar —digué apressadament.

—Molt bé —acceptà Arthur—, parla.

—I beure —afegí Ford—. És d’una importància vital que parlem i beguem. Ara. Anirem al pub del poble.

Va tornar a mirar cap al cel, nerviós, expectant.

—Mira, que no ho entens? —cridà Arthur. Assenyalà cap a Prosser—. Aquell home em vol demolir la casa!

Ford li donà una llambregada, desconcertat.

—Però tu no cal que siguis aquí perquè ell ho faci, oi? —preguntà.

—Però és que no vull que me l’ensorri!

—Ah.

—Escolta, es pot saber què et passa, Ford? —demanà Arthur.

—No res. No em passa res. Escolta’m: t’he de dir la cosa més important que mai hagis sentit. T’ho he de dir ara, i t’ho he de dir al «Cavall i el Mosso».

—Però per què?

—Perquè necessitaràs una beguda ben forta.

Ford es quedà mirant Arthur fixament, i Arthur se sorprengué de trobar que es començava a debilitar. No s’adonava que això era a causa d’un vell joc de bevedors que Ford havia après a jugar als ports hiperespacials que proveïen els cinturons miners del sistema estel·lar d’Orió Beta.

Aquest joc no era gaire diferent del joc terrestre anomenat Lluita índia, i es jugava així:

Dos concursants seien a banda i banda d’una taula, amb un got al davant de cadascú.

Entremig hi posaven una ampolla de Licor Janx (immortalitzat en aquella antiga cançó de miners d’Orió «No em donis més Vell Licor Janx d’aquest/no, no em donis més Vell Licor Janx d’aquest/perquè el cap em volarà, la llengua em mentirà, els ulls se’m fregiran i jo em moriré/Pequem i beguem un altre got de Vell Licor Janx»).

Cadascú dels dos concursants aleshores concentrava la voluntat en l’ampolla i intentava inclinar-la i abocar licor al got de l’oponent, el qual se l’havia de beure. Tornaven a omplir l’ampolla. Tornaven a jugar. I hi tornaven.

Un cop començaves a perdre, probablement continuaries perdent, perquè un dels efectes del Licor Janx és deprimir el poder telepsíquic.

Així que s’havia consumit una quantitat predeterminada, el perdedor final havia de pagar una penyora, que normalment era obscenament biològica.

Normalment Ford Prefecte jugava per a perdre.

Ford mirava fixament Arthur, el qual va començar a pensar que potser sí que volia anar al «Cavall i el Mosso» al capdavall.

—Però i casa meva…? —demanà queixosament.

Ford mirà cap a Prosser, i de sobte se li acudí una idea malèfica.

—Et vol demolir la casa?

—Sí, vol construir…

—I no pot perquè ets al davant de la seva excavadora?

—Sí, i…

—Estic segur que podem arribar a alguna mena d’acord —va dir—. Perdoni! —cridà.

El senyor Prosser (que discutia amb un portaveu dels conductors de les excavadores si Arthur Dent constituïa un risc per a la salut mental o no, i quant haurien de cobrar si n’era) va mirar al seu voltant. Se sorprengué i s’alarmà lleugerament de veure que Arthur tenia companyia.

—Sí? —cridà—. El senyor Dent ja ha recuperat el senderi?

—Podem durant uns moments —cridà Ford— acceptar que no?

—I doncs? —sospirà el senyor Prosser.

—I podem acceptar també —digué Ford— que es quedarà aquí tot el dia?

—I què?

—Doncs que els seus homes s’estaran per aquí tot el dia sense fer res?

—Podria ser, podria ser…

—Bé, si vostè està resignat que sigui així, de fet no necessita el meu amic aquí estirat tot el dia, oi?

—Què?

—Vostè —digué Ford amb paciència— de fet no el necessita aquí ajagut.

El senyor Prosser hi pensà.

—Bé, no… —digué—, no és ben bé que el «necessiti»…

Prosser estava preocupat. Pensava que un dels dos no anava gaire bé.

Ford continuà:

—Doncs si vostè fes el favor de donar per suposat que ell de fet sí que és aquí ajagut, aleshores ell i jo ens podríem acostar al pub mitja hora. Què li sembla?

Al senyor Prosser li semblava una bajanada.

—Sembla perfectament raonable… —va dir en un to tranquil·litzador, mentre es preguntava a qui volia tranquil·litzar.

—I si vostè vol anar un moment a prendre qualsevol cosa després —digué Ford—, sempre li podem fer la guàrdia en compensació.

—Moltíssimes gràcies —va respondre el senyor Prosser, que ja no sabia com jugar a això—, moltíssimes gràcies, sí, és molt amable…

Arrufà les celles, després somrigué, després intentà fer-ho tot alhora, no li va sortir, es va agafar el barret de pèl i el va fer girar perquè li encaixés al capdamunt. No podia fer altra cosa que creure que havia vençut.

—Molt bé —continuà Ford Prefecte—, si fa el favor de venir cap aquí i estirar-se…

—Què? —féu el senyor Prosser.

—Ah, perdoni —digué Ford—, potser no m’he explicat bé del tot. Algú s’ha d’ajeure davant les excavadores, oi? O no hi haurà res que els impedeixi entrar a la casa del senyor Dent, oi?

—Què? —repetí el senyor Prosser.

—És molt senzill —digué Ford—. El meu client, el senyor Dent, diu que deixarà d’estar-se ajagut aquí al fang amb l’única condició que vostè vingui i ocupi el seu lloc.

—Però què dius? —preguntà Arthur, però Ford li donà un copet amb la sabata perquè callés.

—Vostè vol que jo —digué Prosser, més a ell mateix que no pas a Ford—, que m’acosti i m’ajegui…

—Sí.

—Al davant de l’excavadora?

—Sí.

—En comptes del senyor Dent.

—Sí.

—Al fang.

—Com vostè diu, al fang.

Així que el senyor Prosser s’adonà que al capdavall ell era substancialment el perdedor, fou com si li traguessin un pes de sobre: això ja s’assemblava més al món tal com ell el coneixia. Sospirà.

—A canvi de la qual cosa vostè s’endurà el senyor Dent al pub?

—Això mateix —digué Ford—, és exactament això.

El senyor Prosser féu unes passes nervioses endavant i s’aturà.

—Ho promet? —preguntà.

—Ho prometo —va contestar-li Ford, i es tombà cap a Arthur—: Vinga, aixeca’t i deixa’l que s’estiri.

Arthur s’aixecà, se sentia com si fos en un somni.

Ford féu senyals perquè el senyor Prosser s’acostés; l’home segué al fang, tristament, amb dificultat. Sentia com si tota la seva vida fos una mena de somni i de vegades es preguntava de qui era aquell somni i si s’ho passava bé somniant allò. El fang se li tancà al voltant del cul i dels braços i li regalimà dins de les sabates.

Ford el mirà amb severitat.

—I res de fer trampes i demolir la casa del senyor Dent mentre ell no hi és, d’acord? —va dir.

—La simple idea —grunyí el senyor Prosser— ni tan sols havia començat a tenir en consideració —continuà tirant-se enrere— la menor possibilitat de passar-me pel cap.

Veié acostar-se el delegat del sindicat dels conductors d’excavadora i deixà caure el cap enrere i tancà els ulls. Intentava posar en ordre els seus arguments per demostrar que ara era ell qui no constituïa cap risc per a la salut mental. No n’estava gens segur: semblava que tenia el cap ple de soroll, cavalls, fum, i la ferum de la sang. Això sempre li passava quan se sentia desgraciat o quan abusaven d’ell, i mai no s’ho havia pogut explicar. En una dimensió superior de la qual no sabem res, el gran Khan bramava d’ira, però el senyor Prosser només tremolava lleugerament i gemegava. Començà a sentir petites puntes d’aigua darrere les parpelles. Cagades burocràtiques, homes enfadats ajaguts al fang, desconeguts indesxifrables que li proporcionaven humiliacions inexplicables i un exèrcit sense identificar de genets que es reien d’ell dins el seu cap: quin dia!

Quin dia. Ford Prefect sabia que tant se n’hi fotia si ara demolien la casa d’Arthur com si no.

Arthur continuava molt preocupat.

—Però podem confiar en ell? —va preguntar.

—Jo mateix hi confiaria fins a la fi del món.

—Ah, sí —digué Arthur—; i quan falta?

—Uns dotze minuts —va respondre Ford—; vinga, he de beure alguna cosa.





Capítol II


Això és el que l’«Enciclopèdia galàctica» té a dir de l’alcohol. Diu que l’alcohol és un líquid incolor i volàtil format per la fermentació de sucres i també en destaca els efectes intoxicants sobre certes formes de vida basades en el carboni.

La «Guia galàctica per a autostopistes» també esmenta l’alcohol. Diu que la millor beguda existent és el Rebenta Gàrgares Pan Galàctic.

Diu que l’efecte de beure’s un Rebenta Gàrgares Pan Galàctic és com si t’esclafés el cervell un tall de llimona embolicat al voltant d’un lingot d’or gros.

La «Guia» també explica en quins planetes es preparen els millors Rebenta Gàrgares Pan Galàctics, quant se suposa que has de pagar per un i quines organitzacions voluntàries existeixen per rehabilitar-te després.

La «Guia» fins i tot explica com preparar-ne un a casa.

Agafeu el suc d’una ampolla de Vell Licor Janx, diu.

Aboqueu-hi una mesura d’aigua dels mars de Santrago V… Oh, aquella aigua marina santraginesa, diu. Oh, aquells peixos santraginesos!!!

Deixeu que es desfacin tres glaçons de Mega-ginebra arturiana en la barreja (han d’estar adequadament glaçats o es perd la benzina).

Feu-hi bombollejar quatre litres de gas dels pantans fal·lians, en record de tots aquells autostopistes feliços que han mort de plaer als pantans de Fàl·lia.

Sobre el darrere d’una cullera de plata, feu flotar una mesura d’extracte d’Hipermenta Qualactina, que porta els aromes densos de les obscures Zones Qualactines; subtils, dolces i místiques.

Deixeu-hi caure una dent d’un Tigre Solar algolià. Mireu com es dissol, escampant els focs dels Sols algolians al cor de la beguda.

Espolseu-hi Zàmfuor.

Afegiu-hi una oliva.

Beveu-ho… però… amb molta cura…

La «Guia galàctica per a autostopistes» ven molt millor que l’«Enciclopèdia Galàctica».



—Sis gerres de cervesa —digué Ford Prefecte al cambrer del «Cavall i el Mosso»—. I de pressa, si us plau. El món és a punt d’acabar-se.

El cambrer del «Cavall i el Mosso» no es mereixia aquesta mena de tractament, era un home d’edat i digne. Es tirà les ulleres nas amunt i parpellejà en direcció a Ford Prefecte. Com que Ford va ignorar-lo i mirà per la finestra, el cambrer dirigí la mirada cap a Arthur, el qual s’encongí d’espatlles, impotent, i no va dir res.

Per tant el cambrer digué:

—Ah, sí, senyor? Doncs fa bon temps —i començà a omplir les gerres.

Va tornar-ho a intentar.

—Així miraran el partit aquesta tarda?

Ford va fer una ullada al seu voltant.

—No, no té cap sentit —va dir, i tornà a mirar per la finestra.

—I doncs? El resultat està cantat? —preguntà el cambrer—. L’Arsenal no té cap possibilitat?

—No, no —digué Ford—, és només que el món està a punt d’acabar-se.

—Ah, sí, senyor. Ja ho ha dit abans —digué el cambrer mirant per sobre de les ulleres, aquesta vegada a Arthur—. Quina sort tindria l’Arsenal si s’acabés.

Ford se’l mirà, genuïnament sorprès.

—A mi no m’ho sembla —digué. Va arrufar les celles.

El cambrer inspirà profundament.

—Aquí les té, senyor. Sis gerres —va dir.

Arthur li somrigué dèbilment i es tornà a encongir d’espatlles. Es tombà i somrigué dèbilment a la resta del pub per si de cas algú havia sentit tot allò. No ho havia sentit ningú, i ningú no comprenia per què els somreia.

Un home que seia al costat de Ford se’ls mirà a ells dos, va mirar les sis gerres, va calcular ràpidament, va arribar a una resposta que li agradava i els dedicà un somriure estúpid i esperançat.

—Escampa la boira —va dir Ford—. Són nostres —i va fer una cara que hauria fet que un Tigre Solar algolià estigués per les seves coses.

Ford esclafà un bitllet de cinc lliures sobre el taulell del bar. Va dir:

—Quedi’s el canvi.

—Com? De cinc lliures? Gràcies, senyor.

—Li queden deu minuts per gastar-s’ho.

El cambrer decidí simplement allunyar-se una mica.

—Ford —digué Arthur—, em faries el favor d’explicar-me què cony passa?

—Beu-t’ho —va dir Ford—, t’has d’acabar tres gerres.

—Tres gerres? —preguntà Arthur—. A l’hora de dinar?

L’home que hi havia al costat de Ford somrigué i assentí encantat. Ford va ignorar-lo i digué:

—Les hores són una il·lusió. I l’hora de dinar encara més.

—Molt profund —replicà Arthur—. Això ho hauries d’enviar al Reader’s Digest. Tenen una pàgina per a persones com tu.

—Beu.

—Per què tres gerres de cop?

—És un relaxant muscular, ho necessitaràs.

—Un relaxant muscular?

—Un relaxant muscular.

Artur es mirà la cervesa.

—He fet res de malament avui —va preguntar— o és que el món sempre ha estat així i jo he estat massa tancat en mi mateix per adonar-me’n?

—D’acord —digué Ford—. Miraré d’explicar-t’ho. Quant de temps fa que ens coneixem?

—Quant de temps? —pensà Arthur—. Eh, uns cinc anys, potser sis —va respondre—. I en aquells moments tot semblava força lògic.

—D’acord —va dir Ford—. Com reaccionaries si et digués que resulta que no sóc de Guildford, sinó d’un petit planeta en algun lloc a prop de Betelgeuse?

Arthur s’encongí d’espatlles com dient així-així.

—No ho sé —va dir fent un glop de cervesa—. Per què? Et sembla que és probable que sigui el que diràs?

Ford es rendí. No valia la pena molestar-s’hi en aquell moment, amb el món a punt d’acabar-se. Només va dir:

—Acaba-t’ho.

I després afegí, amb tota normalitat:

—El món és a punt d’acabar-se.

Arthur dedicà un altre somriure dèbil a la resta del pub. La resta del pub li féu mala cara. Un home li va fer un gest perquè deixés de somriure’ls i es fiqués en les seves coses.

—Deu ser dijous —es digué Arthur enfonsant el cap sobre la cervesa—, mai no agafo el ritme en dijous.





Capítol III


En aquest dijous en concret, alguna cosa es movia silenciosament per la ionosfera a molts quilòmetres per sobre de la superfície del planeta; unes quantes coses, de fet, unes quantes dotzenes de coses immenses, grogues, sòlides i com lloses, grosses com edificis d’oficines, silencioses com ocells. Suraven amb comoditat, i s’escalfaven sota els raigs electromagnètics de l’estrella Sol, esperant el seu moment, agrupant-se, preparant-se.

El planeta que hi havia a sota desconeixia gairebé del tot la seva presència, la qual cosa era just el que volien de moment. Les coses grogues i immenses van passar desapercebudes a Goonhilly, van passar per sobre de Cap Canyaveral sense ni un parpelleig, Woomera i Jodrell Bank van mirar-hi a través sense veure-les, la qual cosa era una llàstima, perquè era precisament el que havien estat esperant tots aquells anys.

L’únic lloc on van ser detectats fou en un petit giny anomenat Sub-Èter Sensomàtic, que parpellejà silenciosament per a ell mateix. Reposava en la fosca dins una cartereta de pell que Ford habitualment duia penjada del coll. Els continguts de la cartera de Ford Prefecte eren força interessants, i de fet haurien fet que a qualsevol físic de la Terra li saltessin els ulls, per la qual cosa sempre els amagava guardant-hi al damunt de tot un parell de guions rebregats que feia veure que repassava. Apart del Sub-Èter Sensomàtic i els guions tenia un Polze Electrònic: una vara curta, gruixuda i quadrada, llisa i mat, amb un parell d’interruptors plans i dials en un extrem; també tenia un giny que semblava una calculadora electrònica més aviat grossa. Això tenia un centenar de botons petits i una pantalla d’uns deu centímetres quadrats a la qual es podia cridar qualsevol «pàgina» d’entre un milió instantàniament. N’hi havia per tornar-se boig de tan complicat, i aquest era un dels motius pel qual l’ajustada funda de plàstic on anava tenia gravada la paraula «TRANQUIL» en caràcters grossos i amistosos. L’altre motiu era que el giny de fet era el llibre més destacable dels que mai sortirien de les grans corporacions editorials d’Ursa Minor: la Guia galàctica per a autostopistes. La raó per la qual es publiqués en forma de microcomponent electrònic submesònic era que si l’imprimissin com un llibre normal, un autostopista interestel·lar necessitaria uns quants edificis molt poc pràctics per a dur-la.

A sota d’allò, a la cartera de Ford Prefecte hi havia uns quants bolígrafs, un bloc de paper, i una tovallola de bany de «Marks and Spencer».

La «Guia galàctica per a autostopistes» té un parell de coses a dir sobre el tema de les tovalloles.

Una tovallola, diu, és la cosa més útil que un autostopista interestel·lar pot tenir. En part, té un gran valor pràctic: t’hi pots embolicar per escalfar-te mentre saltes per les fredes llunes de Jaglan Beta; t’hi pots estirar al damunt a les platges brillants amb sorra com marbre de Santrago V, inhalant els vapors embriagadors del mar; pots tapar-t’hi per dormir sota les estrelles que brillen tan vermelles al món desert de Kakrafuun; utilitzar-la per navegar amb un mini rai avall pel lent riu Arna; mullar-la per al combat cos a cos; embolicar-te-la al cap per protegir-te d’emanacions nocives o evitar la mirada de la Bèstia Voraç Xafacuca de Traal (un animal espaterrantment estúpid: suposa que si tu no el pots veure, ell no pot veure’t a tu; espès com un totxo, però molt voraç); pots fer-la onejar en casos d’emergència com a senyal d’ajut, i, evidentment, t’hi pots eixugar si encara sembla prou neta.

Més important, una tovallola té un valor psicològic immens. Per algun motiu, si un avarat (avarat: aquell qui no és autostopista) descobreix que un autostopista duu la tovallola, automàticament suposarà que també té raspall de dents, tovalloletes per a la cara, sabó, pot de galetes, termos, brúixola, mapa, troca de cordill, esprai anti-insectes, impermeable, vestit espacial, etcètera, etcètera. A més, aleshores l’avarat prestarà alegrement a l’autostopista qualsevol d’aquests objectes o una dotzena d’altres que l’autostopista podria haver «perdut» accidentalment. El que pensarà l’avarat és que qualsevol home que pot fer-se a dit la llargada i l’amplada de la galàxia, barallar-s’hi, arrossegar-s’hi, lluitar contra imprevistos terribles, vèncer, i encara saber on té la tovallola, evidentment no és un home qualsevol.

D’aquí ve la dita que ha passat a l’argot dels autostopistes, com en «Ep, repliques aquell barrila d’en Ford Prefecte? Allò sí que és un enreda que sap on té la tovallola». (Replicar: conèixer, ser conscient de, presentar, mantenir relacions sexuals amb; Barrila: paio ben trempat; Enreda: paio increïblement ben trempat).



Reposant sobre la tovallola a la cartera de Ford Prefecte, el Sub-Èter Sensomàtic començà a parpellejar més de pressa. A quilòmetres per sobre de la superfície, les immenses coses grogues iniciaren el desplegament. A Jodrell Bank algú decidí que era el moment d’una tassa de te relaxant.

—Dus una tovallola? —preguntà de sobte Ford a Arthur.

Arthur, que es barallava amb la tercera gerra, mirà al seu voltant.

—Per què? I ara, no… N’hauria de dur?

Ja no es molestava a semblar sorprès, ja no semblava que servís de res. Ford tocà l’ase, irritat.

—Acaba-t’ho —apressà.

En aquell moment, el so esmorteït de runa caient a fora es filtrà a través del tènue murmuri del pub, del so de la màquina de discos, del so de l’home que seia al costat de Ford i que tenia el singlot amb el whisky que Ford finalment li havia pagat.

Arthur s’ennuegà amb la cervesa i es posà dret d’un alt.

—Què és això? —udolà.

—No t’amoïnis —va dir Ford—. Encara no han començat.

—Gràcies a Déu —digué Arthur, i es tranquil·litzà.

—Probablement només és que t’han demolit la casa —digué Ford mentre s’acabava l’última gerra.

—Què? —cridà Arthur.

De sobte l’encanteri de Ford es trencà. Arthur féu una ullada furiosa al seu voltant i corregué cap a la finestra.

—Déu meu, i tant! M’estan ensorrant la casa. Què cony hi faig al pub, Ford?

—No té cap importància a hores d’ara —va dir Ford—. Deixa’ls que es diverteixin.

—Divertir-se? —udolà Arthur—. Divertir-se!

Va tornar a mirar per la finestra per assegurar-se que parlaven del mateix.

—Collons quina diversió! —cridà, i sortí corrent del pub tot brandant furiosament una gerra de cervesa gairebé buida. Aquell dia a l’hora de dinar no va fer cap amic al pub.

—Atureu-vos, vàndals! Rebentapisos! —bramà Arthur—. Visigots sonats, atureu-vos!

Ford li hauria d’anar al darrere. Es tombà ràpidament cap al cambrer i li demanà quatre paquets de cacauets.

—Tingui, senyor —digué el cambrer llançant els paquets sobre el taulell—, vint-i-vuit penics si és tan amable.

Ford va ser molt amable: va donar al cambrer un altre bitllet de cinc lliures i li va dir que es quedés el canvi. El cambrer es va mirar el bitllet i després es mirà Ford. De sobte s’estremí: va experimentar una sensació momentània que no entenia res, perquè ningú a la Terra mai no ho havia experimentat abans. En moments de gran tensió, cada forma de vida emet un minúscul senyal subliminal. Aquest senyal simplement comunica una sensació exacta i gairebé patètica de com és de lluny aquella forma de vida del seu lloc de naixement. A la Terra mai no és possible ser a més de vint-i-cinc mil quilòmetres del lloc de naixement, la qual cosa no és gaire, de fet, i per tant aquests senyals són massa minúsculs per adonar-se’n. En aquests moments Ford Prefecte era sota una gran tensió, i havia nascut a sis-cents anys llum de distància, a prop de Betelgeuse.

El cambrer tentinejà un moment, colpejat per una sensació de distància incomprensible i atordidora. No sabia què significava, però mirà Ford Prefecte amb un nou sentiment de respecte, gairebé d’adoració.

—Ho diu de debò, senyor? —digué amb un dèbil xiuxiueig que tingué l’efecte d’emmudir el pub—. Creu que el món s’acaba?

—Sí —respongué Ford.

—Però aquesta tarda?

Ford s’havia recuperat. Estava d’allò més agut.

—Sí —digué alegrement—, d’aquí a menys de dos minuts, calculo.

El cambrer no podia creure’s aquesta conversa que tenia, però tampoc no podia creure’s la sensació que acabava de tenir.

—No hi ha res que puguem fer-hi, doncs? —demanà.

—No, no res —va dir Ford entaforant-se els cacauets a la butxaca.

De cop i volta, algú del bar rigué sorollosament de com d’estúpids s’havien tornat tots.

L’home que seia al costat de Ford ja anava una mica trompa a hores d’ara. Els seus ulls feren ziga-zagues fins enfocar Ford.

—Em pensava —va dir— que si el món s’acabava, havíem d’estirar-nos a terra o posar-nos una bossa de paper pel cap o alguna cosa així.

—Si vol, faci-ho —respongué Ford.

—Això és el que ens explicaven a l’exèrcit —va dir l’home, i els ulls li iniciaren el llarg camí de retorn cap al whisky.

—Servirà de res això? —preguntà el cambrer.

—No —va dir Ford, i li dedicà un somriure amistós—. Perdoni, me n’he d’anar.

Va fer adéu amb la mà i sortí.

El pub es quedà en silenci un instant i aleshores, posant-se en evidència, l’home de la riallada estrident tornà a riure. La noia a qui havia arrossegat fins al pub havia arribat a odiar-lo cordialment en la darrera hora, i probablement hauria estat una gran satisfacció per a ella saber que al cap d’aproximadament un minut i mig, ell s’evaporaria de sobte en una alenada d’hidrogen, ozó i monòxid de carboni. De totes passades, quan arribés el moment ella ja tindria prou feina a evaporar-se tota sola per adonar-se’n.

El cambrer s’escurà la gola. Va sentir com ell mateix deia:

—L’última copa, si us plau.

Les immenses màquines grogues començaren a capbussar-se endavant i a accelerar.

Ford sabia que hi eren. Ell no ho havia volgut així.

Corrent camí amunt, Arthur gairebé havia arribat a casa seva. No s’adonava del fred que feia de sobte, no s’adonava del vent, no s’adonava de l’aiguat sobtat i irracional. No s’adonava de res excepte de les excavadores que s’arrossegaven per la runa del que havia estat casa seva.

—Bàrbars! —cridava—. Demandaré l’ajuntament! Us faré penjar, estirar i esquarterar! I assotar! I bullir… fins… fins… fins que en tingueu prou!

Ford corria cap a ell molt de pressa. Molt, molt de pressa.

—I aleshores ho tornaré a fer! —xisclà—. I quan hagi acabat, agafaré tots els bocins i hi saltaré a sobre!

Arthur no s’adonava que els homes fugien corrents de les excavadores; no s’adonava que el senyor Prosser contemplava agitat el cel. El senyor Prosser s’havia adonat que unes immenses coses grogues estripaven els núvols amb un esgarip. Unes immenses i increïbles coses grogues.

—I hi continuaré saltant a sobre —cridava Arthur, encara corrent— fins que em surtin butllofes, o se m’acudeixi res de més desagradable per fer, i aleshores…

Arthur ensopegà i caigué de cap, rodolà i aterrà de panxa enlaire. Finalment va adonar-se que passava alguna cosa. El dit se n’hi anà amunt.

—Què cony és allò? —xisclà.

Fos el que fos, travessava el cel a tota velocitat en la seva grogor monstruosa, esquinçava el cel amb un soroll que et fotia el cap enlaire i saltava endavant cap a la llunyania deixant l’aire esquinçat que es tanqués darrere d’elles amb un espetec que t’enfonsava les orelles al fons del crani.

Una altra va seguir-la i féu exactament el mateix, però més fort.

Resulta difícil de dir què feia exactament la gent a la superfície del planeta en aquell moment, perquè ni ells mateixos no ho sabien. No tenia cap sentit: córrer cap a casa, córrer cap al carrer, bramar mudament al soroll. A tot el món, els carrers de les ciutats petaven de gent, els cotxes es desviaven i xocaven els uns amb els altres quan el soroll els queia al damunt i rodolava com una onada gegant sobre muntanyes i valls, deserts i oceans, com si aplanés tot el que toqués.

Només un home es quedà dret i observà el cel, dret amb una tristor terrible als ulls i taps de goma a les orelles. Sabia perfectament què passava i ho havia sabut des que el Sub-Èter Sensomàtic havia començat a parpellejar a mitjanit al costat del coixí i l’havia despertat amb un sobresalt. Era el que havia estat esperant tots aquells anys, però quan desxifrà el tipus de senyal assegut sol a la seva habitació fosca i petita, una gelor l’havia agafat i li havia espremut el cor. De totes les races de la Galàxia que podien haver vingut i fet una bona salutació al planeta Terra, va pensar, havien de ser els vogons.

Tot i això, encara sabia què havia de fer. Mentre l’aparell vogó esquinçava l’aire sobre d’ell obrí la cartera. Va llençar un exemplar de En Josep i el sorprenent abric de somnis en tècnicolor, va llençar un exemplar de l’Evangeli: no els necessitaria allà on anava. Tot era a punt, tot estava preparat.

Sabia on tenia la tovallola.

Un silenci sobtat colpejà la terra. En tot cas, era pitjor que el soroll. Durant una estona no va passar res.

Les grans naus flotaven immòbils al cel, sobre cada nació de la Terra. Flotaven immòbils, immenses, pesants, fixes al cel, una blasfèmia contra la natura. Moltes persones van sofrir directament un xoc en intentar absorbir allò que miraven. Les naus flotaven al cel d’una manera molt similar a la que els totxos no floten.

I continuava sense passar res.

Aleshores hi hagué un lleu xiuxiueig, un xiuxiueig sobtat i ample de so d’ambient obert. Cada equip d’alta fidelitat del món, cada ràdio, cada televisió, cada gravadora, cada pantalla de baixos, cada altaveu d’alta freqüència, cada receptor d’abast mitjà del món es connectà silenciosament.

Cada pot de llauna, cada cubell d’escombraries, cada finestra, cada cotxe, cada copa de vi, cada planxa de metall rovellat s’activaren com una caixa de ressonància acústicament perfecta.

Abans que la Terra deixés d’existir, rebria els beneficis del darrer crit en reproducció de so, el sistema de discurs públic més gran construït mai. Però no hi havia cap concert, cap música, cap fanfàrria, tan sols un simple missatge.

«Gent de la Terra, pareu atenció, si us plau —digué una veu, i era meravellós. Un so quadrafònic perfecte amb uns nivells de distorsió prou baixos per fer que un home valent plorés.

»Sóc el Prostètnic Vogó Jeltz del Consell Municipal de Planificació de l’Hiperespai Galàctic —continuà la veu—. Com sens dubte deveu saber, els plans per al desenvolupament de les regions perifèriques de la Galàxia exigeixen la construcció d’una ruta exprés hiperespacial a través del vostre sistema solar, i lamentablement el vostre planeta és un dels que estan afectats per la demolició. El procés durarà lleugerament menys de dos dels vostres minuts terrestres. Gràcies».

La megafonia s’apagà.

El terror de no comprendre res s’apoderà de la gent de la Terra que esperava. El terror es movia lentament per les multituds reunides com si fossin llimadures de ferro sobre una làmina de cartó i un imant es mogués per sota d’elles. El pànic tornà a brollar, un pànic desesperat que feia fugir, però no hi havia enlloc cap a on fugir.

Observant això, els vogons tornaren a connectar la megafonia. Va dir:

«No té cap sentit fer-vos els sorpresos. Tots els plànols i les ordres de demolició han estat exposades al vostre departament de planificació a Alfa Centauri durant cinquanta anys terrestres dels vostres, per tant heu tingut temps de sobres per presentar qualsevol queixa formal, i ara ja és massa tard per començar a fer-hi soroll».

La megafonia tornà a emmudir i l’eco surà pertot. Les immenses naus giraren al cel amb suavitat i potència. A la part inferior de cada una s’obrí una portella, un forat negre i buit.

A hores d’ara algú en algun lloc devia haver connectat un transmissor de ràdio, localitzat la freqüència d’ona i enviat un missatge a les naus vogones, per suplicar en nom del planeta. Ningú no va sentir mai què va dir, només van sentir la resposta. La megafonia es tornà a connectar de sobte. La veu estava enfadada. Va parlar:

«Què vol dir que mai no heu estat a Alfa Centauri? Per l’amor de Déu, humanitat, si només és a quatre anys llum! Em sap greu, però si no us molesteu a interessar-vos pels afers locals, és problema vostre.

»Activeu els raigs de demolició».

De les portelles en sortí llum.

«No ho sé —digué la veu per megafonia—, cony de planeta apàtic, no em fan cap llàstima».

Es tallà.

Hi hagué un silenci terrible i paorós.

Hi hagué un soroll terrible i paorós.

Hi hagué un silenci terrible i paorós.

La Flota Constructora vogona virà cap al buit estel·lat i negre.





Capítol IV


Lluny, al braç espiral oposat de la Galàxia, a cinc-cents mil anys llum de l’estrella Sol, Zàfod Beeblebrox, President del Govern Galàctic Imperial, accelerava pels mars de Damogrà, amb la barca delta d’impuls iònic parpellejant i relluint sota el sol damogranès.

Damogrà el calent; Damogrà el remot; Damogrà el gairebé totalment desconegut.

Damogrà, llar secreta del Cor Auri.

La barca accelerà sobre l’aigua. Encara trigaria una estona a arribar al destí perquè Damogrà és un lloc molt mal organitzat. No consisteix en altra cosa que illes de mitjanes a grosses separades per franges d’oceà molt boniques però empipadorament amples.

La barca prosseguia la seva cursa.

A causa d’aquesta peculiaritat topogràfica Damogrà sempre ha estat un planeta abandonat. Per això el Govern Galàctic Imperial trià Damogrà per al projecte Cor Auri, perquè estava tan abandonat i el projecte Cor Auri era tan secret.

La barca saltava i lliscava sobre el mar, el mar que hi havia entre les dues illes principals de l’únic arxipèlag d’unes dimensions útils de tot el planeta. Zàfod Beeblebrox era de camí des del minúscul astroport de l’Illa de Pasqua (el nom era una coincidència sense significat: en galactidioma «Pasqua» significa «petit, pla i lleugerament marró») cap a l’illa del Cor Auri, que per una altra coincidència sense significat es deia França.

Un dels efectes secundaris de treballar al Cor Auri era tota una sèrie de coincidències curioses sense significat.

Però no era de cap manera una coincidència que avui, el dia de la culminació del projecte, el gran dia del descobriment, el dia en què el Cor Auri seria finalment presentat a la Galàxia meravellada, també era un gran dia de culminació per a Zàfod Beeblebrox. Aquest dia era el primer motiu pel qual havia decidit presentar-se per a President, una decisió que havia enviat ones de xoc de commoció per tota la Galàxia Imperial: Zàfod Beeblebrox? President? No deu ser pas aquell Zàfod Beeblebrox? No deus voler dir El President? Molts ho havien vist com la prova concloent que la totalitat de la creació coneguda finalment s’havia tocat del bolet.

Zàfod somrigué i donà a la barca una dosi extra de velocitat.

Zàfod Beeblebrox, aventurer, ex-hippy, calavera (xoriço? molt probablement), maníac de l’auto-propaganda, increïblement dolent en les relacions personals, sovint considerat com a completament absent per motius personals.

President?

Ningú no s’havia tocat del bolet, com a mínim no pas en aquest aspecte.

Només sis persones de tota la Galàxia comprenien el principi sobre el qual es governava la Galàxia, i sabien que una vegada Zàfod Beeblebrox hagués anunciat la seva intenció de presentar-se per a President, era més o menys un fait accompli: era una carn de Presidència ideal[1].

El que no aconseguien comprendre de cap manera era per què Zàfod ho feia.

Virà de sobte i alçà una immensa muralla d’aigua cap al sol.

Avui era el dia, avui era el dia en què veurien al darrere de què anava Zàfod. Avui era l’objectiu de la Presidència de Zàfod Beeblebrox. Avui també feia dos-cents anys, però això només era una altra coincidència sense significat.

Mentre feia saltar la barca pels mars de Damogrà, somrigué lleument per a ell mateix: quin dia tan meravellós i divertit que seria. Es relaxà i estirà els dos braços mandrosament pel respatller del seient. Portava el timó amb un braç extra que feia poc que s’havia fet posar a sota del dret per ajudar-lo a millorar el seu esquí-boxa.

—Ei —es parrupà—, ets un paio acollonant.

Però els nervis li saltaven més que un sac de puces.

L’illa de França feia uns trenta quilòmetres de llarg, set quilòmetres de través al mig, era arenosa i tenia forma de creixent. De fet no semblava que existís com a illa per dret propi, sinó simplement com a mitjà per definir l’amplada i corba d’una badia immensa. Aquesta impressió la reforçava el fet que la costa interior del creixent consistia gairebé exclusivament en espadats abruptes. Des de dalt dels espadats la terra davallava lentament set quilòmetres fins a la platja oposada.

Dalt dels espadats hi havia un comitè de recepció.

Era format en gran part pels enginyers i els investigadors que havien construït el Cor Auri: principalment humanoides, però aquí i allà hi havia uns quants atominers reptiloides, dos o tres maximegatemàtics verds i semblants a sílfides, un fisioestructuralista octòpode o dos i un Holobau (un Holobau és un to blau super-intel·ligent). Tots excepte l’Holobau resplendien amb les bates de laboratori cerimonials, de coloraines. L’Holobau havia estat temporalment refractat en un prisma autònom per a l’esdeveniment.

Hi havia un aire d’intens nerviosisme i emoció que els recorria. Entre tots ells havien anat més enllà dels límits més llunyans de les lleis físiques, havien reestructurat el teixit fonamental de la matèria, havien estirat, caragolat i trencat les lleis de la probabilitat i la improbabilitat, però tot i així l’emoció més gran de totes semblava que era conèixer un home que duia una cinta taronja al coll. (Una cinta taronja era allò que duia tradicionalment el President de la Galàxia). Fins i tot podria ser que no els hagués importat gaire encara que haguessin sabut exactament quant de poder exercia en realitat el President de la Galàxia: gens ni mica. Només sis persones en la Galàxia sabien que la feina del President no era exercir el poder, sinó apartar-ne l’atenció.

Zàfod Beeblebrox era increïblement bo en la seva feina.

La multitud contingué la respiració, enlluernada pel sol i el marinatge, quan la llanxa del President vorejà el cap i entrà a la badia. Pampalluguejava i lluïa en saltar sobre el mar i patinar en ziga-zagues.

De fet no calia que toqués l’aigua per a res, perquè es mantenia sobre un coixí boirós d’àtoms ionitzats; però només per lluir estava equipada amb unes aletes primes que es podien fer baixar dintre de l’aigua. Tallaven llenques d’aigua i les enviaven xiulant a l’aire, obrien grans talls al mar que es contorsionaven embogits i es tornaven a enfonsar escumejants al deixant de la barca mentre volava per la badia.

A Zàfod li encantava lluir: era el que li sortia millor.

Tombà la roda de cop, la llanxa virà en una patinada com una dalla sota l’espadat i caigué per descansar lleugera sobre les ones que la bressolaven.

En pocs segons, corregué cap al pont i saludà amb la mà i somrigué a més de tres bilions de persones. Els tres bilions de persones no eren allà en realitat, sinó que observaven cada un dels seus gestos a través dels ulls d’una petita càmera 3D robotitzada que flotava obsequiosament a l’aire vora d’ell. Les tocades del President sempre feien que la 3D fos sorprenentment popular: per a això eren.

Tornà a somriure. Tres bilions i sis persones ho sabien, però avui seria una tocada més gran del que ningú havia esperat.

La càmera robot se li acostà per a un primer pla del cap més popular dels dos que tenia, i ell tornà a saludar amb la mà. Era més o menys humanoide d’aparença, deixant de banda el cap extra i el tercer braç. Els cabells clars i despentinats s’eriçaven en totes direccions, els ulls blaus li relluïen alguna cosa inidentificable, i les barbetes gairebé sempre eren sense afaitar.

Un globus transparent de sis metres d’alt surava al costat de la barca, balancejant-se i lluint sota el sol. A dins hi flotava un sofà ample i semicircular entapissat amb un cuir vermell preciós: com més es balancejava el globus, més quiet estava el sofà, fix com una roca entapissada. També era tot per lluir.

Zàfod travessà la paret del globus i es relaxà al sofà. Estengué els dos braços pel respatller i amb el tercer es tragué una mica de pols del genoll. Els caps miraren al seu voltant, somrient; va posar els peus al sofà. En qualsevol moment, va pensar, podria posar-se a cridar.

L’aigua bullí sota la bombolla, xiulà i saltà. La bombolla ascendí enlaire, surant i balancejant-se sobre el doll d’aigua. Amunt amunt s’enfilava, llançant puntals de llum cap a l’espadat. Amunt s’elevava en el doll, i l’aigua queia per sota i tornava a esclafar-se al mar a desenes de metres més avall.

Zàfod somrigué tot imaginant-se com el devien veure.

Una forma de transport ben ridícula, però ben bonica.

Dalt de tot de l’espadat el globus vacil·là un moment, s’inclinà sobre una rampa amb rails, rodolà avall fins a una petita plataforma còncava i s’aturà misteriosament.

Enmig d’uns aplaudiments fragorosos, Zàfod Beeblebrox sortí de la bombolla, amb la cinta taronja refulgint sota la llum.

El President de la Galàxia havia arribat.

Va esperar que els aplaudiments s’apaguessin, aleshores aixecà la mà en un gest de salutació.

—Hola —va dir.

Una aranya del govern s’apropà tímidament i intentà posar-li una còpia del seu discurs preparat a les mans. De la pàgina tres a la pàgina set en aquell moment flotaven xopes al mar damogranà a uns cinc quilòmetres de la badia. Les pàgines una i dues havien estat rescatades per una Àguila de Cresta Frondada Damogranana i ja les havia afegides a una forma de niu nova i extraordinària que l’àguila havia inventat. Era construït principalment de paper maixé i era pràcticament impossible per a un pollet d’àguila acabat de sortir de l’ou escapar-se’n. L’Àguila de Cresta Frondada Damogranana ja havia sentit parlar del concepte de supervivència de l’espècie, però no en volia saber res.

Zàfod Beeblebrox no necessitaria el seu discurs preparat i rebutjà suaument el que li oferia l’aranya.

—Hola —tornà a dir.

Tothom li somrigué, o, com a mínim, gairebé tothom. Localitzà Trillian entre la multitud. Trillian era una noia que Zàfod havia recollit recentment mentre visitava un planeta, només per divertir-se, d’incògnit. Era prima, més aviat bruna, humanoide, amb llargues ones de cabells negres, llavis gruixuts, nassarronet petit i ulls ridículament marrons. Amb aquella bufanda vermella lligada d’aquella manera especial i el vestit marró llarg, lleuger i de seda semblava vagament aràbiga. Tampoc no és que ningú d’allà hagués sentit parlar mai dels àrabs, és clar. Els àrabs havien deixat d’existir feia molt poc, i fins i tot quan existien eren a cinc-cents mil anys llum de Damogrà. Trillian no era ningú en especial, o com a mínim això afirmava Zàfod. Ella només es passejava amb ell i li deia què pensava d’ell.

—Hola, preciosa —va dir-li.

Ella li dedicà un somriure ràpid i encarcarat i desvià la mirada. Aleshores tornà a mirar i somrigué amb més calidesa: però ara mirava alguna altra cosa.

—Hola —va dir a un petit grup d’éssers de la premsa que eren allà a la vora i pensaven que tant de bo deixés de dir «hola» i engegués el discurs. Zàfod els somreia especialment perquè sabia que al cap de poc sí que engegaria tot un cony de discurs.

La següent cosa que va dir no els va servir de gaire. Un dels encarregats de la festa havia decidit, irritat, que era obvi que el President no estava d’humor per llegir el discurs deliciosament preparat que li havien escrit, i va tocar l’interruptor de l’aparell de control remot que duia a la butxaca. A una certa distància i davant d’ells, una immensa cúpula blanca que s’alçava cap al cel s’esquerdà pel mig, es partí, i es plegà lentament sobre si mateixa sota terra.

Tothom quedà bocabadat, tot i que havien sabut perfectament bé que faria allò perquè l’havien construït d’aquella manera.

A sota reposava, descoberta, una astronau immensa, de cent cinquanta metres de llarg, en forma de bamba, perfectament blanca i espaterrantment bonica. Al seu cor, invisible, hi havia una petita capsa d’or que contenia l’aparell més retorçacervells concebut mai, un aparell que convertiria aquesta astronau en única en la història de la Galàxia, un aparell que havia donat nom a la nau: El Cor Auri.

—Bufa! —va dir Zàfod Beeblebrox al Cor Auri. No podia dir gaire més.

Va tornar-ho a dir perquè sabia que empiparia els de la premsa:

—Bufa!

La multitud tombà les cares una altra vegada cap a ell amb expectació. Va fer l’ullet a Trillian, la qual alçà les celles i obrí molt els ulls. Sabia què anava a dir i el tenia per un immens fanfarró.

—Això és realment meravellós —va dir—. Això realment que és veritablement meravellós. Això és tan meravellosament meravellós que em sembla que voldria robar-ho.

Un discurs presidencial meravellós, absolutament fidel a allò que s’esperava d’ell. La multitud rigué apreciant l’acudit, els periodistes teclejaren botons alegrement en els Sub-Èter Noticimàtics i el President féu un somriure ample.

Mentre somreia, el cor li saltava insuportablement i joguinejà amb la petita bomba Paralitzamàtic que reposava a la seva butxaca.

Finalment no ho pogué suportar més. Aixecà els caps cap al cel, deixà anar un crit d’alegria esbojarrat en terceres majors, llançà la bomba a terra i corregué endavant cap al mar de somriures brillants sobtadament congelats.





Capítol V


El Prostètnic Vogó Jeltz no era un espectacle agradable, ni tan sols per als altres vogons. El nas immensament corbat s’elevava enormement sobre el front petit i de porc. La pell gomosa de color verd fosc era prou gruixuda per permetre-li jugar al joc de la política dels Funcionaris Vogons, i jugar-hi bé, també era prou impermeable perquè sobrevisqués indefinidament a profunditats marines de fins a tres-cents metres sense cap conseqüència nociva.

Tampoc és que es banyés mai, és clar. La seva atapeïda agenda no li ho permetria. Era com era perquè feia bilions d’anys, quan els vogons sortiren per primera vegada dels mars fangosos i primitius de Vogosfera, i s’ajagueren panteixant i debatent-se a les platges verges del planeta…, quan els primers raigs de l’estrella Vogsol, jove i brillant, lluïren sobre ells aquell matí, fou com si les forces de l’evolució abandonessin qualsevol esperança per ells allà i en aquell moment i es tombessin d’esquena plenes de fàstic i els tatxessin com un desgraciat error. Mai no van tornar a evolucionar: mai no haurien d’haver sobreviscut.

El fet que sobrevisquessin és una mena de tribut a la tossuderia espessa de cervell de llimac d’aquells éssers. «Evolució? —es deien a ells mateixos—. I per a què la volem?», i allò que la natura refusava de fer per ells, senzillament se’n passaven sense, fins al moment en què foren capaços de rectificar les inconveniències anatòmiques més grosses amb la cirurgia.

Mentrestant, les forces naturals al planeta Vogsfera havien fet hores extres per reparar la pífia original. Van produir crancs bellugadissos i enjoiats, que els vogons devoraven esclafant-ne les closques amb maces de ferro; arbres alts i ambiciosos, d’esveltesa i color corprenedors, que els vogons tallaven i utilitzaven per cremar la carn dels crancs; éssers elegants com gaseles amb pelatge de seda i ulls humitejats que els vogons atrapaven per seure-hi al damunt. No servien de res per al transport, perquè l’esquena se’ls trencava instantàniament, però els vogons hi seien de totes passades.

I així el planeta Vogsfera passava els tristos mil·lennis, fins que els vogons descobriren de sobte els principis del viatge interestel·lar. Al cap de pocs anys vogons, fins a l’últim vogó havia emigrat al cúmul Megabrentis, el cor polític de la Galàxia, i ara formaven la immensament poderosa espina dorsal del Funcionariat Galàctic. Han intentat adquirir coneixements, han intentat adquirir estil i gràcia social, però en la majoria d’aspectes el vogó modern no és gaire diferent dels seus avantpassats. Cada any importen vint-i-set mil crancs bellugadissos i enjoiats del seu planeta natiu i passen una nit feliç de borratxera esclafant-los amb maces de ferro.

El Prostètnic Vogó Jeltz era un vogó força típic en el sentit que era extremament roí. A més, no li agradaven els autostopistes.

En algun lloc, en una cabina fosca i petita enterrada als intestins de la nau insígnia del Prostètnic Vogó Jeltz, un petit llumí s’encengué nerviosament. El propietari del llumí no era un vogó, però ho sabia tot d’ells i tenia motius per estar nerviós. Es deia Ford Prefecte[2].

Va mirar al voltant seu a la cabina, però hi podia veure ben poc; ombres estranyes i monstruoses s’alçaven i saltaven amb la minúscula flama que centellejava, però tot era en silenci. Respirà un gràcies mut als dentrassi. Els dentrassi són una trepa ingovernable de goluts, una colla esbojarrada però agradable que els vogons feia poc que s’havien decidit a emplear com a personal de manteniment a les flotes de llarg recorregut, deixant ben clar que s’estiguessin al seu lloc.

Això anava perfectament als dentrassi, perquè els encantaven els diners vogons, que és una de les divises més fortes a l’espai, però alhora odiaven els vogons. L’única mena de vogó que un dentrassi volia veure era un vogó empipat.

Era gràcies a aquesta petita informació que Ford Prefecte no era una alenada d’hidrogen, ozó i monòxid de carboni.

Va sentir un grunyit dèbil. Amb la llum del llumí va veure una ombra pesant que es movia lleument a terra. Ràpidament apagà el llumí amb un sacseig de la mà, es ficà la mà a la butxaca, trobà el que buscava i ho va treure. Ho va estripar per obrir-ho i ho sacsejà. S’ajupí. L’ombra es tornà a moure.

—He comprat cacauets —va dir Ford Prefecte.

Arthur Dent es mogué i tornà a grunyir remugant incoherentment.

—Té, menja’n —apressà Ford tornant a sacsejar el paquet—, si no havies passat mai per un raig transferidor de matèria, probablement has perdut sals i proteïnes. La cervesa que t’has pres t’hauria d’haver encoixinat el sistema una mica.

—Brrr… —digué Arthur Dent. Va obrir els ulls—. És fosc.

—Sí —va dir Ford Prefecte—, és fosc.

—No hi ha llum —repetí Arthur Dent—. No hi ha llum, és fosc.

Una de les coses que a Ford Prefecte sempre li havia costat més de comprendre dels humans era aquell hàbit que tenien d’afirmar i repetir contínuament allò que era del tot obvi, com ara «fa bon dia», o «ets molt alt», o «ai mare! Sembla que t’hagin allisat, et trobes bé?». Al principi Ford havia format una teoria que expliqués aquest comportament estrany. Si els éssers humans deixaven d’exercitar els llavis, pensava, la boca probablement se’ls quedaria travada. Al cap d’uns quants mesos de consideració i observació, va abandonar aquesta teoria en favor d’una de nova. Si deixen d’exercitar els llavis, pensava, el cervell els comença a funcionar. Al cap d’un temps també abandonà aquesta teoria com a obstructivament cínica i decidí que els humans li agradaven força, però sempre el desesperava la quantitat de coses que desconeixien.

—Sí —donà la raó a Arthur—: no hi ha llum.

Allargà uns quants cacauets a Arthur i li preguntà:

—Com te trobes?

—Com en una acadèmia militar —respongué Arthur—. M’estic morint a trossos.

Ford se’l quedà mirant en la fosca sense comprendre res.

—Si et preguntés on som —féu Arthur dèbilment—, me’n penediria?

Ford s’aixecà.

—Estem segurs —va dir.

—Ves que bé!

—Som en una petita cabina de les cuines —explicà Ford— en una de les astronaus de la Flota Constructora Vogona.

—Ah —va dir Arthur—, doncs això deu ser un ús diferent de la paraula «seguretat» i jo no el coneixia.

Ford encengué un altre llumí que l’ajudés a buscar un interruptor del llum. Unes ombres monstruoses tornaren a alçar-se i saltar. Arthur es posà dret amb molta dificultat i s’abraçà amb aprensió. Unes formes esfereïdorament estranyes semblava que se li tiressin al damunt, l’aire era ple de ferums ràncies que se li esquitllaven als pulmons sense identificar-se, i un zumzeig baix i irritant li impedia de concentrar-se.

—Com hem arribat aquí? —preguntà tremolant lleugerament.

—Hem fet autostop —explicà Ford.

—Com? —va dir Arthur—. Vols dir que hem estirat el polze i un monstre verd amb ulls de gripau ha tret el cap i ha dit «Ei, nois, salteu; us puc dur fins a la cruïlla de Basingstoke»?

—Bé —explicà Ford—, el Polze és un aparell electrònic de transmissió subetèria, la cruïlla és a l’estrella de Barnard a sis anys llum, però pel que fa a la resta, és força correcte.

—I el monstre d’ulls de gripau?

—És verd, sí.

—D’acord —digué Arthur—, quan me’n puc anar a casa?

—No pots —va respondre Ford Prefecte, i trobà l’interruptor del llum—. Tapa’t els ulls… —digué, i el va encendre.

Fins i tot Ford se sorprengué.

—Déu del cel —va dir Arthur—, de veritat això és l’interior d’un plat volador?

El Prostètnic Vogó Jeltz empenyia el seu desagradable cos pel pont de control. Sempre se sentia vagament irritable després de demolir planetes habitats. Tant de bo vingués algú i li digués que allò no estava bé per poder-lo escridassar i sentir-se millor. Es deixà caure tan pesadament com va poder sobre la seva butaca de control amb l’esperança que es trenqués i li donés algun motiu per estar genuïnament enfadat, però només deixà anar un cruixit mig queixós.

—Vés-te’n! —cridà a un jove guàrdia vogó que havia entrat al pont en aquell moment. El guàrdia desaparegué immediatament, tot sentint-se força alleujat. S’alegrava que ara no hagués de ser ell qui entregués l’informe que acabaven de rebre. L’informe era un comunicat oficial que deia que un tipus nou i meravellós de propulsor d’astronaus s’estava presentant en aquell moment en un centre d’investigació a Damogrà, i que això convertiria a partir d’ara totes les rutes hiperespacials en innecessàries.

Una altra porta lliscà i s’obrí, però aquesta vegada el capità vogó no va cridar, perquè era la porta de la zona de cuines, on els dentrassi li preparaven els àpats. Un àpat estaria d’allò més bé.

Un immens ésser pelut rebotà per la porta amb la safata del dinar. Somreia com un sonat.

El Prostètnic Vogó Jeltz estava encantat. Sabia que quan un dentrassi feia aquella cara de satisfacció, a la nau hi passava alguna cosa que el podria fer enfadar molt.

Ford i Arthur miraren al seu voltant.

—Bé, què en penses? —demanà Ford.

—No és una mica esquàlid?

Ford arrufà les celles: matalassos llardosos, tasses brutes i peces de roba interior d’extraterrestre pudentes i inidentificables que omplien la cabina.

—Home, és que això és una nau mercant —explicà Ford—. Aquí és on dormen els dentrassi.

—Em pensava que havies dit que es deien vogons o alguna cosa així.

—Sí —va respondre Ford—, els vogons porten la nau, i els dentrassi són els cuiners, són els que ens han deixat pujar.

—Estic confós —digué Arthur.

—Té, fes-hi un cop d’ull —va dir-li Ford. Segué en un matalàs i remenà dins el sarró.

Arthur burxà el matalàs nerviosament i després també hi segué: de fet tenia ben pocs motius per estar nerviós, perquè tots els matalassos que crien a les maresmes de Mofaclosqus Zeta, els maten del tot i els assequen abans de fer-los servir. N’hi ha poquíssims que hagin tornat a la vida.

Ford allargà el llibre a Arthur.

—Què és? —demanà Arthur.

—La Guia galàctica per a autostopistes. És una mena de llibre electrònic. T’explica tot el que et cal saber de qualsevol cosa. Per a això serveix.

Arthur hi donà voltes entre les mans.

—M’agrada la funda —digué—. «Tranquil». És la primera cosa útil o comprensible que m’han dit avui.

—T’ensenyaré com funciona —digué Ford. L’arrabassà de les mans d’Arthur, qui encara el sostenia com si fos una oreneta morta de feia dues setmanes, i el tragué de la funda.

»Toques aquest botó d’aquí, veus?, la pantalla s’il·lumina i et dóna l’índex.

Una pantalla d’uns set per deu centímetres s’il·luminà i uns caràcters començaren a recórrer la superfície.

—Vols saber coses dels vogons, per tant marco el nom així —els dits teclejaren unes quantes tecles més—, i aquí ho tenim.

Les paraules «Flotes Constructores Vogones» recorregueren la pantalla amb una lluïssor verda.

Ford premé un botó gros vermell a la part inferior de la pantalla, i tot de paraules van començar a recórrer-la. Alhora, el llibre també començà a llegir en veu alta l’article amb veu calmosa i mesurada. Això és el que el llibre deia:

«Flotes Constructores Vogones. Això és el que heu de fer si voleu que un vogó us reculli: traieu-vos-ho del cap. Són una de les races més desagradables de la Galàxia; no és que siguin dolents, és que simplement tenen mal caràcter, són burocràtics, manaires i insensibles. No mourien ni un dit per salvar la pròpia àvia de la Bèstia Voraç Xafacuca de Traal sense unes ordres signades per triplicat, enviades, retornades, consultades, perdudes, trobades, subjectes a consulta pública, tornades a perdre, i finalment deixades reposar tres mesos i aleshores fer-les servir per encendre el foc.

»La millor manera d’aconseguir una beguda d’un vogó és ficar-li els dits a la gola, i la millor manera de fer-lo enfadar és utilitzar la seva àvia per alimentar la Bèstia Voraç Xafacuca de Traal.

»De cap manera no permeteu que un vogó us llegeixi poesia».

Arthur parpellejà astorat.

—Quin llibre tan estrany. Així, com és que ens han recollit?

—Aquesta és la qüestió, no està actualitzat —explicà Ford mentre tornava a posar el llibre a la funda—. Jo faig la investigació sobre el terreny per a la Nova Edició Revisada, i una de les coses que hauré de fer és incloure-hi alguna coseta sobre això que ara els vogons emprin cuiners dentrassi, la qual cosa ens proporciona una escapatòria ben útil.

Una expressió de preocupació travessà les faccions d’Arthur.

—Però qui són els dentrassi? —preguntà.

—Uns paios genials —va dir Ford—. Són els millors cuiners i els millors coctelers i tant se’ls en fot tota la resta. I sempre estan disposats a deixar pujar autostopistes, en part perquè els agrada la companyia, però principalment perquè això emprenya els vogons. La qual cosa és la mena d’informació que necessites si ets un autostopista empobrit que vol veure les meravelles de l’univers per menys de trenta dòlars altarians per dia. I aquesta és la meva feina. Interessant, oi?

Arthur semblava perdut.

—És meravellós —va dir, i arrufà el nas veient un altre matalàs.

—Desgraciadament, vaig quedar-me plantat a la Terra més temps del que volia —va dir Ford—. Vaig venir per a una setmana i em vaig quedar plantat quinze anys.

—Però així, com és que vas venir a parar aquí?

—Molt senzill, em va recollir un plom.

—Un plom?

—Això mateix.

—I…, què és…

—Un plom? Els ploms normalment són nens rics que no tenen res a fer. Volten i busquen planetes que encara no han establert contacte interestel·lar i els esvaloten.

—Els esvaloten? —Arthur començava a creure que Ford s’ho passava bé fent-li les coses ben complicades.

—Això mateix —va dir Ford—. Els esvaloten. Busquen qualsevol lloc aïllat amb poca gent a la vora, aterren al costat d’algun pobre que no s’espera res i a qui mai ningú no creurà i fatxendegen amunt i avall per davant seu amb unes antenes absurdes al cap i fent bip-bip. Força infantil, de fet.

Ford es repenjà al matalàs amb les mans darrere el cap i féu un posat insuportablement satisfet amb ell mateix.

—Ford —insistí Arthur—, potser et semblarà una pregunta idiota, però què hi faig jo aquí?

—Home, això ja ho saps —respongué Ford—, t’he rescatat de la Terra.

—I què li ha passat a la Terra?

—Ah, l’han demolida.

—L’han demolida —féu Arthur amb veu monòtona.

—Sí, s’ha evaporat a l’espai.

—Mira —va dir Arthur—, això em molesta una mica.

Ford arrufà les celles i va semblar que hi donava voltes.

—Sí, puc entendre-ho —va dir finalment.

—Ho pots entendre! —cridà Arthur—. Ho pots entendre!

Ford s’aixecà d’un salt.

—No deixis de mirar el llibre! —xiulà angoixat.

—Què?

—«Tranquil».

—Ja estic tranquil!

—Estàs histèric.

—D’acord, estic histèric, és que tinc cap altra opció?

—Vine amb mi i passa-t’ho bé. La Galàxia és un lloc divertit. Hauràs de dur aquest peix a l’orella.

—Com dius? —preguntà Arthur, i ell creia que amb força educació.

Ford sostenia un petit pot de vidre que clarament contenia un peixet groc que s’hi retorcia i donava voltes. Arthur va quedar-se mirant Ford sense veure’l. Pensava que tant de bo hi hagués alguna cosa senzilla i reconeixible que ell pogués comprendre. S’hauria sentit segur si a més de la roba interior dentrassiana, les piles de matalassos mofaclosquians i l’home de Betelgeuse que sostenia un peixet groc i li oferia de posar-l’hi a l’orella, hagués pogut veure una capsa de cereals. Però no en veia cap, i no se sentia segur.

De sobte un soroll violent els saltà al damunt des d’una font que no podien identificar. Panteixà terroritzat davant una cosa que semblava un home intentant fer gàrgares mentre lluitava per mantenir allunyada una manada de llops.

—Xxxt! —féu Ford—. Escolta, podria ser important.

—Im… important?

—És el capità dels vogons que dóna un comunicat per megafonia.

—M’estàs dient que els vogons parlen així?

—Escolta!

—Però jo no sé parlar en vogó!

—No cal. Només t’has de posar el peix a l’orella.

Ford, amb un moviment ràpid com el llamp, li posà la mà sobre l’orella, i Arthur sentí de sobte la sensació repugnant del peix que se li endinsava pel conducte auditiu. Terroritzat, va burxar-se l’orella un parell de segons, però aleshores, de la sorpresa, els ulls se li van obrir com taronges. Estava experimentat l’equivalent auditiu de mirar el dibuix de les siluetes negres de dues cares i de sobte veure-les com la imatge d’un canelobre blanc. O contemplar una colla de punts de coloraines sobre un full de paper que de cop i volta es converteixen en el número sis, la qual cosa significa que l’òptic et cobrarà un munt de diners per unes ulleres noves.

Encara escoltava els udols gargarejats, ho sabia, però ara, d’alguna manera, havien agafat la semblança d’una llengua ben comprensible.

Això és el que va sentir…





Capítol VI


«Udol udol gàrgara udol gàrgara udol udol udol gàrgara udol gàrgara udol udol gàrgara gàrgara udol gàrgara gàrgara gàrgara udol xerrup gggggg s’ho haurien de passar bé. Repetició del missatge. Us parla el capità, o sigui que deixeu el que estigueu fent i pareu atenció. Primer de tot, veig pels nostres instruments que tenim un parell d’autostopistes a bord. Hola, on sigueu. Vull que quedi ben clar que de cap manera no sou benvinguts. M’he esforçat molt per arribar on sóc avui, i no em vaig fer capità d’una nau constructora vogona simplement per poder-la convertir en un servei de taxi per a una colla de polissons degenerats. He enviat un grup per escorcollar-ho tot, i així que us trobin us faré fora de la nau. Si teniu sort, encara potser us llegiré alguns poemes meus abans.

»Segon, som a punt de saltar a l’hiperespai per al viatge cap a l’estrella de Barnard. Així que arribem, ens quedarem al moll per a una revisió de la nau de setanta-dues hores, i ningú no sortirà de la nau durant aquest temps. Repeteixo, tots els permisos per al planeta estan cancel·lats. Acabo de tenir un afer sentimental d’allò més desgraciat, i per tant no veig per què els altres s’ho haurien de passar bé. Fi del missatge».

El soroll cessà.

Arthur descobrí avergonyit que era a terra tot cargolat amb els braços al voltant del cap. Somrigué dèbilment.

—Un home encisador —va dir—. M’agradaria tenir una filla per prohibir-li que es casés amb un d’aquests…

—No caldria —li explicà Ford—. Són tan atractius com un accident de cotxe. No, no et moguis —afegí quan Arthur començava a desembolicar-se—, val més que estiguis preparat per al salt a l’hiperespai. És tan desagradable com estar borratxo.

—I què té de tan desagradable estar borratxo?

—Pregunta-ho a un got d’aigua.

Arthur pensà en això.

—Ford —va dir.

—Sí?

—Què hi fa aquest peix a la meva orella?

—Et fa de traductor. És un peix Babel. Busca-ho al llibre si vols.

Li llançà la Guia galàctica per a autostopistes i aleshores ell també es cargolà en una bola fetal per preparar-se per al salt.

En aquell moment a Arthur li caigué el cervell.

Els ulls se li van girar de dins a fora. Els peus li començaren a regalimar pel cap.

L’habitació es plegà completament al seu voltant, pivotà, cessà d’existir i ell s’enfonsà dins el seu melic.

Passaven per l’hiperespai.

«El peix Babel —li explicà en silenci la Guia galàctica per a autostopistes— és petit, groc i semblant a una sangonera, i probablement és la cosa més estranya de tot l’Univers. S’alimenta de l’energia de les ones mentals que rep no del seu hoste, sinó d’aquells qui l’envolten. Absorbeix totes les freqüències mentals inconscients d’aquesta energia procedent de les ones mentals per nodrir-se’n. Aleshores excreta a la ment de l’hoste una matriu telepàtica formada per la combinació de les freqüències de pensament conscients amb els senyals nerviosos recollits dels centres de dicció del cervell que els ha emès. El resultat pràctic de tot això és que si us fiqueu un peix Babel a l’orella, instantàniament podeu comprendre qualsevol cosa que us diguin en qualsevol mena d’idioma. Els esquemes lingüístics que de fet sentiu descodifiquen la matriu d’ones cerebrals que han estat transmesos al vostre cervell pel peix Babel.

»Ara bé, és una casualitat tan extravagantment improbable que una cosa tan espaterrant i útil hagi pogut evolucionar purament per l’atzar, que alguns pensadors han decidit veure-ho com la prova absoluta i definitiva de la no existència de Déu.

»L’argumentació fa una cosa així:

»—Em nego a demostrar que existeixo —diu Déu— puix la demostració nega la fe, i sense fe no sóc res.

—Però —diu l’Home— el peix Babel és una patinada, oi? No podria haver evolucionat per l’atzar. Demostra que existiu, i en conseqüència, aleshores, pels vostres propis arguments, no existiu, quod erat demostrandum.

»—Ai, senyor —diu Déu—, no hi havia pensat —i immediatament s’esvaneix en una alenada de lògica.

»—Això ha estat fàcil —diu l’Home, i per fer un bis es llança a demostrar que el negre és blanc i es fa matar al següent pas zebra.

»La majoria dels teòlegs més eminents afirmen que aquesta argumentació és caca de vaca, però això no va impedir a Uló Col·lúfid de fer una petita fortuna quan ho utilitzà com a tema central del seu best-seller Bé doncs això gairebé liquida Déu.

»Mentrestant, el pobre peix Babel, com que ha eliminat amb tota eficàcia totes les barreres de comunicació entre les diferents races i cultures, ha causat més guerres i les més sagnants que qualsevol altra cosa en la història de la creació».

Arthur deixà anar un gemec. Estava esfereït de veure que la puntada per l’hiperespai no l’havia mort. Ara es trobava a sis anys llum del lloc on hauria estat la Terra si encara existís.

La Terra.

Unes visions de la Terra li passaren veloçment pel cervell basquejat. De cap manera la seva imaginació no podia sentir l’impacte de la desaparició de tota la Terra, era massa gran. Es temptejà els sentiments pensant que els seus pares i la seva germana havien desaparegut. Cap reacció. Va pensar en tota la gent amb qui havia tingut relació. Cap reacció. Aleshores pensà en un complet desconegut que havia estat davant seu en una cua al supermercat dos dies abans, i sentí una punyalada sobtada: el supermercat havia desaparegut, tothom que hi havia al supermercat havia desaparegut. La Columna de Nelson havia desaparegut! La Columna de Nelson havia desaparegut i ja no hi hauria cap mena de protesta. A partir d’ara, la Columna de Nelson només existia en la seva ment, la seva ment, clavada allà en aquella nau pudenta, humida i revestida d’acer. Una ona de claustrofòbia el sufocà.

Anglaterra ja no existia. A això hi arribava, havia aconseguit d’arribar-hi. Va tornar a provar-ho. Amèrica, pensà, ha desaparegut. No podia abastar-ho. Va decidir tornar a provar amb una cosa més petita. Nova York ha desaparegut. Cap reacció. De totes passades, tampoc no havia cregut mai de veritat que existís. El dòlar, pensà, s’ha enfonsat per a sempre. Aquí un lleuger tremolor. Totes les pel·lícules d’en Bogart han desaparegut, es digué, i això li ocasionà un cop dur. McDonalds, pensà. Les hamburgueseries McDonalds han deixat d’existir.

Va desmaiar-se. Quan recuperà el coneixement, plorava per sa mare.

Es posà dret d’un salt.

—Ford!

Ford alçà la mirada des d’on era, assegut en un racó i cantussejant per a ell mateix. Aquesta part del viatge, el viatge per l’espai real, sempre la trobava força empipadora.

—Sí? —va dir.

—Si ets un investigador d’això del llibre i eres a la Terra, devies estar reunint-ne material.

—Bé, vaig poder ampliar l’article original una mica, sí.

—Doncs deixa’m veure què diu aquesta edició, l’he de veure.

—Sí, d’acord.

L’hi tornà a passar.

Arthur l’atrapà i intentà controlar-se el tremolor de les mans. Premé l’entrada de la pàgina rellevant. La pantalla s’il·luminà, féu pampallugues i es convertí en una pàgina de lletres. Arthur se la mirà fixament.

—No hi ha cap article! —explotà.

Ford mirà per sobre de l’espatlla.

—Que sí —va dir—, allà baix, a la base de la pantalla, just sota «Excèntrica Gal·lumbits, la puta de tres pits d’Eroticó 6».

Arthur seguí el dit de Ford, i veié on indicava. Durant un instant encara no se’n va adonar, aleshores el cervell gairebé va explotar-li.

—Què? «Inofensius?». Això és tot el que ha de dir? «Inofensius!». Una paraula.

Ford s’encongí d’espatlles.

—Bé, hi ha cent bilions d’estrelles a la Galàxia i una quantitat limitada d’espai als microprocessadors del llibre —va explicar—, i no hi havia ningú que sabés gaire cosa de la Terra, és clar.

—Per l’amor de Déu, espero que aconseguissis corregir això una mica.

—Sí, i tant, vaig aconseguir de transmetre un article nou a l’editor. Va haver-lo de llimar una mica, però tot i així encara és una millora.

—I ara què diu? —demanà Arthur.

—«Bàsicament inofensius» —admeté Ford amb una tos lleument avergonyida.

—«Bàsicament inofensius!» —cridà Arthur.

—Què ha estat aquest soroll? —xiulà Ford.

—Sóc jo que crido! —bramà Arthur.

—No! Calla! —digué Ford—. Em sembla que tenim problemes.

—A tu t’ho sembla?

A la banda de fora de la porta se sentia el so clar de passes pesants.

—Els dentrassi? —xiuxiuejà Arthur.

—No, això són botes amb punteres d’acer —digué Ford.

Se sentí un truc metàl·lic a la porta.

—Doncs qui és? —preguntà Arthur.

—Bé —explicà Ford—, si tenim sort, només són els vogons que han vingut a llençar-nos a l’espai.

—I si no en tenim?

—Si no tenim sort —digué Ford agrament—, el capità podria haver-ho dit de debò, que abans ens llegirà alguns poemes seus…





Capítol VII


La poesia vogona és evidentment la tercera més dolenta de l’Univers. La segona més dolenta és la dels azgoths de Kria. Durant un recital del Mestre Poeta Grumpf el Flatulent del seu poema «Oda a un petit grumoll de màstic verd que em vaig trobar a l’aixella un matí de mig estiu», quatre membres de la seva audiència van morir d’hemorràgies internes, i el President del Consell Estafador de les Arts Mèdio-Galàctiques sobrevisqué arrencant-se una cama a mossegades. Diuen que Grumpf va quedar «decebut» per l’acollida del poema, i era a punt de llançar-se a llegir el seu poema èpic de dotze volums titulat Les meves gàrgares preferides a l’hora del bany quan el seu propi intestí gros, en un intent desesperat de salvar la vida i la civilització, li saltà coll amunt i li estrangulà el cervell.

La pitjor poesia de totes va sucumbir amb la seva creadora Paula Nancy Millstone Jennings de Greenbridge, Essex, Anglaterra, en la destrucció del planeta Terra.

El Prostètnic Vogó Jeltz somrigué molt lentament. Ho feia així no tan sols per l’efecte, sinó en gran part perquè intentava recordar la seqüència de moviments musculars. Havia fet un crit meravellosament terapèutic als presoners i ara se sentia força relaxat i a punt per a una mica de crueltat.

Els presoners seien en cadires d’apreciació de la poesia: lligats. Els vogons no es feien il·lusions quant a la consideració que els seus poemes rebien. Els primers intents en la composició havien estat part d’una insistència piconadora perquè els acceptessin com a una raça adequadament evolucionada i culta, però ara l’única cosa que ho mantenia era la més absoluta mala bava.

Ford Prefecte tenia el front amarat de suor freda, que li relliscava pels elèctrodes que duia a les temples. Els elèctrodes eren connectats a una bateria d’equipament electrònic —intensificadors d’imatges, moduladors rítmics, residuadors al·literatius i abocadors de símils—, tot destinat a augmentar l’experimentació del poema i assegurar-se que no es perdés ni un sol matís dels pensaments del poeta.

Arthur Dent romania assegut i s’estremia. No tenia ni idea de què l’esperava, però sabia que no li havia agradat res de tot el que li havia passat fins aleshores, i no li semblava gaire probable que les coses canviessin.

El vogó començà a llegir: un tros curt i fètid de la seva pròpia invenció.

—«Oh gremoll grunycuca…» —començà.

Uns espasmes sotraguejaren el cos de Ford: això era encara pitjor del que esperava.

—«… són per a mi les vostres miccioracions com rebotuts xerramocs sobre turgidosos canelons».

—Aaaaaaaaaarrrrrrrrgggggggg! —féu Ford Prefecte mentre llançava el cap enrere perquè tot de batecs de dolor li traspassaven el cervell. Podia veure dèbilment Arthur que feia anar el cap de banda a banda a la seva cadira. Serrà les dents.

—«Grop us imploro —continuà el despietat vogó— els meus fontanals turlingòdroms».

La veu pujà fins un timbre horrorós d’estridència exaltada.

—«I esperadorament arronyar-me amb arrugades enredabanyes,

»O t’esberlaré les bocaparts amb la degollaporracrac, ja veuràs!».

—Nnnnnnnnnnnnnyyyyyyyyyuuuuuuurrrrrrrrrgggg! —cridà Ford Prefecte, i es debaté en un espasme final quan l’augmentador electrònic de l’últim vers el colpejà de ple a les temples. Es despenjà com un ninot.

Arthur balancejava el cap.

—Ara, terrícoles… —brunzí el vogó (no sabia que Ford Prefecte en realitat era d’un petit planeta a la vora de Betelgeuse, i tant se n’hi hauria donat de saber-ho)—, us ofereixo una elecció simple! O bé morir al buit de l’espai, o bé… —va fer una pausa per a l’efecte melodramàtic— dir-me que creieu que el meu poema és boníssim!

Es llançà enrere sobre un seient en forma de ratapinyada corretjosa i els observà. Va tornar a fer aquell somriure.

Ford panteixava per recuperar l’alè. Va passar-se la llengua polsosa per la boca resseca i gemegà.

Arthur digué alegrement:

—Doncs a mi m’ha agradat força.

Ford va quedar-se bocabadat i es tombà. Aquest plantejament simplement no se li havia acudit.

El vogó alçà una cella sorpresa que li amagà eficaçment el nas, i en conseqüència resultava una cosa ben agradable.

—Ah, bé… —brunzí, amb una sorpresa considerable.

—Ah, sí —continuà Arthur—, crec que hi ha aspectes de les imatges metafísiques que resulten particularment efectius.

Ford continuava mirant-se’l bocabadat mentre intentava lentament organitzar-se els pensaments sobre aquest concepte completament nou. De veritat podrien sortir-se’n amb aquelles penques?

—Sí, endavant, si us plau… —animà el vogó.

—Oh… i eh…, uns recursos rítmics interessants, també —continuà Arthur— que sembla que facin de contrapunt de… eh…

Ford saltà a rescatar-lo arriscant:

—… Contrapunt del surrealisme de la metàfora subjacent de… eh…

Tornà a perdre’s, però Arthur era a punt una altra vegada.

—… La humanitat de la…

—… Vogonitat —li xiulà Ford.

—Ah, sí, de la vogonitat (perdó) de l’ànima compassiva del poeta —Arthur se sentia a la recta final ara—, que aconsegueix a través del mitjà de l’estructura de les estrofes sublimar això, transcendir allò, i assumir les dicotomies fonamentals d’allò altre —(ara assolia un crescendo triomfant…)— i l’audiència es queda amb una profunda visió de… eh… —(…que de sobte se li estroncà).

Ford hi ficà la cullerada amb el cop de gràcia:

—Del que fos que el poema parlava! —cridà. I afegí per a Arthur—: Ben fet, Arthur, això ha estat molt bé.

El vogó els examinà atentament. Durant un instant, havien commogut la seva ànima racial, però va pensar «no: massa tard, massa poc». La seva veu prengué la qualitat d’un gat estripant niló.

—Per tant, esteu dient que escric poesia perquè sota la meva superfície mesquina i cruel de fet vull que m’estimin —digué, i va fer una pausa—. És això?

Ford deixà anar una rialla nerviosa.

—Bé, sí, suposo que sí —va dir—, és que tots nosaltres, en el fons, no… eh…?

El vogó s’aixecà.

—Bé, no, esteu completament equivocats —va dir—, simplement escric poesia per llançar el meu interior mesquí i cruel a l’exterior i així aconseguir un gran alleujament. Us llençaré fora de la nau de totes passades. Guàrdies! Dugueu els presoners a la comporta número tres i llenceu-los fora!

—Què? —cridà Ford.

Un guàrdia vogó enorme i jove s’avançà i, amb els braços immensos i botits els arrencà de les cadires.

—No ens podeu llençar a l’espai! —xisclà Ford—, estem intentant escriure un llibre!

—La resistència és inútil! —cridà el guàrdia vogó. Era la primera frase que havia après quan va apuntar-se al Regiment de Guàrdies Vogons.

El capità va observar-los amb una diversió distant i aleshores es tombà.

Arthur mirà al seu voltant, embogit.

—No vull morir ara! —xisclà—. Encara tinc mal de cap! No vull anar al cel amb mal de cap, estaria de mal humor i no en gaudiria!

El guàrdia els engrapà fermament pel coll i, inclinant-se amb deferència en direcció a l’esquena del seu capità, els tragué del pont sense que els peus gairebé els toquessin a terra i enmig dels crits dels dos polissons. Una porta d’acer es tancà i el capità va tornar a quedar-se sol. Cantussejà amb veu baixa i mormolà per a ell mateix, mentre fullejava lleument el seu llibre de versos:

—Hmmm, «contrapunt del surrealisme de la metàfora subjacent…».

Medità això durant un moment, i després tancà el llibre amb un somriure tenebrós.

—La mort és massa poc per a ells —va dir.

El llarg passadís folrat d’acer feia ressonar els dèbils esforços dels dos humanoides sòlidament engrapats sota unes corretjoses aixelles vogones.

—Això és fabulós —espeternegà Arthur—, és realment l’hòstia. Deixa’m anar, animal!

El guàrdia vogó continuà arrossegant-los.

—No t’amoïnis —va dir Ford—. Pensaré alguna cosa.

El to de veu no semblava gaire esperançat.

—La resistència és inútil! —bramà el guàrdia.

—No diguis aquesta mena de coses —quequejà Ford—. Com es pot mantenir una actitud mental positiva si dius aquesta mena de coses?

—Déu meu! —es queixà Arthur—, i tu parles d’una actitud mental positiva, i ni tan sols no t’han demolit el planeta avui. Aquest matí m’he despertat i volia passar un dia tranquil i agradable, llegir una mica, raspallar el gos… Són les quatre tocades i ja m’estan llançant a l’exterior d’una nau extraterrestre a sis anys llum de les restes fumejants de la Terra!

Espeternegà i gargarejà quan el vogó va augmentar la pressió.

—Molt bé —va dir Ford—, tranquil·litza’t, vols?

—Qui és que està nerviós? —espetegà Arthur—. Això només és el xoc cultural. Ja veuràs quan em faci càrrec de la situació i comenci a orientar-me. Aleshores sí que em posaré histèric!

—Ho veus com et poses histèric? Calla!

Ford intentava pensar desesperadament, però el guàrdia l’interrompé una altra vegada amb el seus crits:

—La resistència és inútil!

—Descansa una estona —va dir-li Ford.

Tombà el cap fins que va quedar-se mirant directament la cara del seu captor. Se li acudí una cosa.

—De veritat t’agrada això? —li preguntà de sobte.

El vogó s’aturà en sec i la cara se li cobrí lentament amb un vel d’immensa estupidesa.

—Agradar? —bramà—. Què vols dir?

—El que vull dir —va explicar Ford— és si això et comporta una vida plenament satisfactòria? Donar puntades a tort i a dret, cridar, llençar gent fora de la nau…?

El vogó va quedar-se mirant el baix sostre d’acer i les celles gairebé se li van enfilar l’una sobre l’altra. La boca se li quedà penjant. Finalment va dir:

—El servei està bé…

—Ja cal que n’estigui —assentí Ford.

Arthur va tombar-se per mirar Ford.

—Ford, què fas? —va preguntar en un xiuxiueig astorat.

—Ah, només miro d’interessar-me pel món que m’envolta, d’acord? —va dir—. Així dius que el servei està força bé? —continuà.

El vogó abaixà la mirada i l’observà fixament mentre les fangoses idees se li arremolinaven en les profunditats tèrboles.

—Sí —va dir—, però ara que en parles, la major part de les tasques en si són un pal. Excepte… —tornà a pensar, la qual cosa exigia mirar el sostre—, excepte uns quants crits que m’agraden força. —S’omplí els pulmons i bramà—: La resistència és…

—És clar, i tant —l’interrompé Ford apressadament—, això ho fas bé, ja ho veiem. Però si la majoria de coses són un pal —va dir lentament, per donar temps perquè les paraules arribessin a l’objectiu—, aleshores per què ho fas? Quin és el motiu? Les noies? El cuir? Fer-te el mascle? O simplement és que trobes que assumir l’avorriment estúpid de tot això suposa un repte interessant?

Arthur, desconcertat, mirava endavant i enrere de l’un a l’altre.

—Eh… —va dir el guàrdia—, eh…, eh… no sé. Suposo que ho faig i… ja està. La meva tia deia que guàrdia d’astronau era una bona carrera per a un jove vogó: ja ho saps, l’uniforme, la pistolera de raigs penjada a la cuixa, l’avorriment estúpid…

—Fixa-t’hi, Arthur —va dir Ford amb l’aire d’algú qui arriba a la conclusió del seu argument—, i a tu encara et sembla que tens problemes.

Arthur més aviat pensava que sí. Deixant de banda l’afer desagradable amb el seu planeta originari, el guàrdia vogó ja l’havia mig escanyat i no li agradava gaire allò de ser llençat a l’espai.

—Fes un esforç per entendre el problema que té ell —insistí Ford—. Aquí tens un pobre xicot, la seva vida només consisteix a donar puntades de peu, llençar la gent fora de les naus…

—I cridar —afegí el guàrdia.

—I cridar, i tant… —va dir Ford donant uns copets condescendentment amicals al braç botit que l’engrapava—, i ni tan sols no sap per què ho fa!

Arthur estigué d’acord que això era molt trist. Va assentir amb un gest dèbil, perquè estava massa escanyat per parlar.

Uns retrunys profunds de diversió sorgiren del guàrdia.

—Bé. Si ho dius així, suposo…

—Bon minyó! —l’encoratjà Arthur.

—Molt bé —continuaren els retrunys—, doncs quina és l’alternativa?

—Bé —va dir Ford amb alegria però lentament—, deixar de fer-ho, evidentment! Els has de dir —prosseguí— que no ho faràs més.

Tenia la sensació que havia d’afegir alguna cosa més a allò, però de moment semblava que el guàrdia ja tenia la ment prou ocupada rumiant tanta cosa.

—Eeeeeeeeehhhhhhhhhhhmmmmmmmmmmmmm… —va dir el guàrdia—, eehhmmm, bé, això no em sembla tan fabulós a mi.

De sobte Ford s’adonà que l’instant li fugia dels dits.

—Un moment —va dir—, això només és el començament, saps?, hi ha més coses que no pas sembla…

Però en aquell instant el guàrdia renovà la força de les grapes i continuà el seu propòsit original d’arrossegar els presoners cap a la comporta. Evidentment estava força commogut.

—No, em sembla que si no us fa res —explicà—, val més que us fiqui a la comporta i després continuï amb uns quants crits que encara he de fer.

A Ford sí que li feia res.

—Au, vinga…, però mira! —va dir, menys lentament, menys alegrement.

—Hhahhhhhggggggnnnnnnnmmmmmm… —va dir Arthur sense cap inflexió clara.

—Però un moment —insistí Ford—, hi ha la música, i l’art i moltes coses que encara t’he d’explicar! Aaaarrrrgggghh!

—La resistència és inútil! —bramà el guàrdia, i després afegí—: Veieu? Si continuo acabaran per ascendir-me a Oficial Cridaner Superior, i normalment no hi ha gaires places per als oficials que no criden i no donen puntades; per tant, em sembla que em limitaré a això que conec.

Ara ja havien arribat a la comporta; una gran escotilla circular d’acer immensament resistent i pesant encastada a la pell interior de la nau. El guàrdia accionà un control i l’escotilla girà suaument i s’obrí.

—Però gràcies per l’interès —digué el guàrdia vogó—. Adéu, doncs.

Llançà Ford i Arthur a l’interior de la petita cambra de dins a través de l’escotilla. Arthur es quedà estirat i panteixant. Ford va aixecar-se de seguida i es llançà inútilment d’espatlla contra l’escotilla, que es tornava a tancar.

—Però, escolta’m —cridà al guàrdia—, hi ha tot un món que tu no coneixes…, què et sembla això?

Desesperadament, s’agafa a l’única resta de cultura que li va sortir: cantussejà el primer compàs de la Cinquena de Beethoven.

—«Da da da dum!». És que això no commou res dintre teu?

—No —va respondre el guàrdia—, de fet no. Però ho explicaré a la meva tia.

Si va dir res més després d’allò es perdé. La comporta se segellà hermèticament, i es perdé tota mena de so excepte el zumzeig distant dels motors de la nau.

Eren dins una cambra cilíndrica brillant d’uns dos metres de diàmetre i tres de llarg.

Ford mirà al voltant de la cambra panteixant.

—Un noi potencialment brillant, m’ha fet l’efecte —va dir, i es deixà caure contra la paret corbada.

Arthur encara era ajagut a la corba de terra on havia caigut. No va aixecar la mirada. Es limità a quedar-se ajagut panteixant.

—Ara estem atrapats, oi?

—Sí —va respondre Ford—, estem atrapats.

—És que no havies pensat alguna cosa? M’ha semblat que deies que se t’acudiria alguna cosa. Potser se t’ha acudit res i jo no me n’he adonat.

—Ah, sí, se m’ha acudit alguna cosa —panteixà Ford.

Arthur aixecà la mirada, expectant.

—Però desgraciadament —continuà Ford—, més aviat incloïa ser a l’altra banda d’aquesta comporta hermètica.

Donà una puntada de peu a l’escotilla per on els acabaven de llançar.

—Però era una bona idea, oi?

—Ui, sí, fabulosa.

—Què era?

—Bé, encara no havia decidit els detalls. Ara ja no té gaire sentit fer-ho, oi?

—Doncs…, i ara què? —preguntà Arthur.

—Ah, bé, l’escotilla davant nostre s’obrirà automàticament d’aquí a poc i sortirem disparats a l’espai profund, suposo, i ens asfixiarem. Si t’omples els pulmons d’aire, pots arribar a durar trenta segons, és clar… —va dir Ford.

Es posà les mans darrere l’esquena, alçà les celles i començà a cantussejar un vell himne de batalla betelgeusià. De cop i volta Arthur el veia molt diferent.

—Doncs així ja està —va dir Arthur—: morirem.

—Sí —va respondre Ford—, si no és que…, no! Un moment! —de sobte travessà la cambra d’un salt en direcció a una cosa que hi havia fora de l’abast visual d’Arthur—. Què és aquest interruptor? —va cridar.

—Què? On? —cridà Arthur mentre es tombava.

—No, era broma —va dir Ford—, sí que ens morirem.

Va tornar a deixar-se caure contra la paret i continuà la tonada on l’havia deixat.

—Saps —va dir Arthur—, és en ocasions com aquesta, quan estic atrapat en una escotilla vogona amb una home de Betelgeuse, i a punt de morir d’asfíxia a l’espai profund, que de debò penso que tant de bo m’hagués escoltat la mare quan era petit.

—Per què, què et deia?

—No ho sé, no me l’escoltava.

—Ah.

Ford continuà cantussejant.

«Això és horrorós —pensà Arthur—. La Columna de Nelson ha desaparegut. Els McDonalds han desaparegut, l’únic que queda sóc jo i les paraules “bàsicament inofensius”. En qualsevol moment, l’únic que quedarà és “bàsicament inofensius”. I ahir el planeta semblava que tirava tan bé…».

Un motor zumzejà.

Un lleu xiulet es convertí en un brogit eixordador d’aire que corria quan l’escotilla exterior s’obrí a la negror buida tatxonada de punts de llum increïblement brillants i minúsculs. Ford i Arthur saltaren a l’espai exterior com taps de suro en una escopeta de joguina.





Capítol VIII


La «Guia galàctica per a autostopistes» és un llibre d’allò més destacable. Ha estat compilat i recompilat moltes vegades en molts anys i sota molts directors diferents. Conté contribucions d’incomptables quantitats de viatjants i investigadors.

La introducció comença així:

«L’espai —diu— és gran. Molt gran. No us creuríeu com és de vastament, immensament, espaterrantment gran. O sigui, us pot semblar que hi ha molta distància fins a la farmàcia, però això és una caqueta en l’espai. Mireu…», i coses així.

(Al cap d’una estona, l’estil s’asserena una mica i us comença a explicar coses que de veritat us cal saber, com ara el fet que el meravellosament bonic planeta Bethselamí ara està tan preocupat per l’erosió acumulativa de deu bilions de turistes que el visiten cada any, que qualsevol diferència en el balanç net entre la quantitat que mengeu i la quantitat que excreteu mentre sou al planeta, és eliminada quirúrgicament del vostre pes corporal quan marxeu del planeta; per tant, cada vegada que aneu al wàter allà és vital que agafeu el rebut).

Per a ser justos, quan s’enfronten a la immensa enormitat de les distàncies entre les estrelles, ments millors que les responsables de la introducció de la «Guia» han vacil·lat. N’hi ha que us conviden a considerar un moment un cacauet a Reading i una nou petita a Johannesburg, i d’altres conceptes igual de marejadors.

La crua veritat és que les distàncies interestel·lars no caben en la imaginació humana.

Fins i tot la llum, que viatja tan de pressa que la majoria de races triguen milers d’anys a adonar-se que viatja, triga a moure’s entre les estrelles. Triga vuit minuts des de l’estrella Sol fins al lloc on hi havia la Terra, i quatre anys més a arribar a la veïna estel·lar més propera al Sol: Alfa Pròxima.

Perquè la llum arribi a l’altre extrem de la Galàxia, perquè arribi a Damogrà, per exemple, triga força més: cinc-cents mil anys.

El rècord de recórrer aquesta distància en autostop és una mica per sota dels cinc anys, però pel camí no teniu temps de veure gaire cosa.

La «Guia galàctica per a autostopistes» diu que si us ompliu els pulmons d’aire podeu sobreviure en el buit total de l’espai uns trenta segons. Continua dient, però, que com que l’espai és d’unes dimensions tan espaterrants, les possibilitats que us reculli una altra nau abans d’aquests trenta segons són d’una entre dues elevat a dos-cents seixanta-set mil set-cents nou.

Per una coincidència increïblement sorprenent, això també és el número de telèfon d’un pis d’Islington on una vegada Arthur va anar a una festa molt bona i va conèixer una noia molt maca amb qui no va aconseguir de sortir: ella se’n va anar amb un que s’havia colat.

Tot i que el planeta Terra, el pis d’Islington i el telèfon ara havien estat demolits, resulta consolador considerar que tots són homenatjats en certa manera pel fet que vint-i-nou segons després Ford i Arthur van ser rescatats.





Capítol IX


Un ordinador xerrotejà per a ell mateix alarmat en adonar-se que una comporta s’obria i es tancava sense que hi hagués cap raó aparent.

Això era així perquè la Raó havia sortit a dinar.

Un forat acabava d’aparèixer a la Galàxia. Va durar exactament un no-res de segon, feia un no-res de centímetre d’ample, i força milions d’anys llum d’extrem a extrem.

En tancar-se, munts de barrets de paper i globus de festa van caure del forat i suraren per l’Univers. Un equip de set analistes de mercat que feien un metre d’alt també van caure del forat i moriren, en part d’asfíxia i en part de sorpresa.

Dos-cents trenta-nou mil ous ferrats i no gaire cuits també van caure del forat, i es materialitzaren en una pila tremolosa a la terra de Pogril, assolada per la fam, al sistema de Pansel.

Tota la tribu Pogril havia mort de fam excepte un darrer home, que va morir de colesterol unes quantes setmanes després.

La no-rèsima de segon durant la qual el forat va existir reverberà endavant i endarrere a través del temps d’una manera d’allò més increïble. En algun lloc del passat profundament remot, va traumatitzar greument un petit grup d’àtoms a l’atzar que suraven entre l’esterilitat buida de l’espai i va fer que s’unissin en unes estructures d’allò més curioses. Aquestes estructures van aprendre a copiar-se elles mateixes (això era una de les coses que les feia tan extraordinàries), i continuaren el seu camí per causar uns problemes immensos a qualsevol planeta sobre el qual suressin. Així és com va començar la vida a l’Univers.

Cinc furiosos Remolins d’Esdeveniments es congregaren en profundes tempestes d’irracionalitat i vomitaren una voravia.

Sobre la voravia jeien Ford Prefecte i Arthur Dent panteixant com peixos mig morts.

—Aquí ho tens —esbufegà Ford intentant agafar-se a la voravia, que es movia a tota velocitat pel Tercer Raig del Desconegut—. Ja t’he dit que pensaria alguna cosa.

—Oh, i tant —va dir Arthur—, i tant!

—He tingut una idea brillant —continuà Ford—, això de trobar una nau que passava i fer-nos rescatar.

L’univers real es doblegà vertiginosament sota d’ells. Uns quants universos falsos voleiaren en silenci per la vora i passaren de llarg, com cabres salvatges. Una llum primitiva va explotar, i esquitxà espai-temps com si fos mató escopit. El temps florí, la matèria va encongir-se. El nombre primer més alt es fongué calladament en un racó i s’amagà per a sempre.

—Au, vinga —va dir Arthur—, les possibilitats en contra eren astronòmiques.

—No m’ho tiris per terra: ha funcionat —va respondre Ford.

—En quina mena de nau som? —va preguntar Arthur mentre el pou de l’eternitat s’obria sota d’ells.

—No ho sé —va dir Ford—, encara no he obert els ulls.

—No, jo tampoc —confirmà Arthur.

L’Univers saltà, va immobilitzar-se, s’estremí i s’esbiaixà en diverses direccions inesperades.

Arthur i Ford obriren els ulls i miraren al seu voltant amb una sorpresa considerable.

—Mare de Déu! —va dir Arthur—, si sembla igual que la costa de Southend.

—Cony, em tranquil·litza sentir-te dir això —va dir Ford.

—Per què?

—Perquè em pensava que m’estava tornant boig.

—Potser sí que te n’has tornat. Potser només creus que jo ho he dit.

Ford pensà en això.

—Però ho has dit o no? —preguntà.

—Em sembla que sí —va respondre Arthur.

—Doncs potser tots dos ens estem tornant bojos.

—Sí —admeté Arthur—, seríem bojos, si ho considerem tot plegat, de pensar que això és Southend.

—Però tu creus que això és Southend?

—Ah, sí.

—Jo també.

—En conseqüència ens devem haver tornat bojos.

—Fa un dia bonic per a tornar-se boig.

—Sí —va dir un sonat que passava.

—Qui era? —va preguntar Arthur.

—Qui? L’home dels cinc caps i la mata de saüc plena d’arengs fumats?

—Sí.

—No ho sé. Algú qualsevol.

—Ah.

Tots dos s’assegueren a la voravia i observaren l’entorn amb una certa intranquil·litat mentre uns nens immensos saltaven pesadament per la sorra i cavalls salvatges tronaven pel cel i duien càrregues noves de baranes reforçades cap a les Àrees Incertes.

—Vols dir la manera com el mar s’està quiet com una roca i els edificis van i vénen? —va preguntar Ford—. Sí, a mi també m’ha semblat estrany. De fet —continuà mentre amb un gran espetec Southend es partia en sis segments iguals que ballaven i giravoltaven vertiginosament els uns al voltant dels altres en formacions obscenes i llicencioses—, passa alguna cosa ben, ben estranya.

Una mena d’udols salvatges de gaites i corda traspassaren el vent, de la carretera sortien pastes calentes per deu penics cada una, uns peixos horrorosos sorgien corrents del cel, i Arthur i Ford decidiren tirar-s’hi.

Es capbussaren en parets pesants de so, muntanyes de pensament arcaic, valls de música humoral, balls mal ballats i bats que ballaven, i de sobte sentiren una veu de noia.

Semblava una veu força assenyada, però només va dir:

—Una entre dues elevat a cent mil i baixant —i això fou tot.

Ford lliscà avall per una biga de llum i girà sobre ell mateix intentant buscar la font de la veu, però no va veure res en què pogués creure seriosament.

—Què era aquella veu? —cridà Arthur.

—No ho sé —bramà Ford—, no ho sé. Semblava una mesura de probabilitat.

—Probabilitat? Què vols dir?

—Doncs això, probabilitat. Com ara una entre dos, una entre tres, quatre entre cinc. Ha dit una entre dos elevat a cent mil. Això és força improbable, saps?

Un cossi d’un milió de litres de crema se’ls va abocar a sobre sense avisar.

—Però què significa això? —cridà Arthur.

—El què? La crema?

—No la mesura d’improbabilitat!

—No ho sé. No entenc res. Em sembla que som en alguna mena de nau.

—Doncs pel que sembla —va dir Arthur— això no és la secció de primera classe.

En el teixit d’espai-temps hi aparegueren bonys. Uns bonys grossos i desagradables.

—Haaaaaaauuuuuuuurrrrrrggggghhhh… —va dir Arthur en sentir que el cos se li tornava tou i es doblegava en direccions estranyes—. Sembla que Southend es fongui…, les estrelles formen un remolí…, una vall desèrtica…, les cames em suren cap a la posta…, el braç esquerre també se m’ha desprès… —Un pensament terrible el sotraguejà—. Cony! —va dir—, i ara com tocaré els botons del meu rellotge digital?

Tombà els ulls desesperadament en direcció a Ford.

—Ford —va dir—, t’estàs convertint en un pingüí. Para.

La veu va tornar.

—Una entre dues elevat a setanta-cinc mil i baixant.

Ford xipollejà pel seu estany en un cercle furiós.

—Ep! Qui ets? —cuclejà—. On ets? Què passa? Com es pot aturar?

—Si us plau, tranquil·litzeu-vos —va dir la veu agradablement, com una hostessa en un avió que només té una ala i de dos motors un està encès—, esteu completament a estalvi.

—Però aquesta no és la qüestió! —cridà Ford, furiós—. La qüestió és que ara sóc un pingüí que està perfectament a estalvi, i el meu company d’aquí al costat està perdent les extremitats ràpidament!

—No passa res, ja les torno a tenir —digué Arthur.

—Una entre dues elevat a cinquanta mil i baixant —va dir la veu.

—He d’admetre —continuà Arthur— que són més llargues del que normalment m’agrada, però…

—Que potser hi ha res —grinyolà Ford amb fúria aviària— que creguis que ens hauries d’explicar?

La veu s’escurà la gola. Un petit landó immens s’allunyà dificultosament en la distància.

—Benvinguts —va dir la veu— a l’Astronau Cor Auri.

La veu prosseguí.

—Si us plau, no us alarmeu —va dir— per res que veieu o sentiu al vostre voltant. Es probable que noteu alguns efectes nocius, ja que heu estat rescatats de la mort segura en un nivell d’improbabilitat d’una entre dues elevat a dos-cents setanta-sis mil, possiblement encara més. Ara naveguem a un nivell d’una entre dues elevat a vint-i-cinc mil i baixant, i restablirem la normalitat així que estiguem segurs de què és normal. Gràcies. Una entre dues elevat a vint mil i baixant.

La veu es tallà.

Ford i Arthur eren en un cubicle petit i d’un rosa lluminós.

Ford estava frenètic.

—Arthur! —va dir—, això és fantàstic! Ens han recollit amb una nau moguda pel Propulsor d’Improbabilitat Infinita! És increïble! Ja n’havia sentit rumors abans! Oficialment els negaven, però deuen haver-ho aconseguit! Han construït el Propulsor d’Improbabilitat! Arthur, això és… Arthur? Què passa ara?

Arthur s’havia llançat contra la porta del cubicle i intentava mantenir-la tancada, però no encaixava bé. Tot de mans minúscules i peludes s’esquitllaven per les escletxes, els dits eren tacats de tinta; unes veus minúscules xerrotejaven com boges.

Arthur aixecà la mirada.

—Ford! —va dir—, hi ha un nombre infinit de micos a fora que ens volen parlar d’un guió per a Hamlet que han fet.





Capítol X


El Propulsor d’Improbabilitat Infinita és un nou mètode per a travessar vastes distàncies interestel·lars en un no-res de segon, sense tot allò de fer l’idiota per l’hiperespai.

Va ser descobert gràcies a una casualitat afortunada, i l’equip d’investigació galàctic del govern ho convertí en una forma governable de propulsió a Damogrà.

Això, breument, és la història de la descoberta.

El principi de generar petites quantitats d’improbabilitat finita pel procés de connectar els circuits lògics d’un Cervell Sub-mesònic Bamblemenut 57 a un traçador atòmic de vectors suspès en un productor intens de moviment Brownià (una bona tassa de te, posem per cas) evidentment era ben conegut, i aquesta mena de generadors s’utilitzaven sovint per trencar el glaç a les festes perquè feien que les mol·lècules de la roba interior de les hostesses saltessin totes alhora un pam cap a l’esquerra, seguint la Teoria de la Indeterminació.

Molts físics respectables deien que no tolerarien això: en part perquè era una degradació de la ciència i en part perquè no els convidaven en aquesta mena de festes.

Una altra cosa que no suportaven era el fracàs perpetu a què s’enfrontaven en intentar construir una màquina que pogués generar el camp d’improbabilitat infinita que calia per a fer saltar una astronau per les distàncies abassegadores entre les estrelles més llunyanes, i finalment van anunciar empipats que una màquina tal era virtualment impossible.

Aleshores, un dia, un estudiant que s’havia quedat a escombrar el laboratori després d’una festa particularment desastrosa es va trobar raonant així:

Si, va pensar per a ell mateix, aquesta màquina és una impossibilitat virtual, aleshores, lògicament, ha de ser una improbabilitat finita. Per tant, l’únic que he de fer per construir-ne una és descobrir exactament com és d’improbable, donar aquesta xifra al generador d’improbabilitat finita, donar-li una altra bona tassa de te… i connectar-ho!

Ho va fer, i es quedà força sorprès de descobrir que havia aconseguit crear el daurat generador d’Improbabilitat Infinita, llargament buscat, a partir del no-res.

Es va quedar encara més sorprès quan, just després que li concedissin el Premi de l’Institut Galàctic a la Saviesa Extrema, el va linxar una multitud enfollida de físics respectables que finalment s’havien adonat que en realitat l’únic que no podien suportar era un set-ciències.





Capítol XI


La cabina de control del Cor Auri, a prova d’improbabilitat, semblava perfectament convencional deixant de banda el fet que estava perfectament neta perquè era tan nova. Ni tan sols no havien tret les fundes de plàstic d’alguns seients. La cabina era bàsicament blanca, rectangular, i de les dimensions d’un restaurant més aviat petit. De fet no era perfectament rectangular: les dues parets llargues eren arrodonides en una corba lleument paral·lela, i totes les arestes i els racons de la cabina estaven perfilats amb uns sortints d’allò més impressionants. La veritat és que hauria estat molt més senzill i més pràctic construir la cabina com una sala rectangular normal de tres dimensions, però aleshores els dissenyadors s’haurien quedat molt decebuts. Tal com era, la cabina resultava impressionant: tot semblava que havia de tenir una funció, amb grans pantalles de vídeo disposades sobre els plafons de control i navegació de la paret còncava, i llargues fileres de computadores encastades en la paret convexa. En un racó, un robot seia abraçant-se els genolls, amb el cap d’acer enllustrat i brillant que li penjava mort entre els genolls enllustrats i brillants. També era força nou, però tot i que l’havien construït ben bonic, semblava com si les diferents peces del cos més o menys humanoide no acabessin d’encaixar bé. De fet, encaixaven perfectament bé, però alguna cosa del posat del robot suggeria que podrien haver encaixat millor.

Zàfod Beeblebrox recorria nerviosament la cabina amunt i avall, refregava les mans sobre bocins d’equip relluent i deixava anar rialletes nervioses.

Trillian seia inclinada sobre un cúmul d’instruments i llegia xifres en veu alta. La seva veu era transmesa pel sistema de megafonia de tota la nau.

—Una entre cinc i baixant… —va dir—, una entre quatre i baixant, una entre tres, dues, u… Factor de probabilitat d’una entre una…, tenim normalitat, repeteixo: tenim normalitat.

Va desconnectar el micròfon, aleshores el tornà a connectar amb un lleu somriure i continuà:

—Per tant, qualsevol cosa que no pugueu assumir és problema vostre. Si us plau, tranquil·litzeu-vos. Aviat us farem venir a buscar.

Zàfod esclatà, empipat:

—Qui són, Trillian?

Trillian tombà el cap per veure-li la cara i s’encongí d’espatlles.

—Només un parell de paios que sembla que hem recollit a l’espai obert —va dir—. Secció ZZ9 Plural Z Alfa.

—Sí, mira, això és una cosa molt bonica, Trillian —es queixà Zàfod—, però de veritat creus que és assenyat, donades les circumstàncies? Vull dir que som aquí fugint i tota la pesca, devem tenir la policia de mitja Galàxia al darrere nostre ara, i ens aturem a recollir autostopistes. D’acord, això ens dóna un deu sobre deu en puntuació: tenim molta classe; però tenim uns quants milions de punts negatius en idees bones, eh?

Repicava irritat sobre un plafó de control. Trillian li enretirà la mà discretament abans que toqués res d’important. Per moltes qualitats que tingués la ment de Zàfod —empenta, fanfarroneria, fums— era un inútil mecànic, i podia fer explotar fàcilment la nau amb un gest extravagant. Trillian havia arribat a sospitar que la raó principal perquè ell tenia una vida tan esbojarrada i amb tant d’èxit era que mai no comprenia del tot la transcendència de res del que feia.

Ella va dir pacientment:

—Zàfod, flotaven desprotegits a l’espai obert…, no devies voler que es morissin, oi?

—Bé, doncs…, no. No del tot, però…

—«No del tot»? Que no es morissin del tot? «Però»? —Trillian inclinà el cap, enfadada.

—Bé, potser algú altre els hauria recollit més tard.

—Un segon més tard ja serien morts.

—Just; si t’haguessis molestat a pensar en el problema una mica més, el problema hauria desaparegut.

—T’hauria estat bé deixar-los morir?

—D’això, bé, no del tot, però…

—De totes passades —afegí Trillian tombant-se cap als controls—, jo no els he recollit.

—Què vols dir? Qui els ha recollit, doncs?

—La nau.

—Eh?

—La nau. Tota sola.

—Eh?

—Mentre érem en Propulsió d’Improbabilitat.

—Però això és increïble.

—No, Zàfod. Només molt, molt improbable.

—Eh…, sí.

—Mira, Zàfod —va dir-li mentre li donava uns copets al braç—, no t’amoïnis per aquells dos. Suposo que són simplement un parell de paios qualsevol. Enviaré el robot perquè els reculli i els porti. Ep, Marvin!

Al racó, el cap del robot girà de sobte, però aleshores tentinejà imperceptiblement. Va posar-se dret com si pesés un parell de quilos més del que en realitat pesava, i va fer allò que un observador imparcial hauria considerat un esforç heroic per travessar la sala. S’aturà davant de Trillian i va semblar que la mirava a través de l’espatlla esquerra.

—Crec que hauríeu de saber que em sento deprimit —va dir. La veu era baixa i havia abandonat qualsevol esperança.

—Mare de Déu —mormolà Zàfod, i es deixà caure en un seient.

—Bé —va dir Trillian en to alegre i afectuós—, hi ha una cosa que us tindrà a tu i a la teva ment distrets.

—No funcionarà —remugà Marvin—. Tinc una ment excepcionalment gran.

—Marvin! —l’advertí Trillian.

—D’acord —va dir Marvin—, què voleu que faci?

—Vés a la bodega de l’entrada dos i porta els dos extraterrestres fins aquí dalt sota vigilància.

Amb una pausa d’un microsegon, i una micromodulació de l’entonació i el timbre finament calculada —no res que us pogués ofendre—, Marvin aconseguí de transmetre el seu absolut menyspreu i horror per tots els afers humans.

—Només això? —va preguntar.

—Sí —digué Trillian fermament.

—No m’ho passaré bé —replicà Marvin.

Zàfod s’aixecà de la cadira d’un salt.

—No t’està demanant que t’ho passis bé —va cridar—, fes-ho i prou, entesos?

—D’acord —va dir Marvin com el toc d’una gran campana esquerdada—, ho faré.

—Bé… —espetegà Zàfod—, molt bé…, gràcies.

Marvin es tombà i alçà els ulls, aquells triangles invertits de color vermell, cap a ell.

—No us deprimeixo, oi? —va demanar patèticament.

—No, no, Marvin —refilà Trillian—, no passa res…

—No voldria pensar que us deprimeixo.

—No, no t’amoïnis per això —continuà el refilet—, només has d’actuar tal com et surti, i tot anirà bé.

—Esteu segurs que no us fa res? —sondejà Marvin.

—No, no, Marvin —refilà Trillian—, no passa res…, és part de la vida.

Marvin li llançà una mirada electrònica.

—La vida —va dir—, no em parlis de la vida.

Es tombà, abatut, i sortí dificultosament de la cabina. Amb un zumzeig i un clic satisfets, la porta es tancà darrere seu.

—Em sembla que no aguantaré aquest robot gaire més, Zàfod —grunyí Trillian.

La «Enciclopèdia Galàctica» defineix un robot com un aparell mecànic dissenyat per a fer la feina d’un home. La divisió de comerç de la Corporació Cibernètica Sírius defineix un robot com «Col·lega de plàstic amb qui us ho passareu bé».

La «Guia galàctica per a autostopistes» defineix la divisió de comerç de la Corporació Cibernètica Sírius com «una colla d’idiotes descerebrats que seran els primers de morir afusellats quan arribi la revolució», amb una nota al peu explicant que als directors els agradaria molt rebre qualsevol sol·licitud de qui estigui interessat a cobrir el lloc de corresponsal de robòtica.

Curiosament, una edició de la «Guia galàctica per a autostopistes» que va tenir la bona sort de caure des de mil anys en el futur per una distorsió temporal, definia la divisió de comerç de la Corporació Cibernètica Sirius com «una colla d’idiotes descerebrats que van ser els primers de morir afusellats quan va arribar la revolució».



El cubicle rosa havia desaparegut, els micos s’havien enfonsat en una dimensió millor. Ford i Arthur es trobaren a l’àrea d’embarcament de la nau. Era força bonica.

—Em sembla que aquesta nau és nova de trinca —va dir Ford.

—Com ho saps? —preguntà Arthur—. Tens alguna mena d’aparell exòtic per mesurar l’edat del metall?

—No, és que acabo de trobar aquest prospecte de venda a terra. És la xerrameca aquella de «l’Univers pot ser seu». Ah!, mira, tenia raó.

Ford clavà el dit en una de les pàgines i ho ensenyà a Arthur.

—Diu: «Nou gran èxit en la Física de la Improbabilitat. Així que el propulsor de la nau arriba a la Improbabilitat Infinita, passa per cada un dels punts de l’Univers. Sigueu l’enveja dels grans governs». Bufa, això sí que és categoria.

Ford, agitat, buscà les especificacions tècniques de la nau, i de tant en tant es quedava astorat del que llegia: era evident que l’astrotecnologia galàctica havia avançat durant els anys del seu exili. Arthur va escoltar-lo una estoneta, però com que no comprenia la gran majoria de coses que deia Ford, començà a distreure’s i passejar els dits per la vora d’una bancada incomprensible d’ordinador, i premé un atractiu botó vermell i gros d’un plafó que hi havia a la vora. El plafó s’il·luminà amb les paraules: «Si us plau, no torneu a tocar aquest botó». Sacsejà el cap per recuperar l’atenció.

—Escolta —va dir Ford, que encara era immers en el prospecte de venda—, inflen molt això de la cibernètica de la nau. «Una nova generació de robots i computadores de la Corporació Cibernètica Sírius, amb la nova PGP».

—PGP? —va dir Arthur—. I això què és?

—Ah, diu «Personalitat Genuïna de Persona».

—Buf —va fer Arthur—, quin horror.

Una veu darrere d’ells digué:

—Sí que és horrorós.

La veu era dèbil i desesperada i anava acompanyada d’un tènue so de metall contra metall. Van tombar-se i veieren un home d’acer miserable, dret i encorbat a la porta.

—Què? —van dir tots dos.

—Horrorós —continuà Marvin—, tot n’és. Del tot horrorós. Ni me’n parleu. Només heu de veure aquesta porta —va dir mentre la travessava. Els circuits irònics s’introduïren en el modulador de la veu en imitar l’estil del prospecte de venda—: «Totes les portes d’aquesta nau tenen un caràcter alegre i brillant. Els és un plaer obrir-se per a vós, i una satisfacció tornar-se a tancar amb la consciència de la feina ben feta».

Quan la porta es tancà darrere d’ell va resultar evident que sí que tenia una qualitat com de sospir d’autosatisfacció.

—Hhhuuummmmmmmmmmmmmm ah! —va dir.

Marvin la mirà amb un odi fred mentre els circuits lògics li espetegaven de fàstic i donaven voltes al concepte de violència física directa contra la porta. D’altres circuits van interrompre dient: «Per què ens hem de molestar? Quin sentit té? No hi ha res que valgui la pena preocupar-s’hi». D’altres circuits s’entretenien analitzant els components moleculars de l’aigua, i els de les cèl·lules cerebrals dels humanoides. Per fer alguna cosa més van mesurar el nivell d’emissions d’hidrogen en el parsec cúbic que els envoltava i aleshores es tornaren a tancar, avorrits. Un espasme de desesperació sacsejà el cos del robot en tombar-se.

—Vinga —remugà—, m’han ordenat que us dugui al pont. Aquí em teniu, amb un cervell com un planeta i em demanen que us dugui al pont. D’això vosaltres en dieu «satisfacció laboral»? Perquè jo no! —Va tombar-se i caminà cap a la porta odiada.

—Ehem, perdó —va dir Ford mentre el seguia—, de quin govern és aquesta nau?

Marvin l’ignorà.

—Mireu aquesta porta —mormolà—, és a punt de tornar-se a obrir. Ho sé per l’intolerable aire de suficiència que genera de sobte.

Amb un petit xiulet insinuant la porta lliscà i es tornà a obrir, i Marvin passà picant de peus.

—Vinga —va dir.

Els altres el seguiren ràpidament i la porta es tornà a tancar amb tot de clics i frecs satisfets.

—Doneu les gràcies a la divisió comercial de la Corporació Cibernètica Sírius —va dir Marvin, i consirós i fatigat s’arrossegà amunt pel corredor que s’estenia davant d’ells—. «Per què no construim robots amb Personalitats Genuïnes de Persona?», van dir. I ho van provar amb mi. Sóc un prototipus de personalitat. Ja es veu, oi?

Ford i Arthur, posats en un compromís, mormolaren unes negatives.

—Odio aquella porta —continuà Marvin—. No us deprimeixo, oi?

—Quin govern…? —tornà a començar Ford.

—No és de cap govern —respongué el robot secament—, l’han robada.

—Robada?

—«Robada?» —imità Marvin.

—Qui? —demanà Ford.

—Zàfod Beeblebrox.

A la cara de Ford li ocorregué una cosa extraordinària. Com a mínim cinc expressions diferents i separades de sorpresa i astorament se li amuntegaren en un garbuix. La cama esquerra, que era a mitja passa, va semblar que tingués problemes per tornar a trobar el terra. Es quedà mirant el robot i intentà replegar uns quants músculs dartoides.

—Zàfod Beeblebrox…? —preguntà amb veu dèbil.

—Perdó, he dit res fora de lloc? —va dir Marvin sense deixar d’arrossegar-se—. Perdoneu-me que respiri, la qual cosa tampoc no la faig, o sigui que no sé per què em molesto a dir-ho; ai, Senyor, que deprimit que estic. Mira, una altra porta d’aquestes suficients. La vida! No em parleu de la vida!

—Ningú no n’ha dit res —remugà Arthur, irritat—. Ford, et trobes bé?

Ford se’l va quedar mirant.

—Aquest robot ha dit Zàfod Beeblebrox? —va preguntar.





Capítol XII


Un terrabastall de música mank inundava la cabina del Cor Auri mentre Zàfod registrava les bandes de ràdio sub-èter tot buscant notícies d’ell mateix. La màquina era força complicada de fer anar. Durant anys, les ràdios funcionaven tocant botons i girant dials; aleshores, quan la tecnologia va tornar-se més sofisticada, els controls es van fer sensibles al tacte: n’hi havia prou de fregar les tecles amb els dits; ara l’únic que calia fer era moure la mà en la direcció aproximada dels components i tenir esperança. Evidentment, s’estalviava molta energia muscular, però significava que t’havies d’estar assegut i fastigosament quiet si volies continuar escoltant el mateix programa.

Zàfod mogué la mà i el canal va tornar a canviar. Més música mank, però ara era el fons d’un noticiari. Les notícies estaven adaptades perquè casessin amb els ritmes de la música. «… I us portem les notícies aquí, a la banda sub-èter, emetent per a la Galàxia a l’hora en punt —grinyolà una veu—. Hola a totes les formes de vida intel·ligent de tot arreu… i a tothom d’allà fora, la gràcia és fer petar els ous l’un amb l’altre, nanos. I evidentment la gran notícia d’aquesta nit és el robatori sensacional del nou prototipus de nau amb Propulsor d’Improbabilitat, i no ho ha fet ningú altre que el President Galàctic Zàfod Beeblebrox. I el que tothom es pregunta és: Finalment, s’ha guillat del tot el gran Z? Beeblebrox, l’home que va inventar el Rebenta Gàrgares Pan Galàctic, ex-estafador, descrit per Excèntrica Gal·lumbits com el Millor Pet des del Pet Original, i recentment elegit per setena vegada l’Ésser Sensitiu Pitjor Vestit de l’Univers Conegut…, té cap resposta per a això? Ho hem preguntat al seu especialista cerebral particular, Mordassa Mitjatifa…».

La música s’accelerà i baixà un instant. Va aparèixer una altra veu, presumiblement Mitjatifa i va dir:

—Bé, en Zàfod éz així, zap?

Però no va continuar perquè un llapis electrònic travessà volant la cabina i l’espai aeri sensible de l’interruptor de la ràdio. Zàfod es tombà i mirà Trillian enfadat: ella havia llançat el llapis.

—Escolta —va dir—, per què ho has fet?

Trillian repicava amb el dit sobre una pantalla plena de xifres.

—Se m’acaba d’acudir una cosa —va dir.

—Ah, sí? I val la pena interrompre un butlletí de notícies sobre mi?

—Ja sents prou coses de tu mateix.

—Sóc molt insegur. Això ja ho sabem.

—Podem deixar estar el teu ego una estona? Això és important.

—Si per aquí hi ha res més important que el meu ego, vull que ho atrapin i ho matin ara mateix —Zàfod se la tornà a mirar enfadat, aleshores va posar-se a riure.

—Escolta —va dir ella—, hem recollit aquell parell…

—Quin parell?

—El parell que hem recollit.

—Ah, sí —va dir Zàfod—, aquell parell.

—Els hem recollit al sector ZZ 9 Plural Z Alfa.

—Sí? —va dir Zàfod, i esperà més aclariments.

Trillian va dir amb veu calmada:

—Això significa res per a tu?

—Mmmmm —va fer Zàfod—, ZZ 9 Plural Z Alfa. ZZ 9 Plural Z Alfa?

—I doncs? —demanà Trillian.

—Eh…, què significa la Z? —va preguntar Zàfod.

—Quina?

—La que sigui.

Un dels grans problemes que experimentava Trillian en la seva relació amb Zàfod era aprendre a distingir entre quan ell feia veure que era idiota perquè la gent abaixés la guàrdia, quan feia veure que era idiota perquè no volia molestar-se a pensar i volia que algú altre ho fes per ell, quan feia veure que era idiota del tot per amagar el fet que en realitat no entenia què passava, i quan era idiota de veritat. Era famós per ser sorprenentment llest, i resultava força clar que era així, però no n’era sempre, la qual cosa evidentment el preocupava, i per això ho feia veure. Preferia que la gent se sentís perplexa abans que no pas el menyspreessin. A Trillian això li semblava idiota per sobre de tot, però ja no es molestava a discutir-ho.

Ella sospirà i va fer aparèixer un mapa estel·lar a la visi-pantalla, d’aquesta manera podia explicar-li-ho fàcilment, fossin quins fossin els motius d’ell per voler-ho així.

—Allà —va indicar ella—, just allà.

—Oi…, sí! —va dir Zàfod.

—I doncs?

—I doncs què?

Trillian va haver de fer un esforç per controlar-se. Va dir amb molta calma:

—És el mateix sector on em vas recollir.

Ell se la va mirar i després tornà a mirar la pantalla.

—Oi, sí! —va dir—, sí que és curiós. Hauríem d’haver saltat directament al mig de la Nebulosa del Cap de Cavall. Com hem vingut a parar aquí? Vull dir que no som enlloc.

Ella passà per alt això.

—Propulsor d’Improbabilitat —va dir pacientment—. M’ho vas explicar tu mateix. Passem per cada un dels punts de l’Univers, ja ho saps.

—Sí, però és una coincidència ben curiosa, oi?

—Sí.

—Recollir algú en aquell punt? D’entre tot l’Univers? Això és massa… Vull descobrir-ho. Ordinador!

L’ordinador de bord de Cibernètica Sírius que controlava i era part de cada una de les partícules de la nau es connectà en mode de comunicació.

—Què fem? —va dir alegrement, i alhora vomità una petita cinta de tèlex per a l’arxiu. La cinta deia: «Què fem?».

—Mare de Déu! —va dir Zàfod.

No feia gaire que treballava amb aquest ordinador, però ja havia après a odiar-lo. L’ordinador continuà, familiar i alegre com si vengués detergent.

—Vull que sapigueu que sigui quin sigui el vostre problema, sóc aquí per ajudar-vos a resoldre’l.

—Sí, sí —va dir Zàfod—. Mira, em sembla que ja ho comptaré a mà amb un full de paper.

—Evidentment —va respondre l’ordinador tot escopint el missatge en una paperera al mateix temps—. Ja ho entenc. Si mai voleu…

—Calla! —va dir Zàfod, i segué al costat de Trillian davant la consola mentre agafava un llapis d’una estrebada.

—D’acord, d’acord… —va dir l’ordinador en un to de veu ofès, i tornà a tancar el canal de parla.

Zàfod i Trillian s’abocaren sobre les xifres que el detector de camí d’improbabilitat encenia silenciosament a la pantalla que tenien al davant.

—Podem treure —preguntà Zàfod—, des del seu punt de vista, quina improbabilitat de rescat tenien?

—Sí, això és una constant —va dir Trillian—, una entre dues elevat a dos-cents setanta-sis mil set-cents nou.

—Això és alt. Tenen molta molta sort.

—Sí.

—Però en relació al que fèiem nosaltres quan la nau els ha recollit…

Trillian teclejà les xifres. Van indicar una entre dues elevat a infinit menys u (un nombre irracional que només té un significat convencional en Física d’Improbabilitat).

—És força baix —continuà Zàfod amb un lleuger xiulet.

—Sí —admeté Trillian, i se’l mirà intrigada.

—Això és un bon tros d’Improbabilitat que cal explicar. Hi ha alguna cosa força improbable que ha d’aparèixer al full de balanç si és que tot plegat ha de pujar fins a un bon resultat.

Zàfod gargotejà unes quantes sumes, les tatxà i llençà el llapis.

—Caca de vaca!, no em surt.

—Doncs què?

Zàfod es féu picar un cap contra l’altre, irritat, i serrà les dents.

—D’acord —va dir—. Ordinador!

Els circuits de veu tornaren a la vida.

—Caram!, com anem? —van dir (cinta, cinta)—. L’únic que vull és que el dia us resulti d’allò més i més agradable…

—Sí, mira: calla i treu-me una cosa.

—Evidentment —xerrotejà l’ordinador—, voleu una previsió de probabilitat basada en…

—Dades d’improbabilitat, sí.

—D’acord —continuà l’ordinador—. Doncs aquí teniu un petit concepte d’allò més interessant. Us heu adonat que la major part de les vides de les persones estan governades per números de telèfon?

Una expressió fatigada travessà primer una de les cares de Zàfod i després l’altra.

—És que al·lucines? —va preguntar.

—No, però quan us expliqui que…

Trillian se sobresaltà. Va remenar els botons de la pantalla del camí de vol d’Improbabilitat.

—Número de telèfon? —va repetir—. Aquesta cosa ha dit «número de telèfon»?

A la pantalla aparegueren xifres.

L’ordinador havia fet una pausa educada, però ara continuà:

—Anava a dir que…

—No et molestis, si us plau —va dir Trillian.

—Escolta, què passa? —demanà Zàfod.

—No ho sé —va respondre Trillian—, però aquests alienígenes…, vénen cap al pont amb aquell coi de robot. Els podem agafar per les càmeres de control?





Capítol XIII


Marvin avançava fatigosament pel corredor, encara gemegava:

—… I només em falta aquest dolor terrible que tinc a tots els díodes de la banda dreta de la mà…

—Ah, sí? —va dir Arthur asprament—. De debò?

—I tant —va respondre Marvin—, mira, he demanat que me’ls canviïn, però ningú no em fa mai cas.

—Ja ho entenc.

Ford emetia uns dèbils xiulets i zumzejos:

—Guaita, guaita, guaita —es repetia—, Zàfod Beeblebrox…

De sobte Marvin s’aturà i aixecà una mà.

—Ara ja sabeu què ha passat, suposo?

—No, què? —va dir Arthur, que no ho volia saber.

—Que hem arribat a una altra porta d’aquestes.

Hi havia una porta corredora en un lateral del passadís. Marvin l’observà amb suspicàcia.

—I doncs? —va preguntar Ford amb impaciència—. La passem?

—«La passem?» —va imitar-lo Marvin amb burla—. Sí. Això és l’entrada al pont. M’han dit que us porti al pont. Probablement és l’exigència més gran que reclamaran de les meves capacitats intel·lectuals avui, no m’estranyaria gens.

Lentament, amb una gran ràbia, va fer una passa cap a la porta, com un caçador que encalça la presa. De sobte, la porta lliscà i s’obrí.

—«Gràcies —va dir— per fer que una simple porta se senti feliç».

Al fons del pit de Marvin els engranatges grinyolaren.

—És curiós —entonà amb veu fúnebre—, tot just quan et penses que el dia no pot anar pitjor, s’hi torna.

Es propulsà per la porta i deixà Ford i Arthur mirant-se l’un a l’altre amb un gest de «què hi farem». De dins van tornar a sentir la veu de Marvin.

—Suposo que deveu voler veure els alienígenes ara —va dir—. Voleu que segui al racó i em rovelli, o puc caure a trossos aquí mateix?

—Sí, fes-los entrar, si us plau, Marvin —arribà una altra veu.

Arthur mirà Ford i se sorprengué de veure’l riure.

—Què…?

—Xxxxt —féu Ford—. Entrem.

Travessà la porta i entrà al pont.

Arthur va seguir-lo, nerviós, i es quedà astorat de veure un home tirat enrere en una butaca, amb els peus sobre una consola de control i escurant-se les dents del cap de la dreta amb la mà esquerra. El cap de la dreta semblava que estava completament absort en la seva tasca, però el de l’esquerra lluïa un somriure ampli, relaxat i indolent. La quantitat de coses que Arthur veia i no creia era força gran. La barra se li despenjà una estona.

Aquell home peculiar féu un gest mandrós en direcció a Ford, amb una façana astoradora d’indolència, i digué:

—Ford, hola, com estàs? M’alegro que t’hagis deixat caure per aquí.

Ford no estava disposat a permetre que Zàfod li passés la mà per la cara.

—Zàfod —arrossegà les paraules afectadament—, quina alegria de veure’t! fas bona cara, el braç de més et queda bé. És maca aquesta nau que has robat.

Arthur se’l mirà; els ulls li saltaven:

—És que el coneixes? —va dir indicant Zàfod amb un dit erràtic.

—Que si el conec? —exclamà Ford—, és…

Va fer una pausa, i decidí de fer les presentacions a l’inrevés.

—Ah, Zàfod, és un amic meu: Arthur Dent —va dir—. L’he salvat quan el seu planeta ha explotat.

—Ah, molt bé —va dir Zàfod—. Hola, Arthur, m’alegro que te n’hagis sortit.

El seu cap dret es tombà familiarment:

—Hola! —va dir, i tornà a fer-se escurar les dents.

Ford continuà:

—I Arthur, aquest és el meu mig cosí Zàfod Beeb…

—Ja ens coneixem —digué Arthur secament.

Quan aneu per la carretera pel carril ràpid i mandrosament avanceu uns quants cotxes d’aquells durs i us sentiu força satisfets amb vosaltres mateixos i aleshores accidentalment canvieu de quarta a primera en comptes de canviar a tercera i així feu que el motor salti fora del capó amb un aldarull poc elegant, tendiu a perdre el ritme d’una manera força semblant a com el va perdre Ford Prefecte.

—Eh…, què? —va dir.

—He dit que ja ens coneixem.

Zàfod tingué un sobresalt estrany de sorpresa i una geniva li emergí de la boca.

—Ah…, oh…, sí? Ah…, eh…

Ford va revoltar-se contra Arthur amb un llampec furiós als ulls. Ara sentia que tornava a ser al seu terreny i, de sobte començava a molestar-li haver-se ajuntat amb aquest primitiu ignorant que es pensava que sabia tant dels afers de la Galàxia com un mosquit d’Ilford podia saber de Pequing.

—Com que ja us coneixeu? —exigí—. És en Zàfod Beeblebrox de Betelgeuse Cinc, saps?, no el cony de Martin Smith de Croydon.

—M’és igual —va dir Arthur fredament—. Ja ens coneixem, oi, Zàfod Beeblebrox…, o t’hauria de dir… Phil?

—Què? —cridà Ford.

—M’ho hauràs de recordar —va dir Zàfod—. Tinc molt mala memòria per a les espècies.

—Va ser en una festa —continuà Arthur.

—Sí?, doncs això ho dubto —va respondre Zàfod.

—Plega veles, vols, Arthur? —exigí Ford.

Arthur no estava disposat a deixar-se aturar:

—Una festa fa sis mesos. A la Terra…, Anglaterra…

Zàfod féu que no amb el cap amb un somriure tibat.

—Londres —insistí Arthur—, Islington.

—Ah —va dir Zàfod amb un sobresalt de culpabilitat—, la festa aquella.

Això no estava gens bé per a Ford. Mirava cap a l’un i cap a l’altre entre Arthur i Zàfod.

—Què? —va dir a Zàfod—. No deus voler dir que també has estat en aquell planeta miserable, oi?

—No, és clar que no —va respondre Zàfod despreocupadament—. Bé, potser hi vaig passar un moment, saps?, de camí cap algun lloc…

—Però jo m’he estat clavat allà quinze anys!

—I jo ho sabia?

—Però què hi feies?

—Feia una mirada, saps?

—Va rebentar una festa —explicà Arthur, tremolant de ràbia—, una festa de disfresses…

—Per força havia de ser de disfresses, oi? —va dir Ford.

—En aquella festa —insistí Arthur— hi havia una noia…, bé, ara ja és igual. Tot allò s’ha tornat fum, de totes passades…

—M’agradaria que paressis de ploriquejar d’una vegada per aquell cony de planeta —va contraatacar Ford—. Qui era la noia?

—Era una noia. Està bé, d’acord: aquella nit no m’anava gaire bé amb ella. Ho havia estat provant durant tota la festa. Hòstia, allò sí que era una noia. Bonica, agradable, devastadorament intel·ligent, finalment l’havia aconseguida per a mi una estona, i me la començava a enrotllar quan aquest amic teu hi fot el nas i diu: «Escolta, nena, que t’avorreix aquest tipus? Per què no parles amb mi en comptes d’amb ell? Sóc d’un altre planeta». Ja no la vaig tornar a veure.

—Zàfod? —exclamà Ford.

—Sí —va dir Arthur mirant-lo amb ràbia i intentant no sentir-se com un enze—. Només tenia dos braços i un cap i es feia dir Phil, però…

—Però has d’admetre que sí que ha resultat que era d’un altre planeta —va dir Trillian tot apareixent a l’altre extrem del pont.

Va dedicar a Arthur un somriure agradable, el qual li caigué al damunt com una tona de maons, i aleshores retornà la seva atenció als controls de la nau.

Va fer-se el silenci durant uns quants segons, i aleshores sorgiren unes paraules del garbuix sacsejat de la ment d’Arthur.

—Trícia McMillan? —va quequejar Arthur—. Què hi fas aquí?

—El mateix que tu —va respondre la noia—. He fet dit. Al capdavall, amb una llicenciatura en matemàtiques i una altra en astrofísica, què més quedava per fer? Era o bé això o bé tornar a la cua de l’atur el dilluns.

—Infinit menys u —xerrotejà l’ordinador—, suma d’Improbabilitat completa.

Zàfod mirà al seu voltant: a Ford, a Arthur, i després a Trillian.

—Trillian —va dir—, aquesta mena de coses passaran cada vegada que fem servir el Propulsor d’Improbabilitat?

—Molt probablement, em temo —va respondre.





Capítol XIV


El Cor Auri continuava el seu vol silenciós per la nit de l’espai, ara amb el propulsor fotònic convencional. La tripulació de quatre persones se sentia incòmoda sabent que eren junts no pas per voluntat pròpia o per simple coincidència, sinó per alguna perversió curiosa de la física: com si les relacions entre les persones fossin susceptibles de ser sotmeses a les mateixes lleis que governaven les relacions entre àtoms i molècules.

Quan va arribar la nit artificial de la nau, tots s’alegraren prou de poder-se retirar a cabines diferents i intentar racionalitzar els seus pensaments.

Trillian no podia dormir. Seia en un sofà i contemplava una gàbia petita que contenia els darrers i únics lligams amb la Terra: dos ratolins blancs; havia insistit a Zàfod perquè li permetés de dur-los. Mai no havia esperat tornar a veure la Terra, però se sentia torbada per la seva reacció negativa davant les notícies de la destrucció del planeta. Semblava remot i irreal i no trobava cap record per pensar-hi. Va mirar com els ratolins corrien per la gàbia i feien girar furiosament les sínies de plàstic, fins que això absorbí tota la seva atenció. De sobte s’estremí i tornà al pont per vigilar els minúsculs llums i xifres que s’encenien i s’apagaven per marcar el progrés de la nau a través del buit. Pensava que tant de bo sabés què era allò en què ara intentava no pensar.

Zàfod no podia dormir. També pensava que tant de bo sabés què era allò en què no volia pensar. Pel que recordava, sempre havia tingut una sensació de no ser del tot allà. Gran part del temps era capaç de deixar aquesta idea de banda i no preocupar-s’hi, però l’arribada inexplicable i sobtada de Ford Prefecte i Arthur Dent l’havia reviscut. D’alguna manera semblava conformar un esquema que ell no podia veure.

Ford no podia dormir. Estava massa content de tornar a ser a la carretera. Els quinze anys d’estar virtualment empresonat s’havien acabat, tot just quan començava a perdre les esperances. Rodar una mica amb Zàfod prometia ser divertit, tot i que semblava que hi havia alguna cosa lleugerament estranya en el seu mig cosí, però no ho acabava de veure. El fet que hagués esdevingut President de la Galàxia era francament astorador, igual com n’era la manera d’abandonar el càrrec. Hi havia cap motiu al darrere? No tindria cap sentit preguntar-ho a Zàfod, semblava que mai no tingués cap motiu per fer les coses que feia: s’havia convertit del tot en un ésser d’art. Ho atacava tot en la vida amb una barreja de geni extraordinari i una incompetència innocent, i sovint resultava difícil saber de quina de les dues coses es tractava.

Arthur dormia: estava cansadíssim.

Hi hagué un copet a la porta de Zàfod. Lliscà i s’obrí.

—Zàfod…?

—Sí?

Trillian era dreta, retallada contra l’oval de llum.

—Em sembla que acabem de trobar el que has vingut a buscar.

—Ah, sí?

Ford va deixar d’esforçar-se a dormir. En un racó de la cabina hi havia una petita pantalla d’ordinador i un teclat. Va seure-hi una estona i intentà compondre una entrada nova per a la Guia del tema dels vogons, però no se li va acudir res de prou vitriòlic, i també va deixar-ho estar; s’embolicà amb una bata i sortí a passejar pel pont.

En entrar-hi se sorprengué de veure dues figures atrafegades i encorbades sobre els instruments.

—Veus? La nau és a punt d’entrar en òrbita —deia Trillian—. Allà fora hi ha un planeta. És a les coordenades exactes que vas predir.

Zàfod sentí un soroll i alçà el cap.

—Ford! —xiulà—. Ei, vine i mira això.

Ford hi anà i ho mirà. Era una sèrie de xifres que pampalluguejaven per la pantalla.

—Reconeixes aquestes coordenades galàctiques? —va preguntar Zàfod.

—No.

—Et donaré una pista. Ordinador!

—Salut, penya! —s’entusiasmà l’ordinador—. Això sí que s’anima, oi?

—Calla —va dir Zàfod— i connecta les pantalles.

La llum al pont minvà. Uns caps d’agulla de llum recorregueren les consoles i es van reflectir en quatre parells d’ulls que observaven les pantalles de control exterior.

No hi sortia absolutament res.

—Ho reconeixes? —xiuxiuejà Zàfod.

Ford arrufà les celles.

—Eh…, no —va dir.

—Què veus?

—No res.

—Ho reconeixes?

—De què parles?

—Som a la Nebulosa del Cap de Cavall. Un immens núvol fosc.

—I se suposa que havia de reconèixer això en una pantalla buida?

—A l’interior d’una nebulosa fosca és l’únic lloc de la Galàxia on pots veure una pantalla buida.

—Molt bé.

Zàfod va riure. Evidentment, estava molt engrescat per alguna cosa, semblava gairebé un nen.

—Ei, això és fabulós, si és que és massa!

—Què té de fabulós estar clavat en un núvol de pols? —va demanar Ford.

—Què esperes trobar-hi? —l’urgí Zàfod.

—No res.

—Cap estrella? Cap planeta?

—Cap.

—Ordinador! —cridà Zàfod—, rota l’angle de visió cent vuitanta graus i ni una paraula!

Durant uns moments va semblar que no passava res, aleshores una lluïssor s’encengué en una vora de la immensa pantalla. Una estrella vermella de les dimensions d’un plat petit s’arrossegà per la pantalla, seguida immediatament per una altra: un sistema binari. Aleshores un vast creixent tallà l’angle de la imatge: una resplendor vermella que s’anava degradant fins al negre absolut, la cara nocturna d’un planeta.

—L’he trobat! —cridà Zàfod donant cops a la consola—. L’he trobat!

Ford s’ho mirava astorat.

—Què és? —va preguntar.

—Això… —digué Zàfod—, és el planeta més improbable que hagi existit mai.





Capítol XV


(Extracte de la «Guia galàctica per a autostopistes», pàgina 6347784, Secció 5A. Entrada: «Magrathea»)

Al principi, entre les boires dels temps antics, en els grans i gloriosos dies de l’anterior Imperi Galàctic, la vida era salvatge, rica i bàsicament lliure d’impostos.

Naus immenses singlaven entre sols exòtics, cercant l’aventura i la recompensa entre els paratges més llunyans de l’espai galàctic. En aquells dies, els ànims eren valents, les apostes eren altes, els homes eren homes de veritat, les dones eren dones de veritat, i els petits éssers peluts d’Alfa Centauri eren petits éssers peluts d’Alfa Centauri de veritat. I tots gosaven enfrontar-se a terrors desconeguts, fer grandioses gestes, valentment partir infinitius que ningú no havia partit abans…, i així es forjà l’Imperi.

Molts homes, evidentment, es varen fer extremament rics, però això era del tot normal i gens vergonyós, perquè ningú no era pobre de veritat, com a mínim ningú qui valgui la pena d’esmentar. I per a tots els mercaders més rics i amb més èxit, la vida inevitablement esdevingué força avorrida i perepunyetes, i començaren a pensar que això, en conseqüència, era culpa dels mons on s’havien instal·lat; cap d’ells no era suficientment satisfactori: o bé el clima no anava prou bé al capvespre, o el dia era mitja hora massa llarg o el mar tenia precisament el to equivocat de rosa.

I així es crearen les condicions per a una nova i esbalaïdora forma d’indústria: la construcció de planetes de luxe a gust del consumidor. La llar d’aquesta indústria era el planeta Magrathea, on els enginyers biperespacials xuclaven matèria a través de forats blancs en l’espai per convertir-la en planetes de somni —planetes d’or, planetes de platí, planetes de goma tova amb piles de terratrèmols—, tots fets amb preciosisme per reunir les condicions minucioses que els homes més rics de la galàxia lògicament esperaven trobar-hi.

Però tant d’èxit va tenir aquesta empresa, que Magrathea mateix aviat es convertí en el planeta més ric de l’època, i la resta de la Galàxia va quedar reduïda a la misèria absoluta. I així el sistema s’enfonsà, l’imperi caigué, i un silenci llarg i emmurriat va establir-se sobre un bilió de mons afamats, un silenci destorbat únicament per les plomes dels estudiosos que s’esforçaven en la nit creant tractadets d’estar per casa sobre els valors de l’economia planetària planificada.

Magrathea mateix desaparegué i el seu record aviat passà a l’obscuritat de la llegenda.

En aquests dies nostres d’il·luminació, evidentment, ningú no se’n creu ni una paraula.





Capítol XVI


Arthur va despertar-se amb el soroll de la discussió i anà al pont. Ford gesticulava amunt i avall.

—Ets boig, Zàfod —deia—, Magrathea és un mite, un conte de fades, és el que els pares diuen als fills a la nit si volen que de grans siguin economistes, és…

—I és això que ara mateix orbitem —insistí Zàfod.

—Mira, m’és igual què orbitis tu personalment —va dir Ford—, però aquesta nau…

—Ordinador! —cridà Zàfod.

—Oh, no…

—Com anem?! Sóc Eddie, el vostre ordinador de bord, i em sento de conya, nois, i estic segur que posaré a cent qualsevol programa que us molesteu a passar-me.

Arthur mirà interrogadorament Trillian. Ella li va fer un gest perquè entrés però no digués res.

—Ordinador —va dir Zàfod—, torna’ns a dir quina és la nostra trajectòria actual.

—Serà un plaer, col·lega —gargarejà—, actualment som en òrbita a una altura de cinc-cents quilòmetres al voltant del llegendari planeta de Magrathea.

—La qual cosa no demostra res —va dir Ford—, no em refiaria d’aquest ordinador ni perquè em digués el pes.

—Estigues segur que t’ho puc fer —s’entusiasmà l’ordinador tot emetent més cinta—, fins i tot puc esbrinar els teus problemes de personalitat fins a deu decimals, si ha de servir de res.

Trillian interrompé.

—Zàfod —va dir—, en qualsevol moment sortirem a la cara diürna d’aquest planeta… —i afegí—: sigui el planeta que sigui.

—Escolta, i què vols dir? El planeta és on jo havia predit, oi?

—Sí, ja sé que aquí hi ha un planeta. No ho discuteixo, simplement és que no sé distingir Magrathea de cap altre roc. Arriba l’albada, si la voleu veure.

—D’acord, d’acord —remugà Zàfod—, com a mínim donem una mica de plaer als ulls. Ordinador!

—Com anem? Què puc…?

—Calla i torna a donar-nos una panoràmica del planeta.

Una massa fosca i sense característiques va omplir les pantalles una altra vegada: el planeta que rodolava sota d’ells.

Van mirar una estona en silenci, però Zàfod no podia parar quiet de l’emoció.

—Ara travessem la cara nocturna… —va dir amb veu fluixa.

El planeta seguia rodolant.

—La superfície del planeta és a cinc-cents quilòmetres sota nostre… —continuà.

Intentava restablir un sentiment de gran ocasió a allò que ell creia que hauria d’haver estat un gran moment. Magrathea! La reacció escèptica de Ford l’havia picat. Magrathea!

—D’aquí a pocs segons —prosseguí— hauríem de…, allà!

L’instant s’ho valia. Fins i tot el rodaestrelles més endurit no podia evitar d’estremir-se davant l’espectacular drama d’una albada vista des de l’espai, però una albada binària és una de les meravelles de la Galàxia.

En la negror absoluta es clavà un punt sobtat de llum encegadora. S’enfilà de grau en grau i s’estengué de costat en una prima fulla creixent, i en qüestió de segons, dos sols es feren visibles, forns de llum que fonien la vora negra de l’horitzó amb foc blanc. Dards ferotges de color travessaven la tènue atmosfera sota d’ells.

—Els focs de l’albada…! —xiuxiuejà Zàfod—. Els sols bessons d’Animanis i Rahm…!

—O el que siguin —va dir Ford amb veu baixa.

—Animanis i Rahm! —insistí Zàfod.

Els sols relluïren sobre la negror de l’espai i una dèbil música fantasmal flotà pel pont: Marvin cantussejava irònicament perquè odiava tant els humans.

Mentre Ford observava l’espectacle de llum davant d’ells, l’emoció el cremava per dins, però únicament l’emoció de veure un planeta nou i desconegut; ja en tenia prou de veure’l com era. L’irritava lleugerament que Zàfod hagués d’imposar aquella fantasia lúdica a l’escena perquè tingués cap efecte per a ell. Totes aquestes bestieses de Magrathea semblaven juvenils. No n’hi ha prou de veure que un jardí és bonic sense haver de creure que al fons a més hi ha fades?

Tot això de Magrathea resultava completament incomprensible per a Arthur. S’acostà a Trillian i va preguntar-li què passava.

—Només sé el que Zàfod m’ha explicat —xiuxiuejà ella—. Aparentment, Magrathea és alguna mena de llegenda de fa molt de temps en la qual ningú no hi creu seriosament. Una mica com l’Atlàntida de la Terra, però aquí les llegendes diuen que els magratheans manufacturaven planetes.

Arthur es quedà mirant les pantalles sense veure-les; li semblava que li faltava alguna cosa important. De sobte s’adonà què era.

—Hi ha te en aquesta nau? —va preguntar.

Sota els seus peus apareixia més extensió del planeta mentre el Cor Auri n’esquinçava l’òrbita. Els sols ara eren molt alts en el cel negre, els castells de foc de l’albada s’havien acabat, i la superfície del planeta semblava desolada i inhòspita a la llum del dia: grisa, polsosa i només tènuement perfilada. Semblava morta i freda com una cripta. De tant en tant al distant horitzó apareixien trets prometedors —gorges, potser muntanyes, potser fins i tot ciutats—, però en acostar-s’hi les línies s’atenuaven i es fonien en l’anonimat, i no es distingia res. La superfície del planeta estava llimada, pel temps, pel moviment lent de l’aire tènue i estancat que s’hi havia arrossegat de segle en segle.

Evidentment, era molt molt vell.

Ford va tenir un instant de dubte mentre mirava el paisatge gris que li passava per sota. La immensitat del temps el preocupava, podia sentir-lo com un fantasma. Va escurar-se la gola.

—Bé, fins i tot suposant que ho sigui…

—Ho és —va dir Zàfod.

—…, que no ho és —continuà Ford—, què en vols? Allà no hi ha res.

—A la superfície no —va respondre Zàfod.

—D’acord, doncs suposem que hi ha alguna cosa. M’imagino que no ets aquí per l’interès de l’arqueologia industrial que té. Al darrere de què vas?

Un dels caps de Zàfod desvià la mirada. L’altre es tombà per veure què era allò que el primer cap mirava, però no mirava gaire cosa.

—Bé —va respondre Zàfod animadament—, en part és curiositat, en part sensació d’aventura, però sobretot em penso que és la fama i els diners…

Ford es tombà de cop i se’l mirà. Va tenir la intensa sensació que Zàfod no tenia ni idea de per què era allà.

—Saps?, no m’agrada gens ni mica l’aspecte d’aquest planeta —va dir Trillian estremint-se.

—Ah, no en facis cas —va respondre Zàfod—, amb la meitat de la riquesa de l’anterior Imperi Galàctic emmagatzemada en algun lloc del planeta, ja pot permetre’s el luxe de semblar espellifat.

«I una merda», va pensar Ford. Fins i tot suposant que això fos la llar d’alguna civilització antiga ara convertida en pols, fins i tot suposant unes quantes coses increïblement inversemblants, en cap cas els vastos tresors de riquesa que hi hagués emmagatzemats de la manera que fos no tindrien cap mena de significat ara. S’encongí d’espatlles.

—Em sembla que és un planeta mort —va dir.

—El suspens m’està matant —va dir Arthur, malhumorat.

L’estrès i la tensió nerviosa són actualment uns problemes socials molt greus arreu de la Galàxia, i és amb la finalitat que aquesta situació no s’agreugi que els esdeveniments següents seran revelats per endavant.

El planeta en qüestió sí que és Magrathea.

El mortífer atac amb míssils que serà llançat d’aquí a poc per un antic sistema automàtic de defensa tindrà com a resultat tan sols la ruptura de tres tasses de cafè i una gàbia de ratolins, una rascada al braç d’algú, i la inoportuna creació i desaparició d’un bol de petúnies i un innocent catxalot.

Amb la finalitat que es preservi part de la sensació de misteri, no es farà encara cap revelació quant a la persona que posseeix el braç rascat. Aquest fet es pot convertir sense perill en el centre del suspens, ja que no té la més mínima importància.





Capítol XVII


Després d’un començament del dia força sotraguejat, la ment d’Arthur començava a recompondre’s a partir dels fragments de bomba en què s’havien convertit a causa dels esdeveniments del dia anterior. Havia trobat una màquina Nutri-màtic que li va proporcionar un got de plàstic ple d’un líquid que era gairebé, però no del tot, diferent del te. La manera com funcionava resultava molt interessant. Quan es premia el botó de «Beguda», la màquina feia un examen instantani però molt detallat de les papil·les gustatives del subjecte, una anàlisi espectroscòpica del metabolisme del subjecte i aleshores enviava minúsculs senyals de prova als camins neuronals fins als centres del gust del cervell del subjecte, per així veure si era probable que allò passés bé. Ningú no sabia per què feia tot això, però, perquè invariablement entregava un got de líquid que era gairebé, però no del tot, diferent del te. La Nutri-màtic estava dissenyada i manufacturada per la Corporació Cibernètica Sírius, el departament de reclamacions de la qual ocupa totes les grans zones terrestres dels primers tres planetes del sistema de l’estrella Sirius Tau.

Arthur es begué el líquid i el trobà reconfortant. Va fer una ullada a les pantalles i mirà com passaven uns quants centenars de quilòmetres més de grisor erma. De sobte se li acudí una pregunta que el preocupava.

—És segur? —va dir.

—Magrathea fa milions d’anys que és mort —va respondre Zàfod—, és clar que és un planeta segur. A hores d’ara fins i tot els fantasmes es deuen haver assentat i deuen tenir família.

En aquell punt un so estrany i inexplicable commogué de sobte el pont: un soroll com d’una fanfàrria llunyana; un so buit, agut, insubstancial. Precedia una veu que era igualment buida, aguda, insubstancial. La veu va dir:

«Salutacions a vosaltres…».

Algú els parlava des del planeta mort.

—Ordinador! —cridà Zàfod.

—Com anem?

—Què fotons és això?

—Ah, només és una cinta d’uns cinc milions d’anys que ens emeten.

—Una què? Una gravació?

—Xxxt! —va exclamar Ford—. Diu més coses.

La veu era vella, cortesa, gairebé encisadora, però anava subratllada per una amenaça inconfusible.

«Això és un comunicat enregistrat —deia—; em sap greu però ara mateix no hi som. El consell comercial de Magrathea us agraeix l’apreciada visita…».

(—Una veu de l’antiga Magrathea! —cridà Zàfod.

—D’acord, d’acord —va dir Ford).

«… però lamenta —continuà la veu— que tot el planeta sigui temporalment tancat per als negocis. Gràcies. Si feu el favor de deixar el nom i l’adreça del planeta on us puguem localitzar, si us plau parleu després del senyal».

Va seguir un zumzeig breu, després el silenci.

—Se’ns volen treure de sobre —va dir Trillian, nerviosa—. Què fem?

—Només és una gravació —va dir Zàfod—. Continuem. Ho sents, ordinador?

—Ho sento —va respondre l’ordinador, i donà a la nau una dosi extra de velocitat.

Tots esperaven.

Al cap d’aproximadament un segon va tornar la fanfàrria, i després la veu.

«És un plaer assegurar-vos que així que reprenguem els negocis, es publicaran anuncis a totes les revistes de moda i suplements en color, i els nostres clients podran tornar a seleccionar d’entre el millor de la geografia contemporània. —L’amenaça de la veu es tornà més esmolada—: Mentrestant agraïm als nostres clients l’interès i els demanem que se’n vagin. Immediatament».

Arthur mirà les cares nervioses dels seus companys.

—Bé, suposo que val més que marxem, oi? —suggerí.

—Xxxt! —féu Zàfod—. No ens hem de preocupar per res.

—Doncs aleshores per què tothom està tan tens?

—Simplement estan interessats! —cridà Zàfod—. Ordinador, inicia un descens a l’atmosfera i prepara’t per aterrar.

Aquesta vegada la fanfàrria va ser força de compromís, i la veu clarament freda.

«És molt afalagador —va dir— que el vostre entusiasme pel nostre planeta no minvi, i és un plaer assegurar-vos que els míssils guiats que en aquests moments convergeixen sobre la vostra nau són part d’un servei especial que atorguem a tots els nostres clients més entusiastes, i els caps nuclears perfectament activats evidentment tan sols són un detall de cortesia. Estarem encantats d’atendre-us en vides futures… Gràcies».

La veu es tallà.

—Oh —va dir Trillian.

—Eh… —va dir Arthur.

—I bé? —va dir Ford.

—Mireu —va dir Zàfod—, us ho ficareu al cap? Només és un missatge enregistrat. Té un milió d’anys. No ens afecta, ho enteneu?

—I… —preguntà Trillian suaument— els míssils?

—Míssils? No em facis riure.

Ford donà uns copets a l’espatlla de Zàfod i li indicà la pantalla posterior. Nítids en la distància darrere seu, dos dards de plata escalaven l’atmosfera en direcció a la nau. Un canvi ràpid dels augments els portà a un primer pla: dos coets immensament reals que tronaven al cel. La sobtadesa de tot plegat era atordidora.

—Em sembla que ho fan força bé això de posar-se en contacte amb nosaltres —va dir Ford.

Zàfod se’ls quedà mirant astorat.

—Ei, això és la llet —va dir—. Algú intenta matar-nos!

—La llet —assentí Arthur.

—Però és que no veieu què significa això?

—Sí. Que morirem.

—Sí, però a part d’això.

—Com que «a part d’això»?

—Significa que devem ser al damunt d’alguna cosa!

—I podem sortir-ne aviat, del damunt?

De segon en segon la imatge dels míssils creixia a la pantalla. Ara havien virat cap a una trajectòria directa d’intercepció, i l’únic que se’n podia veure era els caps.

—M’interessaria saber —va dir Trillian— què farem.

—No perdre la calma —va respondre Zàfod.

—Només això? —cridà Arthur.

—No, també… eh… emprendrem acció evasiva! —digué Zàfod amb un sobtat accés de pànic—. Ordinador, quina acció evasiva podem emprendre?

—Eh…, cap, em temo, nois —va dir l’ordinador—. Hi ha alguna cosa que em bloqueja els sistemes de navegació —explicà l’ordinador alegrement—; impacte menys quaranta-cinc segons. Podeu dir-me Eddie si això us ajuda a relaxar-vos.

Zàfod intentà avançar simultàniament en diverses direccions igualment decisives.

—D’acord! —va dir—. Eh…, hem d’aconseguir el control manual de la nau.

—Saps pilotar-la? —preguntà Ford educadament.

—No, i tu?

—No.

—Trillian, tu en saps?

—No.

—Molt bé —va dir Zàfod tranquil·litzat—, ho farem tots junts.

—Jo tampoc no en sé —digué Arthur, que creia que ja era hora que comencés a fer valer la seva presència.

—Ja m’ho pensava —va dir Zàfod—. D’acord, ordinador, vull control manual total ara mateix.

—Tot teu —va respondre l’ordinador.

Diversos taulers s’obriren i en van sortir fileres de consoles de control; la tripulació rebé una dutxa de miques d’embalatge de poliestirè expandit i boles de cel·lofana rebregada: aquests controls no havien estat utilitzats mai.

Zàfod se’ls mirà esverat.

—D’acord, Ford —va dir—, màxim impuls enrere i deu graus a estribord. O alguna cosa així…

—Bona sort, nois —refilà l’ordinador—, impacte menys trenta segons…

Ford saltà cap als controls: només n’entenia uns quants, i els estirà. La nau s’estremí i xisclà quan els coets de navegació intentaren arrossegar-la en totes direccions simultàniament. Va deixar anar la meitat dels controls i la nau virà en un arc tancat i tornà per on havia vingut, directe cap als míssils que s’acostaven.

Uns coixins d’aire s’inflaren a les parets en un instant en el moment en què tots s’hi veieren llançats. Durant uns quants segons, les forces de la inèrcia els mantingueren esclafats i lluitant per respirar, incapaços de moure’s. Zàfod es contorsionà i debaté en una desesperació furiosa, i finalment aconseguí donar una puntada salvatge a una petita palanca que formava part del sistema de navegació.

La palanca es trencà. La nau tombà de sobte i es llançà amunt. La tripulació fou llançada violentament contra la part posterior de la cabina. L’exemplar de Ford de la Guia galàctica per a autostopistes petà contra una altra secció de la consola de control amb el resultat combinat que la guia començà a explicar a qui hi estigués interessat les millors maneres de treure de contraban d’Antares glàndules de periquito antareà (una glàndula de periquito antareà clavada en un bastonet és una exquisidesa per picar, fastigosa però molt buscada, i sovint en paguen molts diners els idiotes molt rics que volen impressionar d’altres idiotes molt rics), i la nau de cop i volta caigué del cel com una pedra.

Evidentment, fou més o menys en aquest instant que un membre de la tripulació es va fer una rascada ben lletja al braç. Cal remarcar això perquè d’altra banda, com ja s’ha comunicat, van escapar completament il·lesos, i els mortífers míssils nuclears finalment no van tocar la nau. La seguretat de la tripulació està completament garantida.

—Impacte menys vint segons, nois… —va dir l’ordinador.

—Doncs torna a engegar els motors de la merda! —bramà Zàfod.

—De seguida, nois —va dir l’ordinador.

Amb un rugit subtil els motors retornaren, la nau allisà amb suavitat la capbussada i tornà cap als míssils.

L’ordinador començà a cantar.

—«Quan caminis per la tempesta… —gemegà amb veu nasal—, has de dur el cap enlaire…».

Zàfod li cridà perquè callés, però la seva veu es perdé en el bram del que lògicament va suposar que era la destrucció aproximant-se.

—«I no… tinguis por… de la nit!» —es planyé Eddie.

La nau, en allisar-se, de fet s’havia allisat de cap per avall, i com que ara tots jeien al sostre, els resultava impossible arribar als sistemes de navegació.

—«A la fi de la tempesta…» —parrupejava Eddie.

Els dos míssils s’alçaven immensos a les pantalles en llançar-se contra la nau.

—«Hi ha un cel daurat…».

Però per un cop de sort extraordinari encara no havien corregit del tot la trajectòria de vol per adaptar-la a la de la nau que revirava erràtica, i van passar-hi just per sota.

—«I la cançó dolça i platejada de l’orenella…». Temps d’impacte revisat quinze segons, col·legues… «Camina pel vent…».

Els míssils, grinyolant, feren mitja volta en un arc i es tornaren a llançar a la persecució.

—Ja està —va dir Arthur mirant-los—. Ara sí que ens morirem del tot, oi?

—No estaria malament que deixessis de dir això! —cridà Ford.

—Però oi que ens morirem?

—Sí.

—«Camina per la tempesta…» —cantava Eddie.

A Arthur se li acudí una cosa. S’esforçà per posar-se dret.

—Per què no connecteu això del Propulsor d’Improbabilitat? —va dir—. Probablement hi podríem arribar.

—T’has tornat boig? —va dir Zàfod—. Sense programar-ho adequadament, podria passar qualsevol cosa.

—És gaire important, tal com estem ara? —cridà Arthur.

—«Encara que t’empenyin i et destrueixin els somnis…» —cantà Eddie.

Arthur s’enfilà de quatre grapes sobre un tros excitantment massís del perfil gravat on la corba de la paret s’unia al sostre.

—«Camina, camina, amb l’esperança al cor…».

—Per quin motiu l’Arthur no pot connectar el Propulsor d’Improbabilitat? —cridà Trillian.

—«I mai no caminaràs sol…». Impacte menys cinc segons, ha estat meravellós conèixer-vos, nois; adéu siau… «Mai… no… ca… mi… na… ràs… sol!».

—Dic —bramà Trillian— si sabeu…

La següent cosa que ocorregué fou una atordidora explosió de soroll i llum.





Capítol XVIII


I la següent cosa que ocorregué després d’allò fou que el Cor Auri va continuar el seu camí amb una normalitat absoluta i un interior atractivament redissenyat. Era una mica més gran, i realitzat en delicats tons pastel verds i blaus. Al centre, una escala de caragol, que no duia a cap lloc en concret, s’elevava enmig d’una font de falgueres i flors grogues, i immediatament al costat un rellotge de sol fet sobre un pedestal de pedra allotjava el terminal principal de l’ordinador. Un joc d’il·luminació i miralls intel·ligentment organitzat creava l’efecte d’estar dret en un hivernacle i contemplar una franja àmplia de jardí exquisidament arranjat. A la perifèria de la zona de l’hivernacle taules amb el sobre de marbre s’erigien sobre potes de ferro intricadament forjat. En contemplar la superfície polida del marbre, les formes vagues dels instruments esdevenien visibles, i en tocar les formes, els aparells es materialitzaven instantàniament sota les mans. Mirats des dels angles adequats, els miralls reflectien totes les lectures requerides de dades, tot i que no quedava gens clar d’on es reflectien. Tot plegat era meravellosament bonic.

Relaxant-se en una gandula de vímet, Zàfod Beeblebrox va preguntar:

—Què cony ha passat?

—Bé, jo deia —va dir Arthur, ajagut a la vora d’un petit gorg amb peixos—, que hi ha aquí aquest interruptor del Propulsor d’Improbabilitat… —féu un gest indicant on havia estat. Ara hi havia una planta en un test.

—Però on som? —va demanar Ford, que era assegut a l’escala de caragol, amb un Rebenta Gàrgares Pan Galàctic glaçat a la mà.

—Exactament on érem, em sembla… —va dir Trillian, mentre tot al voltant els miralls de sobte els mostraren una imatge del paisatge assolat de Magrathea, que encara fugia sota d’ells.

Zàfod s’aixecà d’un salt.

—Doncs què els ha passat als míssils? —preguntà.

Una imatge nova i astoradora aparegué als miralls.

—Segons sembla —va dir Ford—, s’han convertit en un bol de petúnies i un catxalot que fa cara de sorpresa…

—En un factor d’Improbabilitat —interrompé Eddie, que no havia canviat gens ni mica—, d’una entre vuit milions sis-cents setanta-set mil cent vint-i-vuit.

Zàfod es quedà mirant fixament Arthur.

—Això se t’ha acudit a tu, terrícola? —exigí.

—Bé —va dir Arthur—, l’únic que he fet…

—És una idea molt bona, saps? Connectar el Propulsor d’Improbabilitat un segon sense activar abans les pantalles protectores. Nano, ens acabes de salvar la vida, ho sabies?

—Ah —va dir Arthur—, bé, de fet no ha estat res…

—Ah, no? —digué Zàfod—. Molt bé, doncs oblidem-ho. D’acord, ordinador, porta’ns a terra.

—Però…

—He dit que ho oblidem!

Una altra cosa que també fou oblidada va ser el fet que en contra de totes les probabilitats, un catxalot havia estat creat a uns quants quilòmetres per sobre de la superfície d’un planeta estrany.

I com que això no és una postura que un catxalot pugui mantenir amb naturalitat, la pobra i innocent criatura va tenir molt poc temps per assumir la seva identitat com a catxalot abans que hagués d’assumir ja no ser més un catxalot.

Això és l’historial complet del seu pensament des del moment de l’inici de la seva vida fins al moment en què va acabar.

«Ah…! Què passa? —va pensar.

»Eh…, perdoni, qui sóc?

»Escolti?

»Per què sóc aquí? Quina finalitat tinc en la vida?

»Què vull dir quan dic qui sóc jo?

»Calma, agafa’t a alguna cosa… Guaita!, això és una sensació interessant, què és? És una mena de sensació de badall, formigueig a… a… (bé, suposo que val més que comenci a trobar noms per a les coses si vull fer cap progrés en la cosa que… diguem-ne argumentar, doncs diguem-ne el món) doncs diguem-ne a l’estómac.

»Molt bé. Uuuui, cada vegada és més fort. I escolta, què és aquest xiulet i rugit, què em passa per això que de cop i volta en diré el cap? Potser en puc dir… vent! És un bon nom? Ja anirà bé…, potser puc trobar un nom millor més tard quan sàpiga per a què serveix. Deu ser alguna cosa molt important perquè sembla que n’hi ha una bona pila. Ep! Què és això? Això…, diguem-ne una cua, sí, cua. Ep! Puc donar uns bons cops, eh que sí? Iep! Iep! És fabulós! No sembla que serveixi de res però probablement ja descobriré després per a què serveix. A veure: ja m’he format una imatge coherent de les coses?

»No.

»És igual, ep, això és fabulós, tantes coses per descobrir, tantes coses per esperar, em volta el cap de la il·lusió…

»O és el vent?

»Ara sí que n’hi ha molt, oi?

»I bufa! Ep! Què és això que de cop i volta se m’acosta molt de pressa? Molt, molt de pressa. Tan gros i pla i rodó, necessita un nom gros i sonor com ara… eehhh… brrr… terra! Això! És un bon nom: terra!

»Voldrà jugar amb mi?».

I la resta, després d’un cop sord, humit i sec, fou el silenci.

Curiosament, l’única cosa que va passar pel cap del bol de petúnies fou «Oh, no, una altra vegada no!». Moltes persones han especulat que si sabéssim per què el bol de petúnies havia pensat allò, sabríem moltes més coses sobre la natura de l’Univers de les que sabem ara.





Capítol XIX


—Ens enduem el robot? —va preguntar Ford tot mirant Marvin amb aversió; el robot s’estava dret al racó sota una petita palmera, en una estranya postura encorbada.

Zàfod desvià la mirada de les pantalles miralls, que presentaven una vista panoràmica del paisatge assolat sobre el qual el Cor Auri havia aterrat.

—Ah, l’Androide Paranoide —va dir—. Sí, ens l’enduem.

—Però què se suposa que podem fer amb un robot maníac-depressiu?

—I vosaltres us penseu que teniu problemes —va dir Marvin com si s’adrecés a un taüt acabat d’ocupar—, què se suposa que has de fer si resulta que sí que ets un robot maníac-depressiu? No, no us molesteu a respondre, sóc cinquanta mil vegades més intel·ligent que vosaltres i ni tan sols jo no tinc la resposta. M’agafa mal de cap només d’intentar pensar en el vostre nimi nivell.

Trillian entrà en tromba per la porta de la seva cabina.

—Els meus ratolins blancs s’han escapat! —va dir.

Una expressió de profunda preocupació i afecte no va travessar cap de les cares de Zàfod.

—A fer punyetes els teus ratolins blancs —va dir.

Trillian li dedicà una mirada furiosament plorosa i tornà a desaparèixer.

És possible que el seu comentari hagués atret més atenció en el cas que fos del coneixement comú que els éssers humans només eren la tercera forma de vida més intel·ligent del planeta Terra, en comptes de (com creien generalment la majoria d’observadors independents) la segona.

—Bona tarda, nois.

La veu era estranyament familiar, però estranyament diferent. Tenia un acord matriarcal. S’anuncià a la tripulació quan arribaren a la comporta que els duria a la superfície del planeta.

Es van mirar els uns als altres, astorats.

—És l’ordinador —explicà Zàfod—. He descobert que tenia una personalitat de reserva d’emergència que m’ha semblat que aniria millor.

—Mireu, serà el vostre primer dia sobre un planeta desconegut i nou —continuà la nova veu d’Eddie—, i vull que us abrigueu bé, i que no jugueu amb monstres dolents que tenen ulls de gripau.

Zàfod donà uns copets impacients a la comporta.

—Em sap greu —es va excusar—, em sembla que ens aniria millor amb un regle de càlcul.

—Molt bé! —esclatà l’ordinador—, qui ha estat que ha dit això?

—Faràs el favor d’obrir la comporta de sortida, si us plau, ordinador? —va dir Zàfod intentant no enfadar-se.

—No fins que qui ho hagi dit no m’ho digui —urgí l’ordinador tot tancant de cop unes quantes sinapsis.

—Mare de Déu —mormolà Ford, que s’havia deixat caure contra una mampara, i començà a comptar fins a deu.

El preocupava moltíssim que algun dia les formes de vida sensibles oblidessin com es feia això. Només comptant els humans podien demostrar la seva independència dels ordinadors.

—Au —va dir Eddie severament.

—Ordinador… —començà Zàfod.

—Encara m’estic esperant —interrompé Eddie—. Puc esperar tot el dia si cal…

—Ordinador —va tornar a dir Zàfod, que havia intentat pensar algun raonament subtil per superar l’ordinador i finalment havia decidit no molestar-se a competir-hi en el seu propi terreny—, si no obres aquesta comporta de sortida ara mateix, et saltaré directament als bancs de dades principals i et reprogramaré amb una destral molt grossa, ho entens?

Eddie, sobtat, féu una pausa i ho medità.

Ford continuava comptant amb veu baixa. Això és el més agressiu que li podeu fer a un ordinador, l’equivalent d’acostar-se a un ésser humà i dir: «Sang… sang… sang… sang…».

Finalment Eddie va dir amb veu calmosa:

—M’adono que aquesta relació és una cosa en la qual haurem de treballar tots —i la comporta s’obrí.

Un vent gèlid se’ls clavà fins al moll de l’os, s’embolicaren el cos amb els braços i baixaren per la rampa cap a la pols erma de Magrathea.

—S’acabarà malament, ja ho veureu —els cridà Eddie des de la nau, i tornà a tancar la comporta.

Al cap d’uns quants minuts va obrir i va tancar la comporta una altra vegada en resposta a una ordre que l’agafà completament per sorpresa.





Capítol XX


Cinc figures caminaven lentament sobre la terra assolada. N’hi havia miques d’un gris mort, miques d’un marró mort, i la resta resultava força menys interessant a la vista. Era com una maresma assecada, ara erma de qualsevol vegetació i coberta amb una capa de pols d’un parell de dits de gruix.

Feia molt de fred.

Resultava evident que a Ford això l’abatia molt. S’allunyà tot sol i aviat es perdé de vista darrere una lleu elevació del terra.

El vent es clavava als ulls i les orelles d’Arthur, i l’aire tènue i estancat li colpia el coll. Tot i això, la cosa que més colpida tenia era les idees.

—És fantàstic… —va dir, i la veu li ressonà a les orelles. El so es transmetia malament en aquesta atmosfera tènue.

—És un clot desolat, si vols saber la meva opinió —va dir Ford—. M’ho podria passar millor amb una camada de gats.

Sentia una irritació creixent. D’entre tots els planetes de tots els sistemes solars de la Galàxia —molts d’ells salvatges i exòtics, curulls de vida— havia d’anar a petar en una deixalla com aquesta després de quinze anys de ser un marginat? No hi havia ni una parada d’entrepans a la vista. Va ajupir-se i recollí un terròs fred de terra, però a sota no hi havia res que valgués la pena de travessar milers d’anys llum per mirar-ho.

—No —insistí Arthur—, és que no ho entens, és la primera vegada que sóc de veritat sobre la superfície d’un altre planeta…, un món totalment diferent…! Quina llàstima que sigui una deixalla, però.

Trillian s’abraçà, s’estremí i arrufà el front. Hauria jurat que havia vist de reüll un moviment lleu i insospitat, però quan tombà el cap en aquella direcció, l’únic que va veure fou la nau, immòbil i silenciosa, a uns cent metres darrere d’ells.

Se sentí alleujada quan gairebé immediatament va veure Zàfod, dret al cim d’una elevació del terreny, que els feia senyals perquè hi anessin.

Semblava alterat, però no sentien bé què deia a causa de l’atmosfera esprimatxada i el vent.

En acostar-se a l’elevació s’adonaren que era un contorn circular: un cràter d’uns cent cinquanta metres d’ample. El voltant de l’exterior del cràter estava esquitxat de grumolls negres i vermells. S’aturaren i en miraren un. Era humit. Era corretjós.

Amb horror van adonar-se de sobte que era carn fresca de catxalot.

Al cim de la boca del cràter es reuniren amb Zàfod.

—Mireu —va dir indicant el cràter.

Al centre hi havia el cadàver destrossat d’un catxalot solitari que no havia viscut prou per sentir-se decebut de la seva sort. El silenci només era destorbat pels lleus espasmes involuntaris del coll de Trillian.

—Suposo que no deu tenir gaire sentit intentar enterrar-lo… —mormolà Arthur, i de seguida va pensar tant de bo no ho hagués dit.

—Anem —va dir Zàfod, i tornà cap al fons del cràter.

—Què? Allà baix? —va dir Trillian amb un fàstic enorme.

—Sí —va respondre Zàfod—, au, us vull ensenyar una cosa.

—Ja ho veiem —va dir Trillian.

—No és això —va dir Zàfod—. Una altra cosa. Veniu.

Tots vacil·laren.

—Veniu —insistí Zàfod—. He trobat un camí a dins.

—«A dins»? —digué Arthur horroritzat.

—A l’interior del planeta! Un passatge subterrani. La força de l’impacte del catxalot l’ha trencat i s’ha obert, i és allà on hem d’anar. On cap home no ha estat en aquests cinc milions d’anys, a les mateixes profunditats del propi temps…

Marvin tornà a iniciar el seu cantusseig irònic.

Zàfod li clavà un cop, i el robot callà.

Amb petites esgarrifances de fàstic tots seguiren Zàfod pel pendent a l’interior del cràter; s’esforçaven molt per no mirar el seu pobre creador.

—La vida —va dir Marvin lúgubrement—, odia-la o ignora-la, però no és possible que t’agradi.

El terra havia cedit on havia picat el catxalot, i revelava una trama de galeries i passatges, ara força obstruïts per la runa de l’enfonsament i per les entranyes. Zàfod havia obert camí netejant l’entrada d’un passadís, però Marvin ho podia fer força més de pressa. Unes bafarades d’aire malsà en sorgiren dels racons foscos, i quan Zàfod ho il·luminà amb una llanterna, poca cosa es podia veure en la tenebra polsosa.

—Segons les llegendes —va dir—, els magratheans passaven la major part de la vida sota terra.

—Per què? —va demanar Arthur—. És que la superfície es va tornar massa contaminada o sobrepoblada?

—No, no ho crec —va respondre Zàfod—. Em sembla que només és que no els agradava gaire.

—Estàs segur del que fas? —va dir Trillian tot mirant de reüll nerviosament cap a la fosca—. Ja ens han atacat una vegada, saps?

—Mira, noia, et prometo que la població viva d’aquest planeta és igual a zero més nosaltres quatre, o sigui que som-hi, entrem. Eh…, escolta, terrícola…

—Arthur —va dir Arthur.

—Això, faries el favor de quedar-te el robot i protegir aquest extrem del passadís? Sí?

—Protegir? —va dir Arthur—. De què? Acabes de dir que aquí no hi ha ningú.

—Sí, bé, només per estar més segurs, d’acord? —va dir Zàfod.

—Qui ha d’estar més segur? Tu o jo?

—Bon minyó. D’acord, som-hi.

Zàfod baixà de quatre grapes cap al passadís, seguit per Trillian i Ford.

—Bé, espero que us ho passeu ben malament —es queixà Arthur.

—No t’amoïnis —el tranquil·litzà Marvin—, s’ho passaran ben malament.

Al cap de pocs segons havien desaparegut de la vista.

Arthur començà a picar de peus amunt i avall, enrabiat, i aleshores decidí que la tomba d’un catxalot no és un bon lloc per picar de peus.

Marvin se’l mirà tristament, i es desconnectà.

Zàfod avançava ràpidament passadís avall amb dues coses al coll, però intentava dissimular-ho caminant amb decisió. Va fer girar la llum de la llanterna al voltant seu. Les parets eren cobertes de rajoles fosques i fredes al tacte, l’aire era ranci i pudent.

—Teniu, què us deia? —va dir—. Un planeta habitat. Magrathea —i continuà avançant entre la pols i la runa que cobrien els terres enrajolats.

A Trillian li recordava inconfusiblement el metro de Londres, tot i que era menys esquàlid.

A intervals, a les parets, les rajoles deixaven pas a grans mosaics: formes simples i angulars de colors brillants. Trillian s’aturà i n’estudià un, però no hi va poder interpretar cap sentit. Va cridar Zàfod.

—Ei, tens idea de què poden ser aquests símbols?

—Em sembla que són una mena de símbols estranys —va dir Zàfod amb prou feines girant-se.

Trillian s’encongí d’espatlles i s’apressà darrere seu.

De tant en tant una porta duia cap a l’esquerra o cap a la dreta a cambres més petites que Ford va descobrir que eren plenes de material informàtic llençat. Arrossegà Zàfod a l’interior d’una perquè hi fes una mirada. Trillian seguí.

—Mira —va dir Ford—, tu suposes que això és Magrathea…

—Sí —va dir Zàfod—, i hem sentit la veu, oi?

—D’acord, per tant em crec que sí que és Magrathea…, de moment. Però fins ara encara no has dit res de com ho has trobat. No has mirat un atles estel·lar, segur.

—Investigació. Arxius governamentals. Feina de detectiu. Unes quantes suposicions afortunades. Fàcil.

—I aleshores has robat el Cor Auri per venir-lo a buscar?

—L’he robat per buscar moltes coses.

—Moltes coses? —va dir Ford sorprès—. Com ara què?

—No ho sé.

—Què?

—Que no sé què busco.

—I per què no?

—Perquè… perquè… em sembla que podria ser perquè si ho sabés, ja no podria buscar-ho.

—Què? T’has tornat boig?

—És una possibilitat que encara no he descartat —va dir Zàfod calmosament—. Només puc saber de mi mateix el que la meva ment pot esbrinar en les seves condicions normals. I les seves condicions normals no són bones.

Durant una estona llarga ningú no va dir res mentre Ford contemplava Zàfod molt preocupat.

—Escolta’m, vell amic, si vols… —començà Ford finalment.

—No, espera’t… Us explicaré una cosa —va dir Zàfod—. Vaig embalat. Se m’acudeix una idea per fer una cosa i, pam!, per què no?, la faig. Se m’acudeix de ser President de la Galàxia. Decideixo robar aquesta nau. Decideixo buscar Magrathea, i tot és així. Sí, penso com es pot fer millor, d’acord, però sempre em surt. És com tenir una tarja de galacticrèdit que sempre funciona encara que no paguis mai. I aleshores, sempre que m’aturo a pensar per què volia fer aquella cosa?, com se’m va acudir la manera de fer-ho?, tinc unes ganes fortíssimes de deixar de pensar-hi. Com les que tinc ara. És un gran esforç parlar-ne.

Zàfod va fer una petita pausa. Va haver-hi un moment de silenci. Aleshores arrufà les celles i digué:

—Ahir a la nit això em tornava a preocupar. El fet que sembla que una part de la meva ment no funciona bé. Aleshores se’m va acudir que tal com anaven les coses, semblava com si algú altre m’estigués utilitzant el cervell per tenir-hi bones idees, sense dir-m’ho. Vaig ajuntar les dues idees i vaig decidir que potser algú m’havia bloquejat una part de la ment amb aquesta finalitat, i per això jo no la podia utilitzar. Vaig preguntar-me si jo tenia cap manera de comprovar-ho.

»Vaig anar a la infermeria de la nau i em vaig connectar a la pantalla encefalogràfica. Vaig passar-me tots i cadascun dels tests principals a cada cap: totes les proves que vaig haver de passar sota metges del govern abans de la meva nominació per a la presidència es podien comprovar adequadament. No van revelar res. Com a mínim res d’inesperat. Deien que jo era llest, imaginatiu, irresponsable, de poca confiança, extravertit, tot plegat, no res que no haguéssiu pensat abans. I cap altre anomalia. O sigui que vaig començar a inventar-me més proves, completament a l’atzar. No res. Aleshores vaig intentar sobreimposar els resultats d’un cap i l’altre. Continuava sense sortir res. Finalment em sentia idiota, perquè ho vaig atribuir tot a un simple atac de paranoia. L’últim que vaig fer abans de recollir les coses va ser agafar la imatge sobreimposada i mirar-la per un filtre verd. Recordes que de petit jo tenia una superstició amb el color verd? Que sempre havia volgut ser pilot dels exploradors comercials?

Ford assentí.

—I era allà —va dir Zàfod—, tan clar com el dia. Tota una secció del centre de cada un dels cervells que només està relacionada l’una amb l’altra i amb no res del que les envolta. Algun fill de puta m’ha cauteritzat totes les sinapsis i ha traumatitzat electrònicament aquests dos trossos de cerebel.

Ford se’l mirava esgarrifat. Trillian s’havia quedat blanca.

—Algú t’ha fet això? —xiuxiuejà Ford.

—Sí.

—Però tens cap idea de qui? O per què?

—Per què? Només puc fer suposicions. Però sí que sé qui va ser el fill de puta.

—Ho saps? I com ho saps?

—Perquè va deixar les inicials marcades amb foc a les sinapsis cauteritzades. Les va deixar perquè jo les veiés.

Ford el contemplava horroritzat i sentia com se li eriçaven els pèls.

—Les inicials? Marcades al teu cervell?

—Sí.

—I quines inicials són, per l’amor de Déu?

Zàfod se’l tornà a mirar en silenci un instant; després desvià la mirada.

—Z. B. —va dir amb veu baixa.

En aquell moment, una comporta d’acer es tancà darrere d’ells i la cambra començà a omplir-se de gas.

—Ja us ho explicaré després —s’escanyà Zàfod, i tots tres perderen el coneixement.





Capítol XXI


A la superfície de Magrathea, Arthur passejava malhumorat.

Ford, atentament, li havia deixat el seu exemplar de la Guia galàctica per a autostopistes perquè passés l’estona.

Va tocar uns quants botons a l’atzar.

La «Guia galàctica per a autostopistes» és un llibre corregit amb molt poc criteri i conté molts passatges que els editors simplement van considerar que era bona idea incloure’ls en aquell moment.

Un d’aquests passatges (el que Arthur es va trobar) suposadament relata les experiències d’un tal Veet Voojagig, un estudiant jove i calmós de la Universitat de Maximegaló, que va realitzar una brillant carrera acadèmica estudiant filologia antiga, ètica transformacional i la teoria harmònica d’ones de la percepció històrica, i aleshores, després d’una nit de beure Rebenta Gàrgares Pan Galàctics amb Zàfod Beeblebrox, va anar-se obsessionant progressivament amb el problema de què els havia passat a tots els bolis que s’havia comprat en els darrers anys.

Va seguir un període de laboriosa investigació, durant el qual va visitar tots els principals centres de pèrdues de bolis de tota la galàxia, i finalment va sortir amb una singular teorieta que en aquell moment va connectar amb la imaginació del públic. En algun lloc del cosmos, va dir, amb tots els planetes habitats per humanoides, reptiloides, peixoides, arbroides mòbils i tons blaus superintel·ligents, també hi havia un planeta dedicat a formes de vida boligràfiques. I era a aquest planeta que tots els bolis abandonats es dirigien, esquitllant-se discretament per llodrigueres espacials, a un món en el qual sabien que gaudirien d’un mode de vida únic i boligrafoide, responent a estímuls altament boliorientats, i tot plegat duent l’equivalent boligràfic de la bona vida.

I tal com van les teories, això va ser molt bonic i estava molt bé fins que Veet Voojagig de cop i volta va afirmar que havia arribat a trobar aquest planeta, i que hi havia treballat un temps conduint una limusina per a una família de retràctils verds barats, després de la qual cosa se’l van endur, el van tancar, va escriure un llibre, i finalment l’enviaren de vacances fiscals, que és el destí usual reservat per a aquells qui estan decidits a fer l’idiota en públic.

Quan un dia van enviar una expedició a les coordenades espacials que Voojagig havia afirmat que corresponien a aquest planeta, només van trobar un petit asteroide habitat per un vell solitari que va afirmar repetidament que no hi havia res de veritat, tot i que després es va descobrir que mentia.

Sí que quedava, però, la qüestió tant dels misteriosos 60.000 dòlars altarians ingressats anualment al seu compte bancari brantisvogà, com evidentment de negoci molt rendible de bolis de segona mà que tenia Zàfod Beeblebrox.



Arthur va llegir això, i deixà el llibre.

El robot encara seia allà, completament inert.

Arthur va aixecar-se i caminà cap al cim del cràter. Va fer-hi la volta. Va mirar com els dos sols es ponien amb magnificència a Magrathea.

Tornà a entrar al cràter. Va despertar el robot perquè fins i tot un robot maníac-depressiu és millor que no parlar amb ningú.

—S’està fent de nit —va dir—. Mira, robot, surten les estrelles.

Des del cor d’una nebulosa fosca és possible veure molt poques estrelles, i només dèbilment, però n’hi havia.

El robot obedientment mirà cap a les estrelles, després abaixà la mirada.

—Ja ho sé —va dir—, quin fàstic, oi?

—Però aquesta posta! Mai no havia vist res ni en somnis…, els dos sols! Era com muntanyes de foc que bullissin a l’espai.

—Ja ho he vist —va dir Marvin—, és una guinya.

—A casa només teníem un sol —perseverà Arthur—. Jo era d’un planeta que es deia Terra, saps?

—Ja ho sé —va dir Marvin—, no pares de parlar-ne. Sembla un fàstic.

—Ah, no; era un lloc preciós.

—Tenia oceans?

—I tant —va dir Arthur amb un gran sospir—, grans oceans blaus amb ones…

—No suporto els oceans —digué Marvin.

—Escolta —demanà Arthur—, com et va amb els altres robots?

—Els odio —va respondre Marvin—. On vas?

Arthur no ho suportava més. S’havia tornat a aixecar.

—Em sembla que faré un volt —va dir.

—No et culpo —va dir Marvin, i comptà cinc-cents noranta-set mil milions d’ovelles abans d’adormir-se un segon més tard.

Arthur es fregà amb les mans per intentar animar-se la circulació. Tornà a pujar feixugament per la paret del cràter.

Com que l’atmosfera era tan tènue i com que no hi havia lluna, es feia de nit molt de pressa, i ara ja era del tot fosc. A causa d’això, Arthur pràcticament va ensopegar amb el vell abans de veure’l.





Capítol XXII


Era dret d’esquena a Arthur, i observava els darrers resplendors de llum que s’enfonsaven en la negror darrere l’horitzó. Era més aviat alt, d’edat, i només duia una túnica llarga i grisa. Quan es tombà tenia la cara prima i distingida, molt preocupada sense deixar de ser amable, la mena de cara a la qual confiaríeu els diners. Però encara no es va tombar, ni tan sols per reaccionar davant el crit sorprès d’Arthur.

Finalment, els darrers rajos de sol havien desaparegut del tot, i es tombà. Encara tenia la cara il·luminada, i quan Arthur buscà l’origen de la llum va veure que a uns quants metres de distància hi havia un petit aparell d’alguna mena: un petit hovercraft, va imaginar-se Arthur. Emetia un minso cèrcol de llum al seu voltant.

L’home mirà Arthur, va semblar que amb tristesa.

—Heu triat una nit freda per visitar el nostre planeta mort —va dir.

—Qui…, qui és vostè? —quequejà Arthur.

L’home desvià la mirada. Va tornar a semblar que una expressió trista li passava per la cara.

—El meu nom no és important —va dir.

Semblava que estigués pensant alguna cosa. Resultava clar que ell considerava que la conversa no era una cosa per fer a cuita-corrents. Arthur se sentia desconcertat.

—Jo…, eh…, m’ha espantat… —va dir sense gaire convicció.

L’home es tornà a tombar per mirar-se’l i alçà lleument les celles.

—Hhhmmmm? —va dir.

Arthur va repetir-ho:

—Dic que m’ha espantat.

—No us alarmeu, no us faré cap mal.

Arthur arrufa el front.

—Però ens han disparat! Els míssils… —va dir.

L’home contemplà el pou del cràter. La tènue lluïssor dels ulls de Marvin llançaven unes ombres vermelles molt dèbils sobre el cadàver enorme del catxalot.

L’home va fer una rialleta.

—Un sistema automàtic —va dir, i deixà anar un petit sospir—. Els antics ordinadors emmagatzemats a les entranyes del planeta marquen els mil·lennis, i les eres pesen en els bancs de dades polsosos. Em sembla que de tant en tant engeguen un tret per alleujar la monotonia.

Va mirar greument Arthur i digué:

—Sóc un gran admirador de la ciència, sabeu?

—Ah, sí…, de veritat? —va dir Arthur, que començava a trobar desconcertant l’actitud de l’home, curiosa i cortesa alhora.

—Sí —va respondre el vell, i es tornà a quedar en silenci.

—Ah —va dir Arthur—, eh…

Tenia l’estranya sensació de ser com un home en l’acte d’adulteri que el sorprenen quan el marit de la dona entra a l’habitació, es canvia els pantalons, fa uns quants comentaris banals sobre el temps i torna a anar-se’n.

—Sembleu incòmode —va dir el vell amb preocupació educada.

—Eh, no…, bé, sí. De fet, sap?, doncs no esperàvem trobar-hi ningú, al capdavall. M’havia entès que tots vostès eren morts o alguna cosa així…

—Morts? —va dir l’home—. Mare de Déu, no, només dormíem.

—Dormien? —va repetir Arthur, incrèdul.

—Sí, mentre durava la recessió econòmica, sabeu? —va explicar l’home, aparentment sense preocupar-se per si Arthur entenia res del que li deia o no.

Arthur l’hagué de tornar a ajudar.

—Eh…, recessió econòmica?

—Bé, mireu, fa cinc milions d’anys l’economia galàctica s’enfonsà, i veient que els planetes construïts a gust del client Déu n’hi do quin luxe són…

Va fer una pausa i mirà Arthur.

—Ja sabeu que construïm planetes, oi? —preguntà solemnement.

—Sí, sí —va respondre Arthur—, més o menys havia suposat…

—És un negoci fascinant —va dir el vell, i una expressió melangiosa li aparegué als ulls—, fer les costes sempre ha estat la meva feina preferida. M’ho passava pipa fent les miquetes dels fiords…; què hi farem —va dir intentant reprendre el fil—, va arribar la recessió i vàrem decidir que ens estalviaríem molts maldecaps si ens la passàvem dormint. De manera que vàrem programar els ordinadors perquè ens revisquessin quan tot s’hagués acabat.

L’home reprimí un badall molt lleuger i continuà:

—Els ordinadors estaven units als índexs de preus de la borsa galàctica, sabeu?, així ens reviurien quan tots els altres haguessin reconstruït prou l’economia per permetre’s els nostres serveis, que són força cars.

Arthur, un lector habitual del Guardian, estava profundament sorprès per això.

—És una manera ben desagradable de comportar-se, no?

—De debò? —preguntà l’home blanament—. Em sap greu, he perdut una mica el contacte.

Assenyalà l’interior del cràter:

—Aquell robot és vostre?

—No —va arribar una veu metàl·lica i prima des de l’interior del cràter—, sóc meu.

—Si és que se’n pot dir robot —mormolà Arthur—. Més aviat és una mena de màquina electrònica de fer morros.

—Porteu-la —digué el vell.

Arthur se sorprengué de sentir de cop i volta una nota de decisió en la veu de l’home. Cridà Marvin, el qual s’arrossegà pel pendent fent tot un espectacle de ser coix, que no n’era.

—Pensant-ho millor —va dir l’home—, deixeu-lo aquí. Vós heu de venir amb mi. Es preparen grans coses.

Es tombà cap a l’aparell, el qual, tot i que aparentment no li havien donat cap senyal, surava silenciosament cap a ells en la fosca.

Arthur abaixà la mirada cap a Marvin, que ara va fer un espectacle com el d’abans per girar-se laboriosament i tornar a arrossegar-se cràter avall, mentre mormolava asprament per a ell mateix.

—Veniu —digué el vell—, veniu ara o fareu tard.

—Tard? —demanà Arthur—. Tard per a què?

—Com us dieu, humà?

—Dent. Arthur Dent —va dir Arthur.

—Tard, com un que en pau descansi que es deia Dentarthurdent —va dir el vell severament—. És una mena d’amenaça, sabeu? —Una altra expressió melangiosa li travessà els ulls—. Mai no m’han sortit gaire bé, però tinc entès que poden ser molt efectives.

Arthur parpellejà sense entendre res.

—Quina persona tan extraordinària —mormolà per a ell mateix.

—Perdó, com dieu? —demanà el vell.

—No res, perdoni —va dir Artur, violent—. D’acord, on anem?

—A l’aerocar —va dir el vell tot fent un gest perquè Arthur entrés a l’aparell que s’havia posat silenciosament al costat d’ells—. Ens enfonsarem a les entranyes del planeta on en aquests precisos instants la nostra raça està essent reanimada del son de cinc milions d’anys. Magrathea es desperta.

Arthur s’estremí involuntàriament en seure al costat del vell. La raresa de tot plegat, les pujades i baixades silencioses de l’aparell en travessar el cel nocturn l’inquietaven.

Va mirar l’home, que tenia la cara il·luminada pels minúsculs llums del plafó d’instruments.

—Perdoni’m —va dir-li—, i vostè com es diu?

—Jo? —digué l’home, i la mateixa tristor distant li va tornar a la cara. Va fer una pausa—. Em dic… —va respondre— Slartipetràpid.

Arthur gairebé s’ennuegà.

—Com diu? —va quequejar.

—Slartipetràpid —repetí el vell amb veu baixa.

—«Slartipetràpid»?

L’home se’l mirà tristament.

—Ja us he dit que no era res de l’altre món.

L’aerocar solcà la nit.





Capítol XXIII


És un fet conegut i important que les coses no sempre són el que semblen. Per exemple, al planeta Terra, l’home sempre havia suposat que era més intel·ligent que els dofins perquè havia aconseguit tantes coses —la roda, Nova York, guerres i coses així—, mentre que l’únic que els dofins havien fet era xipollejar a l’aigua i passar-s’ho bé. Però a la inversa, els dofins sempre havien cregut que eren més intel·ligents que els humans…, precisament per les mateixes raons.

Curiosament, els dofins feia temps que tenien notícies de la immediata destrucció del planeta Terra, i havien fet molts intents per alertar la humanitat del perill; però la major part de les seves comunicacions van ser interpretades malament com a intents de colpejar pilotes de futbol o xiular perquè els donessin miques de menjar, i finalment ho van deixar córrer i van abandonar la Terra als seus propis recursos poc abans que arribessin els vogons.

L’últim missatge dofinià fou interpretat malament com un intent sorprenentment sofisticat de fer un doble salt mortal enrere a través d’una anella mentre xiulaven l’Star Spangled Banner, l’himne dels Estats Units, però en realitat el missatge era aquest: «A reveure i gràcies per tot el peix».

De fet, només hi havia una espècie al planeta més intel·ligent que els dofins, i aquesta espècie es passava molt de temps als laboratoris d’investigació corrent per dins de rodes i realitzant experiments espaordidorament elegants i subtils en l’home. El fet que l’home tornés a interpretar malament aquesta relació seguia al peu de la lletra els plans d’aquests éssers.





Capítol XXIV


Silenciosament, l’aerocar cabotava la freda foscor, una única lluïssor suau que estava completament sola en la profunda nit magratheana. Accelerava amb suavitat. El company d’Arthur semblava enfonsat en els seus pensaments, i quan Arthur intentà en un parell d’ocasions d’encetar una conversa, ell simplement li preguntava si estava prou còmode, i no deia res més.

Arthur intentà calcular la velocitat a què es movien, però la negror de l’exterior era absoluta, i li negava cap punt de referència. La sensació de moviment era tan suau i lleu, que gairebé podia pensar que pràcticament no es movien.

Aleshores, una lluïssor minúscula aparegué en la llunyania i al cap de segons havia crescut tant, que Arthur s’adonà que s’hi acostaven a una velocitat colossal, i va intentar descobrir quina mena d’aparell era allò. Va esforçar la vista, però no va poder discernir cap forma clara, i de cop i volta deixà de respirar alarmat quan l’aerocar abaixà el morro de sobte i es llançà avall en el que semblava una trajectòria segura de col·lisió. La seva velocitat relativa semblava increïble, i Arthur amb prou feines va tenir temps d’agafar aire abans que tot s’acabés. La següent cosa que va veure fou una taca platejada i boja que semblava que l’envoltés. Tombà el cap de seguida i va veure un petit punt negre que minvava ràpidament en la distància darrere d’ells, i va trigar uns quants segons a comprendre què havia passat.

S’havien capbussat en un túnel a terra. La velocitat colossal havia estat la relativa d’ells en relació al forat estacionari del terra, la boca del túnel. La taca de plata era la paret circular del túnel pel qual baixaven, aparentment a diversos centenars de quilòmetres per hora.

Tancà els ulls terroritzat.

Al cap d’un període de temps que no va intentar calcular, va notar una lleugera disminució en la velocitat, i després d’una estona es va adonar que frenaven suaument.

Va tornar a obrir els ulls. Encara eren al túnel platejat, tombaven a dreta i esquerra per entre una trama de túnels convergents. Quan finalment s’aturaren, fou en una petita cambra d’acer corbat. D’altres túnels també acabaven allà, i a l’altre extrem de la cambra Arthur veia un gran cercle de llum dèbil i irritant. Era irritant perquè li feia veure-hi malament: resultava impossible enfocar-la adequadament o dir com era de lluny. Arthur va suposar (força equivocadament) que podria ser ultraviolada.

Slartipetràpid es tombà i contemplà Arthur amb aquells ulls vells i solemnes.

—Terrícola —va dir—, ara som al cor de Magrathea.

—Com saps que jo era un terrícola? —exigí Arthur.

—Aquestes coses se’t faran evidents —va respondre el vell amb suavitat—, com a mínim —afegí amb una lleugera vacil·lació a la veu—, més evidents del que són ara.

Va fer una pausa i continuà:

—Et voldria advertir que la cambra que som a punt de travessar no existeix literalment dins el nostre planeta. És una mica massa… grossa. Som a punt de travessar un portal cap a una gran extensió d’hiperespai. Potser et molestarà.

Arthur féu uns quants sorolls nerviosos.

Slartipetràpid tocà un botó i afegí, no massa tranquil·litzadorament:

—Se’m posen per corbata. Agafeu-vos fort.

El vehicle sortí disparat endavant recte cap al cercle de llum, i de sobte Arthur va tenir una idea força clara de quin aspecte tenia l’infinit.

De fet no era l’infinit. L’infinit sembla pla i poc interessant. Mirar cap al cel és mirar cap a l’infinit: la distància és incomprensible i en conseqüència insignificant.

La cambra on va emergir l’aerocar era de tot excepte infinita, simplement era molt molt molt grossa, tan grossa que donava una sensació d’infinitat molt millor que el propi infinit.

Els sentits d’Arthur suraven a la deriva: movent-se a la immensa velocitat que sabia que l’aparell assolia, els dos homes s’enfilaren lentament enlaire i deixaren enrere el portal lluminós per on havien passat, un cap d’agulla invisible en la paret relluent que tenien a l’esquena.

La paret.

La paret desafiava la imaginació: la seduïa i la desafiava. La paret era tan paralitzadorament vasta i enorme, que el cim, la base i els costats es perdien de vista. Només el xoc del vertigen era suficient per matar un home.

La paret semblava completament plana. Caldria els equips de mesura làser més acurats per detectar que, en enfilar-se, aparentment fins a l’infinit, en caure vertiginosament en la llunyania, en estendre’s a cada banda, també es corbava. Es tornava a trobar a tretze segons-llum de distància. En altres paraules, les parets formaven l’interior d’una esfera buida, una esfera d’uns cinc milions de quilòmetres de diàmetre inundada amb una llum increïble.

—Benvingut —va dir Slartipetràpid mentre la taca minúscula que era l’aerocar, ara movent-se a tres vegades la velocitat del so, s’arrossegava imperceptiblement endavant en aquell espai espaterrant—, benvingut a la nostra planta de muntatge.

Arthur mirava tot el que l’envoltava amb una mena d’horror admirat. Emmagatzemats davant d’ells, a una distància que ni podia calcular ni endevinar, hi havia una sèrie de mòbils curiosos, dissenys delicats de metall i llum suspesos al voltant d’ombres esfèriques suspeses al seu torn a l’espai.

—Aquí —va dir Slartipetràpid— és on fem la majoria dels planetes, sabeu?

—Vol dir —va respondre Arthur, intentant formar les paraules—, vol dir que tornen a començar?

—No, no, mare de Déu, no —exclamà el vell—, no, ni tota la galàxia no és prou rica per mantenir-nos. No, ens han despertat per realitzar un sol encàrrec extraordinari per a… uns clients molt especials d’una altra dimensió. Pot ser que us interessi…, allà, lluny, davant nostre.

Arthur seguí el dit de l’home, fins que va poder identificar l’estructura flotant que li assenyalava. De fet era l’única d’entre moltes estructures que revelava cap senyal d’activitat, tot i que això era més aviat una impressió subliminal que res de concret que es pogués explicar.

En aquell moment, però, un llampec travessà l’estructura i revelà en un relleu molt contrastat les formes que hi havia formades a l’esfera fosca de l’interior. Unes formes que Arthur coneixia, formes arrodonides i aspres que li resultaven tan familiars com les formes de paraules, part del mobiliari de la seva ment. Durant uns instants es quedà assegut en silenci, astorat, mentre les imatges li voltaven pel cap a tota velocitat i intentaven trobar un lloc on assentar-se i formar algun sentit.

Una part del cervell li deia que sabia perfectament bé què mirava i què representaven aquelles formes, mentre una altra, amb força seny, refusava de tolerar la idea i rebutjava qualsevol responsabilitat si es continuava pensant en aquell sentit.

El llampec es repetí, i aquesta vegada no hi havia cap dubte.

—La Terra… —xiuxiuejà Arthur.

—Bé, és la Terra II, de fet —va dir Slartipetràpid alegrement—. Estem fent una còpia dels clixés originals.

Va haver-hi una pausa.

—M’està dient —va dir Arthur, lentament i amb control— que vostès originàriament… van construir la Terra?

—Ui, sí —va respondre Slartipetràpid—. Vàreu anar mai a un lloc…, em sembla que es deia Noruega?

—No —va fer Arthur—, no hi vaig ser mai.

—Quina llàstima —va dir Slartipetràpid—, era meva. Va guanyar un premi, sabeu? Tenia unes precioses vores arrugades. Em vaig enfadar d’allò més en sentir que l’havien destruïda.

—Que es va enfadar vostè?

—Sí. Cinc minuts més i no m’hauria sabut tant de greu. Va ser una pífia ben empipadora.

—Què? —va fer Arthur.

—Els ratolins estaven furiosos.

—Que els ratolins estaven furiosos?

—I tant —va dir el vell amb suavitat.

—Sí, suposo que també n’estaven els gossos i els gats i els ornitorincs australians, però…

—Ah!, però ells no l’havien pagada, oi?

—Miri —va dir Arthur—, que li estalviaria molt de temps si jo ho deixés estar i em tornés boig ara mateix?

Durant una estona l’aerocar continuà el vol en un silenci molest. Aleshores el vell intentà explicar-ho tot pacientment.

—Terrícola, el planeta sobre el que vivíeu era encarregat, pagat i controlat pels ratolins. Fou destruït cinc minuts abans de la consecució de l’objectiu per al qual havia estat construït, n’hem de construir un altre.

Arthur només entenia una paraula.

—«Ratolins»?

—Això mateix, terrícola.

—Miri, perdoni: parlem de les cosetes blanques i peludes amb la fixació pel formatge i les dones enfilades a la taula i cridant en les sèries de principis dels seixanta?

Slartipetràpid tossí educadament.

—Terrícola —va dir—, de vegades costa seguir la manera com parleu. Recordeu que he estat adormit dins aquest planeta de Magrathea durant cinc milions d’anys i sé poca cosa d’aquestes sèries de principis dels seixanta de què parleu. Aquests éssers que anomeneu ratolins, sabeu?, no són ben bé el que semblen. Són simplement la protrusió en la nostra dimensió d’uns vastos éssers hiperintel·ligents i pan-dimensionals. Tot això del formatge i els xiscles és maquillatge.

L’home féu una pausa, i amb un gest comprensiu continuà:

—Em sap greu, però han estat experimentant amb vosaltres.

Arthur pensà en això un instant, i aleshores se li aclarí l’expressió.

—Ah, no —va dir—, ja veig l’origen de l’error, ara. No, miri, el que passava és que érem nosaltres els qui fèiem experiments amb ells. Sovint els utilitzaven en investigacions del comportament, Pavlov i tot allò. I el que passava era que feien tota mena de proves als ratolins: aprenien a tocar timbres, corrien per laberints i coses així per poder examinar tota la naturalesa del procés de l’aprenentatge. A partir de les nostres observacions sobre el seu comportament, vàrem poder aprendre moltes coses sobre el nostre…

La veu d’Arthur es perdé.

—Quina subtilesa… —va dir Slartipetràpid—, no es pot fer altra cosa sinó admirar-la.

—Què? —va dir Arthur.

—Quina manera millor de disfressar les seves veritables naturaleses, i quina manera millor de guiar el vostre pensament? De sobte recorrent un laberint pel mal camí, menjant-se el tros de formatge equivocat, morint-se inesperadament de mixomatosi…, si es calcula amb precisió, l’efecte acumulatiu és enorme.

Va fer una pausa per crear atenció.

—Sabeu, terrícola?, són éssers hiperintel·ligents pan-dimensionals molt astuts. El vostre planeta i la vostra raça han format la matriu d’un ordinador orgànic que realitzava un programa d’investigació de deu milions d’anys…

»Permeteu-me que us expliqui tota la història. Us ocuparà una mica de temps.

—El temps —va dir Arthur dèbilment— no és pas un dels meus problemes, ara mateix.





Capítol XXV


Evidentment, hi ha molts problemes relacionats amb la vida, dels quals alguns dels més populars són: Per què neixen les persones? Per què moren? Per què volen passar-se tant de temps entremig duent rellotges digitals?

Fa molts molts milions d’anys, una raça d’éssers hiperintel·ligents pan-dimensionals (la manifestació física dels quals en el seu univers pan-dimensional no és diferent de la nostra) es va afartar tant dels saraus continus sobre el sentit de la vida, la qual cosa interrompia el seu passatemps preferit, l’Ultra Cricket Brocknià (un curiós joc en el qual es colpejava la gent de sobte sense cap motiu aparent i aleshores es fugia), que van decidir seure i solucionar els seus problemes definitivament.

I amb aquesta finalitat es va construir un súper ordinador fabulós que era tan increïblement intel·ligent que fins i tot abans que li connectessin els bancs de dades havia començat per «penso, i per tant sóc», i havia arribat a deduir l’existència de l’arròs amb llet i l’IRPF abans que el poguessin desconnectar.

Era gros com una ciutat petita.

La consola principal era instal·lada en un despatx especial d’executiu, muntada sobre un escriptori enorme d’executiu de la ultracaoba més fina i recobert del millor cuir ultravermell. La catifa fosca era discretament sumptuosa, exòtiques plantes d’interior i litografies dels programadors principals i les seves famílies estaven liberalment escampades per l’habitació, i majestuoses finestres s’obrien damunt una plaça pública emmarcada per arbres.

El dia de la Gran Connexió arribaren dos programadors amb maletins, sòbriament vestits, i foren conduïts discretament al despatx. Eren conscients que aquest dia representarien tota la raça en el seu moment més esplendorós, però es captenien amb calma i silenci en seure deferencialment davant l’escriptori, obrir els maletins i treure les llibretes folrades de cuir.

Es deien Lunkwill i Foot.

Durant uns instants van quedar-se asseguts en un silenci respectuós; aleshores, després d’intercanviar una mirada silenciosa amb Foot, Lunkwill s’inclinà endavant i tocà un petit plafó negre.

El més subtil dels zumzejos indicà que l’immens ordinador es trobava ara en mode totalment actiu. Després d’una pausa els parlà amb una veu rica, ressonant i profunda.

Va dir:

—Quina és aquesta gran tasca per a la qual jo, Pensament Profund, el segon més gran ordinador de l’Univers del Temps i l’Espai, he estat creat?

Lunkwill i Foot es miraren sorpresos.

—La teva tasca, oh ordinador… —començà Foot.

—No, un moment, això no va bé —va dir Lunkwill, preocupat—. Vam dissenyar aquest ordinador clarament perquè fos el millor que s’ha fet mai, i no ens podem acontentar amb el segon millor. Pensament Profund —digué a l’ordinador—, és que no ets com et vam dissenyar perquè fossis l’ordinador més gran i més poderós de tots els temps?

—M’he descrit com el segon més gran —entonà Pensament Profund—, i això és el que sóc.

Una altra mirada preocupada passà entre els dos programadors.

Lunkwill s’escurà la gola.

—Deu haver-hi algun error —va dir—; no ets un ordinador més gran que el Milliard Gargantubrià de Maximegalon, que pot comptar tots els àtoms d’una estrella en un mil·lisegon?

—El Milliard Gargantubrià? —va dir Pensament Profund amb menyspreu no dissimulat—. Un simple àbac: ni me’n parleu.

—I no ets —va dir Foot inclinant-se amb ànsia endavant— un analista més gran que el Pensador Estelar Googlèpex de la Setena Galàxia de Llum i Ingenuïtat, que pot calcular la trajectòria de cada partícula aïllada de pols en una tempesta de sorra de cinc setmanes a Dangrabad Beta?

—Una tempesta de sorra de cinc setmanes? —va dir Pensament Profund altivament—. Em pregunteu això a mi, que he contemplat els vectors mateix dels àtoms en el propi Big Bang? No em molesteu amb aquestes nimietats de calculadora de butxaca.

Els dos programadors, violents, es quedaren asseguts una estona en silenci. Aleshores Lunkwill es tornà a inclinar endavant.

—Però és que no ets —va demanar— un orador més diabòlic que el Gran Disputador Neutrònic Omni-Cognitiu Hiperlòbic de Ciceronicus 12, el Màgic i Infatigable?

—El Gran Disputador Neutrònic Omni-Cognitiu Hiperlòbic —va dir Pensament Profund arrossegant les erres— podria convèncer un MegaAse perquè es desfés de les quatre potes…, però només jo el podria persuadir perquè després anés a fer un volt.

—Aleshores —demanà Ford—, quin és el problema?

—No hi ha cap problema —va dir Pensament Profund amb tons magníficament ressonants—. Senzillament sóc el segon més gran ordinador de l’Univers del Temps i l’Espai.

—Com que el segon? —insistí Lunkwill—. Per què no deixes de dir «el segon»? Ben segur que no deus pensar en el Tità Muller Multicorticoide Perspicutró, oi? O el Pondermàtic? O el…?

Uns llums despectius llampeguejaren per la consola de l’ordinador.

—No malgastaré ni una sola unitat de pensament en aquests enzes cibernètics! —tronà—. No parlo d’altre sinó l’ordinador que ha de venir darrere meu!

Foot estava perdent la paciència. Va deixar de banda la llibreta i mormolà:

—Em sembla que això es torna innecessàriament messiànic.

—Vosaltres no sabeu res dels temps futurs —pronuncià Pensament Profund— i tot i això en els meus immensos circuits puc navegar pels infinits deltes de la probabilitat futura i veure que un dia ha de venir un ordinador, els simples paràmetres operacionals del qual jo sóc indigne de calcular, però que finalment serà el meu destí fer-ne el disseny.

Foot sospirà profundament i féu una ullada a Lunkwill.

—Podem continuar i fer la pregunta? —va dir.

Lunkwill li féu un gest perquè s’esperés.

—Quin ordinador és aquest de què parles? —demanà.

—No en parlaré més, de moment —va dir Pensament Profund—. I ara, pregunteu-me el que vulgueu perquè jo pugui funcionar. Parleu.

S’encongiren d’espatlles. Foot es redreçà.

—Oh Ordinador Pensament Profund —va dir—, la tasca per a la qual t’hem dissenyat és aquesta. Volem que ens diguis… —va fer una pausa— la Resposta!

—La Resposta? —va dir Pensament Profund—. La Resposta a què?

—La Vida! —urgí Foot.

—L’Univers! —va dir Lunkwill.

—Tot! —van dir alhora.

Pensament Profund va fer una pausa per a un instant de reflexió.

—Pelut —va dir finalment.

—Però pots fer-ho?

Es repetí la pausa sumptuosa.

—Sí —va dir Pensament Profund—, puc fer-ho.

—Hi ha una resposta, doncs? —va dir Foot amb una emoció que no el deixava respirar.

—Una resposta simple? —afegí Lunkwill.

—Sí —va confirmar Pensament Profund—. La Vida, l’Univers, i Tot. Hi ha resposta. Però —afegí— hi hauré de pensar.

Una commoció sobtada destruí el moment: la porta va obrir-se de cop i dos joves enfurismats que duien túniques bastes de color blau descolorit i cinturons de la Universitat de Cruxvant irromperen a l’habitació empenyent a un costat els lacais incapaços que intentaven barrar-los el camí.

—Exigim que ens deixin entrar! —cridà el més jove dels dos homes mentre clavava el colze al coll d’una secretària jove i bonica.

—Vinga! —cridà el més vell—, no ens podeu deixar a fora!

Va empènyer un programador de segona i el va fer sortir.

—Exigim que no ens podeu deixar a fora! —bramà el jove, tot i que ara era fermament a l’interior de la sala i ningú no feia més intents per aturar-lo.

—Qui sou? —va dir Lunkwill aixecant-se enfadat del seu seient—. Què voleu?

—Jo sóc Majikthise! —anuncià el més gran.

—I jo exigeixo que sóc Vroomfondel! —cridà el jove.

Majikthise es tombà cap a Vroomfondel.

—Ja està bé —li explicà enfadat—, això no cal que ho exigeixis.

—Està bé! —bramà Vroomfondel donant cops en un escriptori que tenia a prop—. Sóc Vroomfondel i això no és cap exigència, això és un fet ben sòlid! El que exigim són fets sòlids!

—No, de cap manera! —exclamà Majikthise, irritat—. Això és precisament el que no exigim!

Amb prou feines aturant-se per agafar aire, Vroomfondel cridà:

—No exigim fets sòlids! El que exigim és una absència total i absoluta de fets sòlids. Exigeixo que puc o no ser Vroomfondel!

—Però qui cony sou? —exclamà un indignat Foot.

—Nosaltres —digué Majikthise— som Filòsofs.

—Tot i que podem no ser-ne —va dir Vroomfondel tot movent un dit amenaçador cap als programadors.

—És clar que en som —insistí Majikthise—. És ben segur que som aquí com a representants de la Unió Amalgamada de Filòsofs, Savis, Llumeneres i d’Altres Pensants, i volem que pareu la màquina, i volem que la pareu ara mateix!

—Quin problema hi ha? —va preguntar Lunkwill.

—Ja t’explicaré jo quin és el problema, col·lega —va dir Majikthise—: competències, aquest és el problema!

—Exigim —bramulà Vroomfondel— que les competències siguin o no el problema!

—Vosaltres limiteu-vos a deixar que les màquines continuïn sumant —advertí Majikthise—, i nosaltres ens ocuparem de les veritats eternes, moltes gràcies. Val més que reviseu la vostra posició legal. Segons la llei, la Recerca de la Veritat Ultima és clarament la prerrogativa inalienable dels treballadors de la ment. I aleshores el cony de màquina va i resulta que acaba per trobar-la i ens quedem sense feina d’un dia per l’altre, oi? A veure, de què serveix passar-se la meitat de la nit despert discutint que pot haver-hi o no un Déu si aquesta màquina va i et dóna el cony de número de telèfon de Déu l’endemà al matí?

—Això mateix —cridà Vroomfondel—, exigim àrees rígidament definides de dubte i d’incertesa!

De sobte una veu estentòria retrunyí a l’habitació.

—I jo puc fer cap observació en aquest punt? —inquirí Pensament Profund.

—Anirem a la vaga! —bramà Vroomfondel.

—Això mateix! —assentí Majikthise—. Tindreu una vaga nacional de Filòsofs a les mans!

El nivell de soroll de l’habitació de sobte augmentà quan diversos amplificadors greus secundaris, muntats en altaveus assossegadorament treballats i envernissats que hi havia escampats per tota l’habitació, interromperen per donar una mica més de força a la veu de Pensament Profund.

—L’únic que volia dir —tronà l’ordinador— és que els meus circuits estan irrevocablement dedicats a calcular la Qüestió Última de la Vida, l’Univers i Tot… —va fer una pausa i se sentí satisfet d’haver captat l’atenció de tothom abans de continuar amb més suavitat—: però trigaré una mica a acabar d’executar el programa.

Foot donà una mirada impacient al seu rellotge.

—Quanta estona? —va demanar.

—Set milions i mig d’anys —va dir Pensament Profund.

Lunkwill i Foot es quedaren astorats.

—Set milions i mig d’anys…! —cridaren alhora.

—Sí —declamà Pensament Profund—. Ja he dit que hi hauria de pensar, oi? I se m’acudeix que executar un programa com aquest ben segur que crearà una quantitat enorme de publicitat per a tota l’àrea de filosofia en general. Cadascú tindrà les seves teories sobre quina resposta finalment donaré, i qui pot capitalitzar millor el mercat de les comunicacions que vosaltres mateixos? Mentre continueu dissentint els uns dels altres amb prou violència i us continueu ridiculitzant a la premsa groga, i mentre tingueu agents espavilats, podreu viure amb l’esquena dreta la resta de la vida. Què us sembla això?

Els dos filòsofs se’l miraven bocabadats.

—Collons! —va dir Majikthise—, d’això sí que en dic pensar. Escolta, Vroomfondel, per què no se t’acudeixen mai coses així?

—No ho sé pas —va respondre Vroomfondel en un xiuxiueig admirat—, em sembla que devem tenir el cervell massa educat, Majikthise.

I dient això feren mitja volta i sortiren per la porta cap a un estil de vida que mai no havien pogut arribar a somniar.





Capítol XXVI


—Sí, molt edificant —va dir Arthur, després que Slartipetràpid li hagués explicat els aspectes principals de la història—, però no entenc què té a veure tot això amb la Terra i els ratolins i tota la pesca.

—Això no és sinó la primera meitat de la història, terrícola —va dir l’home—. Si vols descobrir què va passar set milions i mig d’anys després, el gran dia de la Resposta, permet-me que et convidi al meu estudi, on podràs experimentar personalment els fets amb els nostres arxius de Sensocinta. Això, és clar, si no vols anar a fer un volt per la superfície de Nova Terra. Només està acabada a mitges, però. Encara ni tan sols no hem acabat d’enterrar els esquelets artificials de dinosaures a l’escorça, després ens queda per posar els Períodes Terciari i Quaternari de l’Era Cenozoica, i…

—No, gràcies —va dir Arthur—, no seria ben bé el mateix.

—No —digué Slartipetràpid—, no serà el mateix.

I féu girar l’aerocar i tornà enrere cap a la paret vertiginosa.





Capítol XXVII


L’estudi de Slartipetràpid era un caos total, com els efectes d’una explosió en una biblioteca pública. L’home arrufà el front en entrar-hi.

—Una desgràcia terrible —va dir—: va explotar un díode als ordinadors de manteniment de vida. Quan vam intentar reanimar el personal de neteja, vam descobrir que feia trenta mil anys que eren morts. I qui llençarà els cossos, eh?, això és el que jo vull saber. Mireu, per què no seieu allà i em deixeu que us connecti?

Va fer un gest a Arthur cap a una cadira que semblava feta amb la caixa toràcica d’un estegosaure.

—La van fer de la caixa toràcica d’un estegosaure —explicà el vell mentre remenava entre miques de cable prim sota muntanyes inestables de paper i instruments de dibuix—. Aquí —va dir—, agafeu-los —i allargà a Arthur un parell de puntes pelades de cable.

En l’instant va agafar-les, un ocell el travessà.

Era suspès a mitja alçada i no es veia. Sota seu hi havia una plaça en una ciutat, una bonica plaça emmarcada per arbres, i a tot el voltant, fins on arribava la mirada, hi havia edificis blancs de formigó de dissenys espaiosos i ventilats, però fets malbé pel temps: n’hi havia molts que estaven esquerdats i tacats de la pluja. Avui, però, lluïa el sol, una brisa fresca ballava alegrement entre els arbres, i l’estranya sensació que tots els edificis zumzejaven lleument es devia probablement al fet que la plaça i tots els carrers que l’envoltaven estaven farcits de gent alegre i emocionada. En algun lloc tocava una banda, banderes de coloraines onejaven al vent i es respirava un ambient de carnaval.

Arthur se sentia molt sol penjat a l’aire per sobre de tot allò sense ni tenir cos, però abans que tingués temps de reflexionar-hi una veu ressonà a la plaça i demanà l’atenció de tothom.

Un home dret, sobre una estrada alegrement guarnida davant l’edifici que clarament dominava la plaça, es dirigia a la multitud per la megafonia.

—Oh gent que espereu a l’ombra de Pensament Profund! —cridà—. Honorats descendents de Vroomfondel i Majikthise, els Pundits Més Grans i Més Veritablement Interessants que l’Univers ha conegut… El Temps d’Espera s’ha acabat!

La multitud esclatà en crits d’alegria. Banderes, gallardets i xiulets d’admiració inundaren l’aire. Els carrers més estrets semblaven centpeus de cap per avall sacsejant totes les potes a l’aire.

—Set milions i mig d’anys ha esperat la nostra raça aquest Dia Gran i Esperançadorament Il·luminador! —cridà l’orador—. El Dia de la Resposta!

Més crits d’alegria sorgiren de la multitud extàtica.

—Mai més —cridà l’home—, mai més no ens despertarem al matí i pensarem «Qui sóc? Quin és el meu objectiu a la vida? És important de veritat, còsmicament parlant, si no em llevo i vaig a treballar?». Perquè avui a la fi coneixerem definitivament la resposta planera i simple a tots aquestes petits problemes molestos de la Vida, l’Univers i Tot!

Mentre la multitud tornava a entrar en erupció, Arthur es trobà lliscant per l’aire cap a un dels grans i majestuosos finestrals de la primera planta de l’edifici que hi havia darrere la plataforma des de la qual l’orador s’adreçava a la multitud.

Va experimentar un instant de pànic en travessar la finestra, però aquest pànic desaparegué quan més o menys un segon després descobrí que havia traspassat el vidre sòlid sense tocar-lo.

Ningú de l’habitació no es fixà en la seva peculiar entrada, la qual cosa no és gaire sorprenent perquè ell no hi era.

Començà a adonar-se que tota l’experiència era una projecció enregistrada que deixava per terra les sis pistes de setanta mil·límetres. La sala era molt semblant a com Slartipetràpid l’havia descrita. En set milions i mig d’anys l’havien cuidada bé i l’havien netejada amb regularitat cada segle aproximadament. L’escriptori d’ultracaoba era gastat de les vores, la catifa una mica descolorida ara, però el gran terminal d’ordinador seia en la seva glòria resplendent al capdamunt del cuir de l’escriptori, tan lluent com si l’haguessin construït ahir.

Dos homes severament vestits seien respectuosament davant el terminal i esperaven.

—El moment gairebé ha arribat —va dir un d’ells.

Arthur se sorprengué de veure una paraula que es materialitzava en l’aire just al costat del coll de l’home. La paraula era «Bufaquawl», i va pampalluguejar un parell de vegades i tornà a desaparèixer. Abans que Arthur pogués assimilar això, l’altre home parlà i la paraula «Ptxe» li aparegué al costat del coll.

—Fa setanta-cinc mil generacions, els nostres avantpassats posaren en moviment aquest programa —va dir el segon home—, i en tot aquest temps nosaltres serem els primers de sentir parlar l’ordinador.

—Una perspectiva colpidora, Ptxe —corroborà el primer home, i Arthur s’adonà de sobte que mirava un enregistrament amb subtítols.

—Nosaltres som els qui sentirem —digué Ptxe— la resposta a la gran pregunta de la Vida…!

—L’Univers…! —digué Bufaquawl.

—I Tot…!

—Xxxxt —va fer Bufaquawl amb un lleu gest—. Em sembla que Pensament Profund es prepara per parlar!

Hi hagué un instant de pausa expectant mentre els plafons lentament tornaven a la vida a la part davantera de la consola. Tot de llums s’encengueren i s’apagaren experimentalment, fins assentar-se en uns traços enfeinats. Un zumzeig greu i tènue sorgí del canal de comunicació.

—Bon dia —digué Pensament Profund finalment.

—Eh… Bon dia; oh Pensament Profund —digué Bufaquawl nerviosament—, tens…, eh…, d’això…

—Una resposta per a vosaltres? —interrompé Pensament Profund majestuosament—. Sí.

Els dos homes tremolaven d’expectació. L’espera no havia estat debades.

—Així de debò n’hi ha una? —alenà Ptxe.

—Així de debò n’hi ha una —confirmà Pensament Profund.

—A Tot? A les grans Preguntes de la Vida, l’Univers i Tot?

—Sí.

Tots dos homes havien estat preparats per a aquest moment, tota la seva vida havia estat una preparació, havien estat seleccionats en el moment de néixer com aquells que serien testimonis de la resposta, però fins i tot així es van trobar panteixant i inquiets a la cadira com nens emocionats.

—I de debò ets a punt per donar-nos-la? —apressà Bufaquawl.

—Sí.

—Ara?

—Ara —va dir Pensament Profund.

Tots dos es passaren la llengua pels llavis secs.

—Tot i que em sembla —afegí Pensament Profund— que no us agradarà.

—És igual! —va dir Ptxe—. L’hem de conèixer! Ara!

—Ara? —preguntà Pensament Profund.

—Sí! Ara…

—D’acord —digué l’ordinador, i es tornà a quedar en silenci. Els dos homes no podien estar-se quiets. La tensió resultava insuportable.

—De veritat que no us agradarà —observà Pensament Profund.

—Digues!

—D’acord —va dir Pensament Profund—. La Resposta a la Gran Pregunta…

—Sí…!

—De la Vida, l’Univers i Tot… —digué Pensament Profund.

—Sí…!

—És… —va dir Pensament Profund, i féu una pausa.

—Sí…!

—És…

—Sí…!!!??

—Quaranta-dos —va dir Pensament Profund, amb infinita majestuositat i calma.





Capítol XXVIII


Va passar molta estona abans que ningú parlés.

De reüll Ptxe podia veure el mar de cares expectants que hi havia a fora, a la plaça de baix.

—Ens linxaran, oi? —xiuxiuejà.

—Era un encàrrec difícil —va dir Pensament Profund suaument.

—Quaranta-dos! —explotà Bufaquawl—. Aquest és tot el resultat de set milions i mig d’anys de feina?

—Ho he comprovat amb tota minuciositat —va dir l’ordinador—, i això és la resposta final. Em sembla que el problema, per ser honest amb vosaltres, és que mai no heu sabut de debò quina és la pregunta.

—Però era la Gran Pregunta! La Pregunta Essencial de la Vida, l’Univers i Tot! —bramà Bufaquawl.

—Sí —va dir Pensament Profund amb l’aire de qui està disposat a suportar els idiotes—, però què diu la pregunta?

Un lent silenci estupefacte envaí els homes que miraven fixament primer l’ordinador i després l’un a l’altre.

—Bé, ja ho saps, doncs és Tot… Tot… —oferí Ptxe dèbilment.

—Exactament! —va dir Pensament Profund—. Doncs així que sapigueu quina és la pregunta, sabreu què significa la resposta.

—Té, fabulós —mormolà Bufaquawl—, faries el favor de dir-nos la pregunta?

—La Pregunta Essencial?

—Sí!

—De la Vida, l’Univers i Tot?

—Sí!

Pensament Profund rumià un moment.

—Pelut —va dir.

—Però ho pots fer? —cridà Bufaquawl.

Pensament Profund rumià això un altre llarg moment.

—No —va dir finalment amb fermesa.

Els dos homes es deixaren caure desesperats a les cadires.

—Però us diré qui ho pot fer —afegí Pensament Profund.

Tots dos aixecaren la vista de cop.

—Qui? Digues!

De sobte Arthur començà a sentir com al seu inexistent clatell s’eriçaven els cabells i es trobà avançant lentament però inexorable cap a la consola, però va suposar que només era un zoom dramàtic per part de qui hagués fet l’enregistrament.

—No parlo d’altre sinó l’ordinador que ha de venir darrere meu —entonà Pensament Profund, i la seva veu recuperava els tons declamatoris habituals—. Un ordinador, els simples paràmetres operacionals del qual jo sóc indigne de calcular, i tot i així us el dissenyaré. Un ordinador que pot calcular la Pregunta a la Resposta Essencial, un ordinador d’una complexitat tan infinita i subtil, que la vida orgànica mateix en formarà part de la matriu operacional. I vosaltres personalment prendreu noves formes i davallareu a l’ordinador per controlar-ne el programa de deu milions d’anys! Sí! Jo us dissenyaré aquest ordinador. I jo us donaré un nom per a aquest ordinador. I es dirà… La Terra.

Ptxe mirava Pensament Profund bocabadat.

—Quin nom tan sonso —va dir, i unes grans incisions li aparegueren per tot el cos.

Bufaquawl també tenia uns esvorancs immensos procedents del no-res. La consola de l’Ordinador s’esquerdà i es trencà, les parets parpellejaren i l’habitació s’ensorrà amunt dins el propi sostre…

Slartipetràpid era dret davant d’Arthur i sostenia els dos cables.

—Fi de la cinta —va explicar.





Capítol XXIX


—Zàfod! Desperta!

—Mmmmmmnnnnnnnnnnn?

—Ei, vinga, desperta.

—Deixa’m fer això que em surt bé, eh? —mormolà Zàfod, i rodolà d’esquena a la veu per tornar a dormir.

—Vols que t’engegui una puntada? —va dir Ford.

—Et proporcionaria un gran plaer? —va preguntar Zàfod lleganyosament.

—No.

—A mi tampoc. Per tant, quin sentit té? No m’emprenyis.

Zàfod es caragolà.

—Ha rebut una dosi doble de gas —digué Trillian—. Té dues tràquees.

—I calleu —va dir Zàfod—. Ja costa prou mirar de dormir. Què li passa al terra? És tot fred i dur.

—És d’or —va dir Ford.

Amb un moviment increïble de ballet, Zàfod era dempeus i escrutava l’horitzó, perquè era fins allà que s’estenia el terra d’or, en totes direccions, perfectament llis i sòlid. Lluïa com…, és impossible dir com què lluïa perquè no hi ha res a l’Univers que llueixi de la mateixa manera que llueix un planeta fet d’or massís.

—Qui ha posat tot això aquí? —xisclà Zàfod, amb els ulls molt oberts.

—No t’animis —va dir Ford—, només és un catàleg.

—Un qui?

—Un catàleg —va dir Trillian—, una il·lusió.

—Com ho saps? —cridà Zàfod, i es deixà caure de quatre grapes per mirar el terra.

El burxà i el picà. Era molt fort i lleugerament tou: el podia marcar amb l’ungla. Era molt groc i molt brillant, i quan hi respirà a sobre, l’alè se n’evaporà d’aquella manera tan peculiar i especial en què l’alè s’evapora de l’or massís.

—Trillian i jo hem retornat fa una estona —informà Ford—. Hem estat cridant fins que han vingut, i hem continuat cridant fins que se n’han afartat i ens han posat en aquest catàleg planetari per tenir-nos entretinguts fins que estiguessin preparats per enfrontar-se a nosaltres. Això és tot Sensocinta.

Zàfod se’l mirà amargament.

—Merda —va dir—, em despertes del meu somni perfectament bo per ensenyar-me el d’algú altre.

Va seure, enrabiat.

—I què és aquella sèrie de valls d’allà? —va preguntar.

—El contrast —va dir Ford—; ho hem mirat.

—No t’hem volgut despertar més d’hora —va dir Trillian—. A l’últim planeta el peix ens arribava als genolls.

—Peix?

—Hi ha gent que li agraden coses estranyes.

—I abans hem tingut platí. Una mica avorrit. Però ens ha semblat que aquest t’agradaria veure’l.

Mars de llum els saltaven als ulls miressin cap on miressin.

—Molt bonic —va dir Zàfod amb petulància.

Al cel aparegué un immens número de catàleg. Va pampalluguejar i canvià, i quan van mirar al seu voltant també havia canviat la terra.

—Ecs! —van fer tots tres alhora.

El mar era porpra. La platja sobre la qual es trobaven era composta per palets minúsculs grocs i verds: presumiblement pedres preciosíssimes. Les muntanyes que hi havia en la llunyania semblaven toves i ondulants, amb cims vermells. A la vora hi havia un taula de platja de plata massissa amb un para-sol malva amb volants i borles de plata.

Al cel aparegué un immens rètol que substituïa el número de catàleg. Deia: «Siguin quins siguin els vostres gustos, Magrathea us els pot proporcionar. No és immodèstia».

I cinc-centes dones completament despullades caigueren del cel en paracaigudes.

En un instant, l’escena desaparegué i els deixà en un prat en primavera ple de vaques.

—Ui! —va fer Zàfod—, els meus cervells!

—Vols parlar-ne? —va dir Ford.

—Sí, d’acord —va respondre Zàfod.

I tots tres segueren i ignoraren les escenes que anaven i venien al seu voltant.

—Jo ho veig així —començà Zàfod—. Fos el que fos que li va passar al meu cervell, ho vaig fer jo. I ho vaig fer d’una manera tal que no fos detectat per les proves de control del govern. I jo tampoc no ho havia de saber. Força bèstia, oi?

Els altres dos assentiren.

—O sigui que penso: què és tan secret que no puc permetre que ningú sàpiga que jo ho sé, ni el Govern Galàctic, ni tan sols jo mateix? I la resposta és que no ho sé, evidentment. Però he ajuntat unes quantes coses i ho puc començar a endevinar. Quan vaig decidir presentar-me a President? Poc després de la mort de Yooden Vranx. Et recordes d’en Yooden, Ford?

—Sí —va respondre Ford—, era el paio que ens vam trobar quan érem nanos, el capità arturià. Era la conya. Ens va donar avellanes quan vas envestir-li el seu megatransport. Va dir que érem els nanos més increïbles que havia conegut mai.

—Què és tot això? —demanà Trillian.

—Prehistòria —va explicar Ford—, quan érem nanos a Betelgeuse. Els megatransports arturians portaven la major part de les trameses grosses entre el Centre Galàctic i les regions exteriors. Els exploradors comercials de Betelgeuse trobaven els mercats i els arturians els fornien. Va haver-hi molts problemes amb els pirates abans que els esborressin en les guerres dordel·lianes, i els megatransports havien d’anar equipats amb els camps defensius més fantàstics que la ciència galàctica coneixia. Eren unes bèsties de naus, i enormes. En òrbita al voltant d’un planeta eclipsaven el sol.

»Un dia, el jove Zàfod aquí present va i decideix assaltar-ne un. Amb una scooter tri-reactora dissenyada per a l’estratosfera, un simple nano. Mira, era l’animalada més grossa que se’t pugui acudir. Vaig anar-hi perquè m’havia jugat uns diners ben fàcils de guanyar que no ho faria, i no volia que tornés amb proves falses. I què passa? Agafem la tri-reactora, que havia trucat i ja no tenia res a veure amb l’original, travessem tres parsecs en qüestió de setmanes, ens obrim pas en un megatransport encara no sé com, marxem sobre el pont amb pistoles de joguina i exigim que ens donin avellanes. No he sentit parlar mai de cap bestiesa més grossa. Vaig perdre la paga de tot un any. I a canvi de què? D’avellanes.

—El capità era aquest paio realment increïble, en Yooden Vranx —va dir Zàfod—. Ens va donar menjar, beguda…, coses de llocs ben estranys de la galàxia, munts d’avellanes, és clar, i ens ho vam passar pipa. Després ens va teleportar de tornada. A l’ala de màxima seguretat de la presó estatal de Betelgeuse. Era l’hòstia. Va progressar fins a convertir-se en President de la Galàxia.

Zàfod va fer una pausa.

Actualment, l’escena que els envoltava era submergida en la tenebra. Boires fosques s’arremolinaven al seu voltant i unes formes elefantines vagaven indistintes entre les ombres. L’aire s’omplia de tant en tant dels sorolls d’éssers il·lusoris assassinant d’altres éssers il·lusoris. Resultava evident que devia haver-hi prou gent que li agradés aquesta mena de coses perquè fossin negoci.

—Ford —va dir Zàfod amb veu baixa.

—Sí?

—Just abans que en Yooden es morís va venir a veure’m.

—Què? No m’ho havies dit mai.

—No.

—Què va dir? Per què et va venir a veure?

—Em va parlar del Cor Auri. Va ser idea seva que jo el robés.

—Idea d’ell?

—Sí —va dir Zàfod—, i l’única manera possible de robar-lo era ser a la cerimònia de llançament.

Ford se’l mirà bocabadat un instant, i després esclafí la riallada.

—M’estàs dient —va dir— que et vas decidir a ser President de la Galàxia només per robar aquella nau?

—Això mateix —confirmà Zàfod, amb la mena de somriure que faria que a la majoria de persones les tanquessin en una habitació amb parets encoixinades.

—Però, per què? —va preguntar Ford—. Què hi ha de tant important de tenir-la?

—No ho sé —va respondre Zàfod—. Em sembla que si hagués sabut conscientment què era tan important i què calia per aconseguir-ho, hauria sortit a les proves de control cerebral, i mai no les hauria superades. Em sembla que en Yooden em va dir moltes coses que encara estan tancades.

—O sigui que creus que vas anar i et vas emmerdar el cervell com a resultat del que et va dir en Yooden?

—Era un orador de l’hòstia.

—Sí, però Zàfod, vell col·lega, primer t’has de cuidar, saps?

Zàfod s’encongí d’espatlles.

—O sigui…, no tens cap sospita de motiu per a tot això? —demanà Ford.

Zàfod s’esforçà a pensar en això i va semblar que els dubtes li passaven pel cap.

—No —va dir finalment—. No em sembla que m’estigui confessant cap secret. Tot i així —afegí després de més reflexió—, és comprensible. No em refiaria de mi més que no pas confiaria a encertar una rata amb una escopinada.

Un instant després, el darrer planeta del catàleg desaparegué de sota els seus peus i el món sòlid es tornà a formar.

Eren asseguts en una sala d’espera luxosa plena de tauletes de vidre i premis de disseny.

Un home magratheà alt era dret davant d’ells.

—Els ratolins us rebran ara —va dir.





Capítol XXX


—Doncs ja ho veus —va dir Slartipetràpid fent un intent feble i fals d’endreçar part de l’increïble desordre de l’estudi.

Va agafar un full de paper de dalt de tot d’una pila, però no se li va acudir en quin altre lloc el podia posar, i va deixar-lo una altra vegada dalt de tot de la pila original, que immediatament s’esfondrà.

—Pensament Profund va dissenyar la Terra, nosaltres la vàrem construir i vosaltres hi vàreu viure.

—I els vogons van venir i la van destruir cinc minuts abans que el programa es completés —afegí Arthur, no pas sense amargor.

—Sí —va dir el vell, i féu una pausa per mirar tota l’habitació, desesperat—. Deu milions d’anys de planificació i feina que desapareixen com el fum. Deu milions d’anys, terrícola…, pots arribar a concebre un període de temps així? Una civilització galàctica podria desenvolupar-se a partir d’un cuc cinc vegades en aquest temps. Desapareguda.

Va fer una pausa.

—Bé, això per a vós no significa res —afegí.

—Sap? —va dir Arthur pensívol—, tot això explica moltes coses. Durant tota la vida he tingut la sensació estranya i inexplicable que al món passava alguna cosa, alguna cosa grossa, fins i tot sinistra, i ningú no em volia dir què era.

—No —respongué el vell—, això és una paranoia perfectament normal. Tothom de l’Univers en té.

—Tothom? —va dir Arthur—. Doncs si tothom en té, potser vol dir alguna cosa! Potser en algun lloc fora de l’Univers que coneixem…

—Potser sí. Però i a nosaltres què? —va dir Slartipetràpid abans que Arthur s’animés massa—. Potser sóc massa vell i estic massa cansat —continuà—, però sempre penso que les possibilitats de descobrir què passa de veritat són tan absurdament remotes, que l’única cosa que es pot fer és deixar-ho córrer i estar enfeinat per no pensar-hi. Preneu-me per exemple a mi: jo dissenyo costes. Em van donar un guardó per Noruega.

Va remenar entre una pila de deixalles i tragué un bloc gros de plexiglàs amb el seu nom i on havien esculpit una maqueta de Noruega.

—Quin sentit té això? —va dir—. Cap que jo hagi pogut deduir. Tota la vida he fet fiords. Durant un instant fugisser estan de moda i em donen un premi important.

Hi donà un parell de voltes entre les mans i amb un encongiment d’espatlles el llençà despreocupadament, però no pas tan despreocupadament que no aterrés sobre alguna cosa tova.

—En aquest recanvi de la Terra que estem construint m’han donat Àfrica perquè la faci, i, és clar, la torno a fer amb tot de fiords perquè resulta que m’agraden, i estic prou passat de moda per considerar que donaran al continent un preciós aire barroc. I em diuen que no és prou equatorial.

»Equatorial! —va fer una riallada buida—. Quina importància té? La ciència ha assolit algunes coses meravelloses, evidentment, però m’estimaria molt més ser feliç abans que em donessin la raó.

—I és així?

—No. Per aquí és per on peta tot, evidentment.

—Quina llàstima —es condolgué Arthur—. Semblava un bon mode de vida.

En un punt de la paret s’encengué i s’apagà un petit llum blanc.

—Veniu —digué Slartipetràpid—, heu de trobar-vos amb els ratolins. La vostra arribada al planeta ha originat una expectació considerable. Ja l’han celebrada, tinc entès, com el tercer fet més improbable en la història de l’Univers.

—I quins són els altres dos?

—Ah, probablement només són coincidències —va dir Slartipetràpid despreocupadament.

Obrí la porta i es quedà esperant dret que Arthur el seguís.

Arthur tornà a fer una ullada al seu voltant, i després a ell mateix: la roba suada i arrugada amb la qual havia estat ajagut al fang el dijous al matí.

—Sembla que tinc unes dificultats enormes amb el meu mode de vida —va mormolar per a ell mateix.

—Com dieu? —preguntà el vell amb suavitat.

—No res —va dir Arthur—, només feia broma.





Capítol XXXI


És de tothom ben sabut que parlar sense pensar costa vides, però no sempre s’aprecia el problema en tot el seu abast.

Per exemple, en el mateix moment en què Arthur deia «Sembla que tinc unes dificultats enormes amb el meu mode de vida», va obrir-se una monstruosa llodriguera en el teixit del continu espai-temps i aquesta llodriguera espacial dugué les seves paraules molt molt enrere en el temps i a través de distàncies gairebé infinites en l’espai, fins a una galàxia llunyana on éssers estranys i guerrers havien pres posicions i eren a punt d’iniciar una terrible batalla interestel·lar.

Els dos caps enfrontats es trobaven per darrera vegada.

Un silenci paorós caigué sobre la taula de conferències quan el comandant dels Vl’hurgs, resplendent en la calça curta enjoiada de batalla, va mirar-se de fit a fit el cap dels G’Gugvuntt, acotxat davant seu en un núvol de vapor d’olor dolçosa, i, amb un milió d’esvelts creuers estel·lars espaordidorament armats i preparats per a desfermar la mort elèctrica davant la seva simple ordre, desafià la vil criatura a retirar allò que havia dit de la seva mare.

La criatura va agitar-se dins el vapor fastigosament bombollejant, i en aquell precís moment les paraules «Sembla que tinc unes dificultats enormes amb el meu mode de vida» varen estendre’s per sobre de la taula de conferències.

Desgraciadament, en la llengua dels Vl’hurgs, això era l’insult més terrible que es pogués arribar a imaginar, i no hi havia cap altra resposta que desfermar la guerra més paorosa durant segles.

Finalment, és clar, després que delmessin la seva galàxia durant uns quants milers d’anys, es van adonar que tot havia estat un lamentable error, i així les dues flotes de guerra enemigues arreglaren les diferències que encara tenien per llançar un atac conjunt contra la nostra galàxia, ara identificada sense cap mena de dubte com l’origen de la frase insultant.

Durant uns quants milers d’anys més, les immenses naus esquinçaren les vastedats buides de l’espai i finalment es llançaren xiulant cap al primer planeta amb què van ensopegar —que va resultar ser la Terra— on, degut a un terrible error de càlcul d’escala, tota la flota de batalla fou empassada accidentalment per un gosset.

Aquells qui estudien el complex entramat de causa i efecte en la història de l’Univers diuen que aquesta mena de coses passen contínuament, però que som incapaços d’evitar-ho.

—És la vida —diuen.

Un curt viatge amb l’aerocar dugué Arthur i el vell magratheà a un portal. Van deixar el vehicle i per aquella porta entraren en una sala d’espera plena de taules de vidre i guardons de plexiglàs. Gairebé immediatament, un llum pampalluguejà sobre la porta que hi havia a l’altre extrem de l’habitació, i la travessaren.

—Arthur! Estàs bé! —cridà una veu.

—Estic bé? —va dir Arthur, bastant sorprès—. Que bé!

La llum era tènue, i va trigar un moment a veure Ford, Trillian i Zàfod, asseguts al voltant d’una taula grossa deliciosament engalanada amb plats exòtics, estranys confits de carn i fruites estrafolàries. Tots tres s’hi tiraven de cap.

—Què us ha passat? —exigí Arthur.

—Doncs —va dir Zàfod tot atacant un tros immens de múscul a la brasa— que els nostres amfitrions aquí presents ens han estat gassejant i al·lucinant i fent tota mena de coses estranyes, i ara ens han donat un àpat força bo per compensar-nos. Té —va dir pescant d’un bol un tros de carn que feia una olor horrorosa—, menja una mica de filet de Rino vegà. És deliciós si t’agrada aquesta mena de coses.

—Amfitrions? —va dir Arthur—. Quins amfitrions? No veig cap…

Una veueta va dir:

—Benvingut al dinar, criatura de la Terra.

Arthur féu una ullada al seu voltant i de sobte deixà anar un crit.

—Ecs! —va fer—. Hi ha ratolins a la taula!

Es va fer un silenci incòmode mentre tothom mirava fixament Arthur.

Ell estava absort mirant fixament dos ratolins blancs que hi havia instal·lats sobre la taula en unes coses que semblaven gots de whisky. Va adonar-se del silenci i aleshores es mirà tothom.

—Ah! —va dir en comprendre-ho de sobte—. Ah, perdó, no estava preparat per…

—Permeteu-me que us presenti —va dir Trillian—. Arthur, aquest és el ratolí Benjy.

—Hola —va dir un dels ratolins.

Amb els bigotis va tocar una cosa que devia ser un plafó sensitiu a l’interior de la cosa aquella del got, i es mogué endavant lleument.

—I aquest és el ratolí Frankie.

L’altre ratolí va dir:

—Encantat de conèixe’t —i va fer el mateix.

Arthur es quedà bocabadat.

—Però que no són…

—Sí —va dir Trillian—, són els ratolins que vaig endur-me de la Terra.

Ella va mirar Arthur fixament als ulls, i a Arthur li semblà que en els ulls d’ella detectava un encongiment d’espatlles petit i resignat.

—Em podries acostar aquell bol de MegaAse arturià ratllat? —va dir Trillian.

Slartipetràpid tossí educadament.

—Ehem, perdoneu —va dir.

—Sí, gràcies, Slartipetràpid —va dir el ratolí Benjy secament—, te’n pots anar.

—Què? Ah…, eh…, molt bé —va dir el vell, una mica desconcertat—; així aniré a continuar amb els meus fiords, doncs.

—Bé, de fet no caldrà —va dir el ratolí Frankie—. Sembla que ja no necessitarem més la nova Terra. —Féu girar els ullets—. Ara que hem trobat un natiu del planeta que era allà tres segons abans que fos destruït.

—Què? —cridà Slartipetràpid, esgarrifat—. No pot ser que ho digueu de debò! Tinc mil glaceres en posició i a punt per rodolar sobre Àfrica!

—Doncs potser pots agafar-te unes vacances curtes i anar-hi a esquiar abans que els desmuntis.

—Esquiar! —va cridar el vell—. Aquelles glaceres són obres d’art! Contorns elegantment esculpits, pinacles de gel, esquerdes profundes i majestuoses! Seria un sacrilegi esquiar sobre l’art de debò!

—Gràcies, Slartipetràpid —va dir Benjy amb fermesa—. Això és tot.

—Sí, senyor —va dir el vell fredament—, moltes gràcies. Bé, adéu, terrícola —va dir a Arthur—; espero que se t’arregli el mode de vida.

Amb un breu cop de cap a la resta de la companyia es tombà i sortí tristament de la sala.

Arthur se’l quedà mirant com se n’anava sense saber què dir.

—Ara —va dir el ratolí Benjy—, anem per la feina.

Ford i Zàfod feren picar les copes.

—Per la feina! —van dir.

—Com? —va dir Benjy.

Ford mirà al seu voltant.

—Perdó, em pensava que proposàveu un brindis —va explicar.

Els dos ratolins es remogueren impacients dintre els transports de vidre. Finalment s’asserenaren, i Benjy s’avançà per parlar amb Arthur.

—Mira, criatura de la Terra —va dir—, la situació que tenim és aquesta. Com saps, hem estat més o menys controlant el vostre planeta durant els darrers deu milions d’anys amb la finalitat de trobar aquesta cosa maleïda anomenada la Pregunta Essencial.

—Per què? —va dir Arthur de sobte.

—No: aquesta ja l’havíem pensada —va interrompre Frankie—, però no casa amb la resposta. «Per què?», «Quaranta-dos»…; veus?, no funciona.

—No —va rectificar Arthur—, vull dir que per què ho heu estat fent?

—Ah, ja ho entenc —va dir Frankie—. Bé, cap a la fi per costum, em sembla, si he de ser fastigosament franc. I aquesta és més o menys la qüestió: n’estem fins a les dents de tot plegat, i la idea de tornar-ho a fer per culpa d’aquells vogons berrugosos francament em fa agafar mal de ventre, tu ja m’entens. Va ser per una pura casualitat que Benjy i jo acabéssim la feina i abandonéssim el planeta d’hora per a unes vacances curtes, i des d’aleshores hem estat manipulant el nostre camí de tornada a Magrathea gràcies als bons oficis dels teus amics.

—Magrathea és un portal de tornada a la nostra dimensió —explicà Benjy.

—I des d’aquest moment —continuà el col·lega múrid— hem rebut una oferta d’un contracte enormement gras per fer el programa de varietats de la 5D i un circuit de conferències al nostre barri dimensional, i ens sentim molt inclinats a acceptar-ho.

—Jo ho acceptaria, tu no ho faries, Ford? —va dir Zàfod, animant-lo.

—Ui, sí —va respondre Ford—, m’hi tiraria al damunt de seguida.

Arthur els féu una ullada ràpida mentre es preguntava on aniria a parar tot allò.

—Però cal que tinguem l’article, saps? —va dir Frankie—, vull dir que idealment encara necessitem la Pregunta Essencial d’una manera o una altra.

Zàfod s’inclinà endavant cap a Arthur.

—Mira —va dir—, si es limiten a seure allà a l’estudi de la 5D amb l’aspecte molt tranquil i aleshores van i comenten de passada que resulta que saben la Resposta a la Vida, l’Univers i Tot, i aleshores finalment han d’admetre que és quaranta-dos, el programa serà força curt. No hi ha més explicacions, saps?

—Hem de tenir alguna cosa que sembli bona —va dir Benjy.

—Com que «alguna cosa que sembli bona»? —exclamà Arthur—. Una Pregunta Essencial que sembli bona? Si la diuen un parell de ratolins?

Els ratolins es van emmurriar.

—Bé, vull dir: està molt bé l’idealisme, està molt bé la dignitat de la investigació pura, està molt bé la recerca de la veritat en totes les seves formes, però em sembla que arriba un moment en què comences a sospitar que si hi ha cap veritat de veritat, és que és gairebé segur que tota la infinitat multi-dimensional de l’Univers la governen una colla de sonats. I si has de triar entre passar deu milions d’anys més descobrint-ho, o per altra banda agafar els diners i córrer, doncs jo sóc un que podria tolerar l’exercici —va dir Frankie.

—Però… —començà Arthur, desesperançat.

—Escolta, a veure si entens això, terrícola —interrompé Zàfod—. Ets un producte d’última generació d’aquella matriu d’ordinador, d’acord?, i eres allà fins al precís moment que li van donar pel sac al planeta, oi?

—Eh…

—Per tant, el teu cervell era una part orgànica de la penúltima configuració del programa de l’ordinador —va dir Ford, amb força lucidesa, creia ell.

—D’acord? —va dir Zàfod.

—Bé… —va començar Arthur dubitativament.

No era conscient que mai s’hagués sentit una part orgànica de res. Sempre havia considerat això un dels seus problemes.

—En altres paraules —digué Benjy, conduint aquell petit i curiós vehicle cap a Arthur—, hi ha moltes possibilitats que l’estructura de la pregunta estigui codificada en l’estructura del teu cervell…; per tant, volem comprar.

—El què? L’estructura? —va preguntar Arthur.

—Sí —respongueren Ford i Trillian.

—Per munts de diners —afegí Zàfod.

—No, no —va aclarir Frankie—, és el cervell el que volem comprar.

—Què!

—És que potser algú s’hi oposaria? —preguntà Benjy.

—Havia entès que dèieu que li podíeu llegir el cervell electrònicament —protestà Ford.

—Ah, sí —confirmà Frankie—, però, evidentment, primer l’hem de treure. Cal preparar-lo.

—Tractar-lo —afegí Benjy.

—Esmicolar-lo.

—Gràcies —cridà Arthur, fent caure la cadira i allunyant-se de la taula terroritzat.

—Sempre el podríem substituir —va dir Benjy amb tacte— si creus que és important.

—Sí, un cervell electrònic —va dir Frankie—, un de senzill ja serviria.

—Un de senzill! —udolà Arthur.

—Sí —va dir Zàfod, de sobte la cara se li il·luminà amb un somriure malèvol—, només l’hauríeu de programar perquè digués «Què?» i «No ho entenc» i «On és el te?». Qui s’adonaria de la diferència?

—Què? —cridà Arthur enretirant-se encara més.

—Veus què deia? —va dir Zàfod, i llançà un crit de dolor a causa d’alguna cosa que Trillian va fer en aquell instant.

—Jo sí que m’adonaria de la diferència —digué Arthur.

—No, no —va dir el ratolí Frankie—, et programaríem perquè no te n’adonessis.

Ford anà cap a la porta.

—Mireu, em sap greu, ratolinets estimats —va dir—. Em sembla que no farem tractes.

—Doncs a nosaltres ens sembla que hem de fer tractes —digueren els ratolins alhora, i tota l’amabilitat els havia desaparegut de les veuetes cridaneres en un instant.

Amb un petit grinyol els dos transports de vidre s’elevaren de la taula i giraren en l’aire en direcció a Arthur, que va ensopegar encara més enrere fins un racó tancat, completament incapaç de fer o pensar res.

Trillian l’agafà desesperadament del braç i intentà arrossegar-lo cap a la porta, que Ford i Zàfod s’esforçaven per obrir, però Arthur era un pes mort: semblava hipnotitzat pels rosegadors aerotransportats que es llançaven en picat sobre seu.

Ella li cridà, però ell només mirava amb els ulls esbatanats.

Amb una altra estrebada, Ford i Zàfod aconseguiren d’obrir la porta. A l’altra banda hi havia una petita manada d’homes força lletjos que, havien de suposar ells dos, eren els facinerosos de Magrathea. No tan sols eren lletjos ells, sinó també l’equip mèdic que duien i que estava molt lluny de ser atractiu. Van carregar.

I així estaven les coses: Arthur era a punt que li obrissin el cap, Trillian no el podia ajudar, i Ford i Zàfod eren a punt de ser atacats per uns quants bèsties molt més forts i molt més armats que ells dos.

Tot plegat, fou una sort que en aquell instant totes i cada una de les alarmes del planeta esclatessin en un estrèpit eixordidor.





Capítol XXXII


«Emergència! Emergència! —rugien els altaveus per tota Magrathea—. Nau hostil sobre el planeta. Intrusos armats a la secció 8A. Posicions de defensa, posicions de defensa!».

Els dos ratolins ensumaren irritats al voltant dels fragments dels transports de vidre, escampats per terra.

—Casum dena —mormolà el ratolí Frankie—, tot aquest sidral per un quilo de cervell terrícola.

Voltà amunt i avall amb els ulls rosats que li llampeguejaven i el pèl blanc espurnejant d’estàtica.

—L’únic que podem fer ara —va dir Benjy mentre s’aclofava sobre les potes del darrere i es pentinava els bigotis pensívolament— és mirar de falsificar una pregunta, inventar-ne una que sembli plausible.

—Difícil —va dir Frankie. Va pensar una mica—: Què et sembla: «Què és groc i perillós»?

Benjy medità això un instant.

—No, no serveix —va dir—. No casa amb la pregunta.

Es quedaren en silenci uns quants segons.

—D’acord —va dir Benjy—: «Què et surt si multipliques sis per set»?

—No, no, massa literal, massa objectiu —va dir Frankie—, no mantindria l’interès dels apostadors.

Tornaren a pensar. Aleshores Frankie va dir:

—Se m’acudeix una cosa: «Per quants camins l’home haurà de passar?».

—Ah —va dir Benjy—, ahà, això sí que sona prometedor! —va donar voltes a la frase una estona—. Sí —continuà—, això és excel·lent! Sembla que signifiqui molt sense que de fet et lligui a cap significat. «Per quants camins l’home haurà de passar? Quaranta-dos». Excel·lent, excel·lent. Això els deixarà perplexos. Frankie, nano, ja està!

Ballaven d’alegria.

A prop d’ells, a terra, hi havia uns quants homes lletjos que havien estat colpejats al cap amb uns quants premis de disseny pesants. A un quilòmetre de distància, quatre figures corrien amunt pesadament per un corredor buscant una sortida. Van emergir en una sala d’ordinadors immensa. Varen mirar tota la sala esverats.

—Quin camí creus tu, Zàfod? —va demanar Ford.

—És una suposició, però per allà —va dir Zàfod tot corrent cap a la dreta entre un ordinador i la paret.

Quan els altres li començaven a anar al darrere, l’aturà una descàrrega d’energia d’una MataPlaf que espetegà en l’aire a centímetres davant seu i fregí una petita secció de la paret adjacent.

Una veu per un megàfon va dir:

—D’acord, Beeblebrox, no es mogui. L’estem apuntant.

—La bòfia! —xiulà Zàfod, i es tombà i s’ajupí—. Vols fer tu cap suposició, Ford?

—D’acord, per aquí —va dir Ford, i tots quatre corregueren avall per un passadís entre dues bancades d’ordinadors.

A l’extrem del corredor aparegué una figura fortament armada i amb un vestit espacial que brandava una perversa pistola MataPlaf.

—No volem disparar, Beeblebrox! —cridà la figura.

—A mi ja em sembla bé! —tornà el crit Zàfod, i es llançà de cap en un forat que hi havia entre dos processadors de dades.

Els altres s’hi llançaren darrere seu.

—Són dos —va dir Trillian—, estem atrapats.

S’estrenyeren estirats en un angle entre un banc de dades gros i la paret.

Van contenir la respiració i esperaren.

De sobte, l’aire esclatà amb les descàrregues d’energia quan tots dos policies van obrir foc sobre ells simultàniament.

—Ep, ens estan disparant —va dir Arthur, i es caragolà del tot—. Havia entès que no ho volien fer.

—Sí, jo també ho havia entès —assentí Ford.

Zàfod tragué un cap durant un perillós instant.

—Ep! —va dir—, em pensava que havíeu dit que no volíeu disparar-nos! —i es tornà a amagar.

Van esperar.

Al cap d’un instant, una veu replicà:

—No és fàcil ser policia!

—Què ha dit? —xiuxiuejà Ford, astorat.

—Diu que no és fàcil ser policia.

—Doncs això és problema seu, no?

—A mi em semblava que sí.

Ford cridà:

—Ei, escolteu! Em sembla que ja tenim prou problemes nostres sense que ens dispareu, o sigui que si féssiu el favor de no carregar-nos els vostres problemes al capdamunt, em sembla que tots ens podríem solucionar millor les coses!

Una altra pausa, i aleshores tornà el megàfon.

—Mira, nano —va dir la veu del megàfon—, no esteu tractant amb idiotes sense cervell i una durícia al dit de disparar, ullets de porc i gens de conversa; som un parell de paios intel·ligents i conscients i probablement us cauríem força bé si ens coneguéssim socialment! Jo no vaig pelant gratuïtament la gent i després en fatxendejo als bars dels exploradors espacials, com alguns que conec! Jo vaig pelant gratuïtament la gent i després ploro hores i hores amb la meva xicota!

—I jo escric novel·les! —ficà cullerada l’altre policia—. Però encara no me n’han publicat cap, o sigui que val més que us adverteixi que estic de mooooolt moooolt maaaal humor!

A Ford els ulls li sortien de les òrbites.

—Qui són aquests paios? —va dir.

—Ni idea —va respondre Zàfod—. Em sembla que m’agradaven més quan disparaven.

—Sortireu tranquil·lament —tornà a cridar un dels policies— o ens deixeu que us rebentem?

—Què us agradaria més a vosaltres? —cridà Ford.

Un mil·lisegon després l’aire que els envoltava començà a fregir-se una altra vegada, mentre descàrrega rere descàrrega de les MataPlaf es llançaven contra la bancada d’ordinadors que tenien al davant.

La barrera de trets continuà uns quants segons amb una intensitat insuportable.

Quan s’aturà, va haver-hi uns instants de gairebé quietud mentre els ecos s’apagaven.

—Encara hi sou? —cridà un policia.

—Sí —respongueren.

—No ens ho hem passat gens bé fent això —cridà l’altre policia.

—Prou que ho hem vist!

—Ara, escolti això, Beeblebrox, i val més que escolti bé!

—Per què? —cridà Zàfod.

—Perquè —cridà el policia— serà molt intel·ligent i interessant i humanitari! Mireu: o bé us rendiu tots ara i ens deixeu que us apallissem una mica, tot i que evidentment no gaire perquè nosaltres ens oposem fermament a la violència innecessària, o volem tot el planeta i possiblement un o dos més que hem vist tot venint!

—Però això és una bestiesa! —cridà Trillian—. No ho faríeu!

—I tant que sí —cridà el policia—, oi que sí? —preguntà al company.

—És clar, ho hauríem de fer, sens dubte —cridà l’altre.

—Però per què? —exigí Trillian.

—Perquè hi ha coses que cal fer encara que siguis un policia liberal i intel·ligent que ho sap tot dels sentiments i tota la pesca!

—Senzillament no me’ls crec —mormolà Ford sacsejant el cap.

Un policia cridà a l’altre:

—Els disparem una mica més?

—Sí, per què no?

Van deixar anar una altra descàrrega elèctrica.

L’escalfor i el soroll eren del tot increïbles. Lentament, la bancada d’ordinadors es començava a desintegrar. El davant gairebé s’havia fos del tot, i gruixuts rierols de metall fos zigzaguejaven cap al lloc on ells eren arrupits. S’arrauliren més enrere i esperaren la fi.





Capítol XXXIII


Però la fi no va arribar, com a mínim no va arribar en aquell moment.

De cop i volta els trets s’aturaren, i el silenci sobtat de després fou puntuat per un parell de gàrgares estranyes i cops esmorteïts.

Tots quatre es miraren.

—Què ha passat? —va dir Arthur.

—S’han aturat —va dir Zàfod amb un encongiment d’espatlles.

—Per què?

—Ni idea, vols anar a preguntar-ho?

—No.

Van esperar.

—Hola? —va cridar Ford.

Cap resposta.

—És estrany.

—Potser és una trampa.

—No són tan llestos.

—Què han estat aquells cops esmorteïts?

—Ni idea.

Van esperar uns quants segons més.

—D’acord —va dir Ford—, aniré a fer un cop d’ull.

Va donar una mirada als altres.

—És que ningú no dirà «no, tu no pots anar-hi de cap manera, deixa’m que hi vagi jo»?

Tots van fer que no amb el cap.

—Què hi farem! —va dir, i s’aixecà.

Durant un instant no va passar res.

Aleshores, durant un segon o així, tampoc no va passar res. Ford mirà per entre l’espès fum que sorgia de l’ordinador encès.

Amb precaució va sortir al descobert.

Continuava sense passar res.

A vint metres de distància podia veure dèbilment a través del fum la figura amb el vestit espacial d’un dels dos policies. Era ajagut en un piló arrugat a terra. A vint metres en l’altra direcció jeia el segon home. No es veia ningú més.

Ford va trobar això molt estrany.

Lentament, nerviosament, va caminar cap al primer. El cos era ajagut tranquil·litzadorament immòbil mentre ell s’hi acostava, i continuà ajagut tranquil·litzadorament immòbil quan hi arribà i posà el peu sobre la pistola MataPlaf que encara li penjava dels dits inerts.

S’ajupí i la recollí, sense trobar cap resistència.

El bòfia era bastant mort.

Un examen ràpid revelà que era de Blagulon Kappa: era una forma de vida que respirava metà, i depenia del vestit espacial per a la supervivència en la dèbil atmosfera d’oxigen de Magrathea.

El minúscul ordinador del sistema de suport vital que duia a la motxilla semblava que hagués explotat de cop i volta.

Ford el remenà amb una sorpresa considerable. Aquests ordinadors en miniatura de vestit normalment tenien tot el suport de l’ordinador de la nau, amb el qual estaven directament units a través del sub-èter. Aquesta mena de sistema era a prova d’avaries en qualsevol circumstància que no fos una fallada de control completa, la qual cosa era inaudita.

Va córrer cap a l’altra figura ajaguda de boca terrosa, i descobrí que li havia passat exactament la mateixa cosa impossible, presumiblement alhora.

Va cridar els altres perquè ho veiessin. Van venir, compartiren la seva sorpresa, però no la curiositat.

—Fotem el camp d’aquest clot —va dir Zàfod—. Si el que se suposa que busco és aquí, ja no ho vull.

Va agafar la segona pistola MataPlaf, volà un ordinador de comptabilitat completament inofensiu i sortí corrent al passadís, seguit pels altres. Va anar de molt poc que no fes rebentar un aerocar que els esperava a pocs metres.

L’aerocar era buit, però Arthur el reconegué com el que pertanyia a Slartipetràpid.

Tenia una nota d’ell clavada en un tros de l’escàs plafó d’instruments. A la nota hi havia una fletxa dibuixada, indicant un dels controls. Deia:

«Probablement, aquest és el millor botó que es pot tocar».





Capítol XXXIV


L’aerocar els propulsà a velocitats que sobrepassaven R17 pels túnels d’acer que duien a l’abassegadora superfície del planeta, que ara es trobava sota les urpes d’una altre trist crepuscle matinal. Una llum grisosa i fantasmagòrica congelava la terra.

R és una velocitat de mesura, definida com la velocitat raonable de moviment que és conseqüent amb la salut, l’estabilitat mental i no arribar més de, posem, cinc minuts tard. En conseqüència, pràcticament és una xifra infinitament variable segons les circumstàncies, ja que els dos primers factors canvien no tan sols amb la velocitat presa com a absolut, sinó també amb la consciència del tercer factor. Si aquesta equació no es tracta amb tranquil·litat, pot produir considerable estrès, úlcera i fins i tot la mort.

R17 no és una velocitat fixa, però és clarament massa de pressa.

L’aerocar es llançà a través de l’aire a R17 i més i tot, els diposità al costat del Cor Auri, que s’alçava despullat sobre el terra gelat com un os descolorit, i aleshores es capbussà precipitadament en la direcció d’on havia vingut, presumiblement per alguna feina pròpia i important.

Tremolant, tots quatre s’aixecaren i miraren la nau.

Al costat n’hi havia una altra.

Era la nau patrulla de Blagulon Kappa, una cosa bulbosa semblant a un tauró, de color verd pissarrós i revestida de lletres de motlle negres de diversos graus de grandària i desagradabilitat. Les lletres informaven a qualsevol que es molestés a llegir-les d’on era la nau, a quin departament de la policia estava assignada, i on s’haurien de connectar els cables d’alimentació.

D’alguna manera semblava estranyament fosca i callada, fins i tot per a una nau la tripulació de la qual, de dos homes, en aquell moment jeia asfixiada en una cambra plena de fum a uns quants quilòmetres sota terra. És una d’aquelles coses curioses que resulten impossibles d’explicar o definir, però es pot notar quan una nau és morta del tot.

Ford podia sentir-ho, i ho va trobar d’allò més misteriós: semblava que una nau i dos policies s’havien mort espontàniament. Segons la seva experiència, l’Univers senzillament no funcionava així.

Els altres tres també podien sentir-ho, però encara podien sentir més el fred tallant, i corregueren a entrar al Cor Auri tot sofrint un atac agut de no-curiositat.

Ford va quedar-se, i anà a examinar la nau blagulona. En caminar gairebé va ensopegar amb una figura inerta d’acer que jeia de boca terrosa a la freda pols.

—Marvin! —exclamà—. Què fas?

—No et sentis obligat a prestar-me atenció, si us plau —sorgí un murmuri apagat.

—Però com estàs, home de metall? —preguntà Ford.

—Molt deprimit.

—Quina mosca t’ha picat?

—No ho sé —va respondre Marvin—, no he vist cap mosca.

—Per què —va dir Ford tot ajupint-se al costat d’ell i tremolant— estàs ajagut boca terrosa a la pols?

—És una manera molt efectiva de sentir-se desgraciat —va dir Marvin—. No facis veure que vols parlar amb mi, ja sé que m’odies.

—No, de cap manera.

—Sí que m’odies, tothom m’odia. És part de la constitució de l’Univers. Només m’he de posar a parlar amb algú i ja comencen a odiar-me. Fins i tot els robots m’odien. Si fas el favor d’ignorar-me, suposo que simplement me n’aniré.

S’hissà i va quedar-se mirant decidit en direcció oposada.

—Aquella nau m’odiava —va explicar, abatut, tot indicant la nau patrulla.

—Aquella nau? —va dir Ford, sobtadament galvanitzat—. Què li ha passat? Ho saps?

—M’odiava perquè hi he parlat.

—Que tu hi has parlat? —exclamà Ford—. Què vols dir que hi has parlat?

—Senzill. Estava molt avorrit i deprimit, o sigui que m’hi he acostat i m’he connectat a l’entrada externa de l’ordinador. Hi he parlat extensament i li he explicat la meva visió de l’Univers —va dir Marvin.

—I què ha passat? —insistí Ford.

—S’ha suïcidat —va respondre Marvin, i s’encaminà al Cor Auri.





Capítol XXXV


Aquella nit, mentre el Cor Auri era enfeinat posant uns quants anys llum entre ell i la Nebulosa del Cap de Cavall, Zàfod jeia sota la petita palmera al pont i intentava posar-se el cervell a to amb immensos Rebenta Gàrgares Pan Galàctics; Ford i Trillian seien en un racó discutint la vida i les qüestions que se’n desprenien, i Arthur se n’anà al llit a fullejar l’exemplar de Ford de la Guia galàctica per a autostopistes. Com que hauria de viure allà, va raonar, valdria més que comencés a aprendre’n coses.

Va ensopegar amb aquesta entrada. Deia:

«La història de cada Civilització Galàctica Major tendeix a passar per tres fases distintes i reconeixibles, les de Supervivència, Curiositat i Sofisticació, també conegudes per Fases Com, Per Què i On.

»Per exemple, la primera fase es caracteritza per la pregunta Com podem menjar?; la segona, per la pregunta Per què mengem?, i la tercera, per la pregunta On dinarem?».

No havia arribat més enllà quan l’intercomunicador de la nau zumzejà.

—Ep, terrícola! Tens gana, nano? —va dir la veu de Zàfod.

—Eh…, doncs sí, podria picar alguna cosa, suposo —va dir Arthur.

—D’acord, nen, agafa’t fort —va dir Zàfod—. Farem un mos ràpid al Restaurant del Final de l’Univers.





DOUGLAS NÖEL ADAMS (Cambridge, Anglaterra, 1952 - Santa Barbara, Califòrnia, 2001) fou un escriptor, humorista i dramaturg anglès, autor de la famosa saga «Guia galàctica per a autoestopistes» (1979-1992).

També va escriure Dirk Gently’s Holistic Detective Agency (1987) i The Long Dark Tea-Time of the Soul (1988), i va ser coautor de The Meaning of Liff (1983), Last Chance to See (1990), i tres capítols de la sèrie de televisió Doctor Who. El 2002 es va publicar una recopilació pòstuma de la seva obra, que incloïa una novel·la inacabada, amb el nom de The Salmon of Doubt.

Adams va ser conegut com a ecologista, amant dels cotxes esportius, les càmeres, la innovació tecnològica i els Apple Macintosh.





Notes


[1] President; títol complet: President del Govern Galàctic Imperial.

El terme «Imperial» es manté tot i que ara és un anacronisme. L’Emperador per herència és gairebé mort, i ha estat gairebé mort durant molts segles. En els darrers moments del seu coma terminal el van tancar en un camp estàtic que el manté en un estat d’immutabilitat perpètua. Tots els seus hereus fa molt que són morts, i això significa que sense cap trastorn polític dràstic, el poder s’ha traslladat senzillament i efectiva un graó o dos en l’escala, i ara rau en un cos que abans actuava simplement com a conseller de l’Emperador: una assemblea governamental elegida, encapçalada per un President elegit per aquesta assemblea. De fet no rau en aquest lloc.

Concretament, el President és en gran part una figura decorativa: no exerceix cap mena de poder. Aparentment, és elegit pel govern, però les qualitats que se li exigeix que exhibeixi no són les de lideratge, sinó les d’indignació acuradament calculada. Per aquest motiu el President sempre és una elecció controvertida, sempre un personatge indignant però fascinant. La seva feina no és exercir el poder, sinó desviar-ne l’atenció. Amb aquests criteris, Zàfod Beeblebrox és un dels Presidents més reeixits que la Galàxia ha tingut mai: ja ha passat dos dels deu anys presidencials a la presó per frau. Molt molt poques persones s’adonen que el President i el Govern virtualment gairebé no tenen cap poder, i d’aquestes poques persones només sis saben on s’exerceix el veritable poder polític. La major part dels altres creuen secretament que el procés final de presa de decisions el duu a terme un ordinador. No podrien estar més equivocats. [Torna]



[2] El nom original de Ford Prefecte només és pronunciable en un obscur dialecte betelgeusià, ara virtualment extingit des del Gran Desastre del Col·lapse Hrung de l’Any/Sid./Gal. 03758 que esborrà totes les velles comunitats praxibetel·leses a Betelgeuse Set. El pare de Ford fou l’únic home de tot el planeta que sobrevisqué al Gran Desastre del Col·lapse Hrung, per una extraordinària coincidència que mai no va ser capaç d’explicar satisfactòriament. Tot l’episodi és embolcallat en un profund misteri: de fet ningú no va saber mai què era un Hrung ni per què se li havia acudit col·lapsar-se sobre Betelgeuse Set en concret. El pare de Ford, rebutjant magnànimament els núvols de sospita que inevitablement l’envoltaven, anà a viure a Betelgeuse Cinc, on engendrà i apadrinà alhora Ford; en memòria de la seva raça ara morta el batejà en l’antiga llengua praxibetel·lesa.

Com que Ford mai no va arribar a saber pronunciar el seu nom original, son pare finalment morí de vergonya, que encara era una malaltia fatal en algunes zones de la Galàxia. Els altres nois de l’escola el batejaren Ix, que en l’idioma de Betelgeuse Cinc vol dir «noi que no és capaç d’explicar satisfactòriament què és un Hrung, ni per què se li hauria d’acudir col·lapsar-se sobre Betelgeuse Set». [Torna]





