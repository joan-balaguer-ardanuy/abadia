Redactada probablement entre el 1276 i el 1278, aquesta obra mística de Ramon Llull fou inclosa posteriorment en el Blanquerna i fou presentat com una obra feta pel protagonista a petició d’un ermità. Consta de 366 unitats molt breus o versicles, alguns dels quals són dialogats. Síntesi de la mística i la filosofia lul·liana, formalment és una mena de llibre de meditació cristiana adreçat als ermitans, de gran valor poètic. És un conglomerat d’antítesis, paradoxes i metàfores, i presenta una gran concentració conceptual. Els elements constitutius són l’Amic (l’home), l’Amat (Crist o Déu) i l’amor, sovint personificat, que sol ésser l’intermediari entre tots dos. El llibre, que reflecteix l’experiència mística personal de Llull, és influït per la Bíblia (particularment pel Càntic dels càntics), la lírica trobadoresca, Iacopone da Todi, la mística augustiniana i l’obra dels sufís hispanomusulmans.

El text que trobareu en la present edició del Llibre d’amic i amat només pretén, d’acord amb el plantejament de la col·lecció, oferir una versió de l’obra en la llengua catalana actual, però, per descomptat, sense trair l’esperit, el to ni la lletra de l’original lul·lià.





Ramon Llull





Llibre d’amic i amat


Versió de Sebastià Alzamora

Tast de clàssics - 12



ePUB v1.0

Reynus 08.03.21





Títol original: Llibre d’Amic e Amat

Ramon Llull, 1276-1278

Versió i adaptació: Sebastià Alzamora, 2016

Edició digital: Reynus (v1.0)

ePUBCat base r1.3





INTRODUCCIÓ





Algunes dades sobre l’autor


Però poques, perquè afortunadament la biografia de Ramon Llull està àmpliament documentada i llargament explicada, tret d’algunes dates que sempre ballen una mica, començant per les del naixement i la mort de qui va ser el primer i un dels més importants dels escriptors i pensadors en llengua catalana, i també de l’Europa de l’Edat Mitjana, qualificatius que podem adjudicar-li sense por d’incórrer en cap ditirambe. Com també podem afirmar, sense exagerar ni impostar gens la veu, que la influència de l’obra lul·liana ha perdurat al llarg dels segles, amb més o menys fortuna segons les èpoques històriques, fins al dia d’avui, en què es troba de bell nou plenament vigent i en el primer pla de l’actualitat. Ho demostra la intensa activitat institucional, acadèmica, artística, literària i eclesiàstica que s’ha desplegat entorn de la celebració de l’anomenat Any Llull, en el qual ens trobem encara immersos en el moment de publicar aquest llibre.

Les dates més probables de la naixença i la defunció de Ramon Llull són els anys 1232 i 1316, respectivament, tot i que, com dèiem, sempre queden alguns dubtes de precisió cronològica, perfectament comprensibles, d’altra banda, quan parlem d’una època tan reculada. Tant se val. El fet és que Llull va gaudir d’una vida inusualment longeva per la seva època i també inusualment fecunda, sempre donada a un cert sentit de l’excés que no fa més que contribuir a fer créixer encara més la seva figura colossal, en la qual la realitat històrica i la llegenda, la rumorologia, les falsedats i fins i tot els textos apòcrifs hi tenen cabuda.

Sigui com vulgui, aquesta trajectòria vital tan perllongada es divideix clarament en dues etapes que clarament es confronten i alhora es complementen: la de la vida mundana que va portar fins a l’entorn dels trenta anys, i la de la vida intensament abocada a una activitat espiritual i intel·lectual sovint frenètica, que ja no havia d’abandonar durant la resta dels seus dies. Fill d’una rica família cortesana instal·lada a Mallorca després de la conquesta de l’illa per part de Jaume I, l’any 1229, Ramon Llull va néixer i va créixer a Palma envoltat de tota mena d’oripells i riqueses, i ben aviat va ocupar càrrecs d’una certa rellevància a la cort del mateix rei Jaume I, i després també, més breument, a la del seu fill Jaume II. Es va casar amb la senyora Blanca Picany, amb la qual va tenir dos fills, tot i que la ja esmentada naturalesa excessiva del personatge duia el jove Llull a lliurar-se amb fruïció als plaers terrenals que després tant havia de blasmar en les seves obres —sense anar més lluny, al mateix Llibre d’amic i amat—. Les dones, el menjar i la beguda, i també la cacera, eren les seves grans aficions, que, pel que sembla, no dubtava a practicar amb desmesura i amb una completa absència de res que s’assemblés a la culpa o la contrició.

Tot plegat girà de sobte en un dels episodis de la vida de Llull que més especulacions ha generat i que més desdibuixa, en la seva biografia, la ratlla que separa el mite o la llegenda dels rigorosos fets històrics: el de la revelació. Es tracta d’una visió produïda no se sap en quines circumstàncies, o d’un encontre eròtic extremadament desagradable amb una de les dones que literalment perseguia, com també s’ha dit. El fet és que, en un determinat moment, Llull restà convençut d’haver rebut l’aparició de Jesucrist, que li havia encomanat la missió de dedicar la seva vida a escampar la bona nova del seu diví reialme i d’adoctrinar els infidels que vivien de manera equivocada, ço és, els jueus i els musulmans (o «sarraïns», com se’ls acostumava a denominar).

Dit i fet, Ramon Llull va abandonar esposa, fills, béns i possessions, que quedaren a càrrec d’un administrador, i es va recloure en una casa que la seva família tenia al Puig de Randa, per dedicar-se al llarg d’uns deu anys a l’estudi de les llengües, l’oració, la penitència i el dejuni, a la contemplació de Déu i, sobretot, a la preparació del que acabaria essent la seva vastíssima obra. Tot plegat, amb un fervor més gran que el que havia dedicat fins aleshores a la luxúria i la dissipació. La resta, mai més ben dit, ja és història: transcorreguts aquests anys de retir i d’esforç, Llull es va trobar en condicions de tornar al món per començar a oferir els primers fruits de la seva escriptura. I també per lliurar-se a una febril activitat viatgera, que el duria sovint a terres musulmanes, per escamparhi el missatge de la fe vertadera —sens dubte dominava la llengua àrab—, i a recórrer una multitud de ciutats europees, on procurava entrevistar-se amb prínceps, prelats, nobles i altres poderosos del seu temps, a la recerca de suports per a la seva particular missió proselitista, i també amb filòsofs, teòlegs i pensadors de les principals universitats, amb els quals discutia i polemitzava sobre la seva gran obsessió: com acordar raó i follia, o com copsar dins els paràmetres de la racionalitat i l’enteniment humans la grandesa infinita del Déu del catolicisme i els seus valors. Aquesta és també, com no podia ser cap excepció, la temàtica entorn de la qual gira, de dalt a baix, el Llibre d’amic i amat.





Alguns apunts sobre la recepció i la influència de l’obra lul·liana


Necessàriament sumaris, novament, però suficients per donar una idea de l’envergadura i la potència d’una ment pensadora que, en els nostres dies, només podem qualificar de genial, en el sentit que van conferir els romàntics europeus a l’expressió «home de geni».

Tal com hem mencionat abans, la recepció de l’obra lul·liana no sempre va ser còmoda, i segurament la resistència més rocosa i bel·ligerant contra l’ingent llegat intel·lectual, espiritual i literari del nostre autor la va personificar Nicolau Eimeric, inquisidor general d’Aragó, que, ja a mitjan segle XIV, poc més de cent anys després de la mort de Ramon Llull, va iniciar i sostenir en el temps una persecució dels textos lul·lians que va arribar a extrems de veritable obsessió. Eimeric es va posar en guàrdia contra el lul·lisme en tenir notícia d’uns deixebles valencians del pensament lul·lià que va considerar d’una ortodòxia diguem-ne problemàtica per a la severa interpretació de la doctrina catòlica que ell professava. A partir d’aquí, Eimeric va acusar Llull d’haver difós idees herètiques, i, per demostrar-ho i aconseguir el seu objectiu, que no era altre que incloure el corpus lul·lià dins l’índex de llibres prohibits per l’Església catòlica, no va dubtar a tergiversar els escrits de Ramon Llull, ni a atribuir-n’hi d’altres que eren directament falsos, fins al punt que no resulta exagerat afirmar que, si una cosa va aconseguir Eimeric, en el seu zel inquisidor, va ser inventar-se un anti-Llull que poc o res tenia a veure amb l’autèntic, però que, tot amb tot, i per venir de qui venia, va arribar a gaudir d’un predicament prou considerable. Les maniobres d’Eimeric varen causar una forta indignació al rei Pere el Cerimoniós, que va sol·licitar sense èxit a l’Església que el gironí fos expulsat del càrrec d’inquisidor general, i tant era l’enuig del monarca que sembla que en algun moment va arribar a sospesar seriosament la possibilitat de fer-lo escanyar. Tanmateix, Eimeric va gaudir del suport de Joan I, fill i successor del rei Pere, que li va donar la seva protecció, tot i que el mal que Eimeric podia fer a la correcta lectura del Doctor Il·luminat, com també es coneixia ja a Llull, ja estava fet.

Allò que més molestava Eimeric de Ramon Llull era segurament la confiança i la defensa constant que va fer sempre de la llibertat i la capacitat individual de raonar sobre la veritat. Efectivament, en els seus escrits Llull no pretenia dogmatitzar, com tampoc no pretenia, en vida, imposar la seva autoritat als oïdors de les seves predicacions ni als interlocutors que acceptaven de debatre o polemitzar amb ell. I és que Llull estava tan convençut d’haver rebut un missatge i una missió directes de Jesucrist, i estava, doncs, tan segur de la veritat que defensava, que el que volia era proporcionar les eines necessàries perquè cadascú arribés lliurement a les conclusions correctes, que consistien bàsicament en la contemplació i la reverència degudes al Déu etern i infinit que ell descrivia a les seves obres. Aquestes eines es troben contingudes en el conjunt de la seva inesgotable Art Magna, i també en la voluntat didàctica que impregna tots i cadascun dels seus llibres, incloent-hi el Llibre d’amic i amat. «Si no ens entenem per llenguatge, entenguem-nos per amor», diu l’amic a l’ocell quan el sent cantar dins el jardí que tots dos habiten, «perquè en el teu cant es representa als meus ulls l’amat». Recordem que, entre les diverses iniciatives promogudes per Llull, destaca l’escola de traductors de Miramar, creada sota els auspicis de Jaume II per formar joves en el coneixement d’idiomes, a fi que la diversitat lingüística no fos impediment a l’hora de divulgar la veritat de la fe catòlica. Aquesta voluntat de concordar llenguatges, idiomes i cultures, aquesta obertura a l’altre, aquesta disposició a l’entesa i al diàleg —tot i que, com diu el lul·lista Anthony Bonner, no deixés de ser un diàleg amb una certa trampa, atès que Llull estava, com hem dit, plenament convençut de la veritat que defensava i, per tant, de l’error en què, no per mala voluntat, sinó per simple ignorància, incorrien els altres—, són fonamentals en aquesta actitud profundament didàctica amb què Llull encara la seva labor, i causaven lògicament repugnància en personatges tan severs i inflexibles com Eimeric. No endebades, i fent una translació també una mica tramposa als debats que ocupen el nostre món actual (en cada època, és freqüent que els lectors intentin aproximar els grans autors, per pretèrits que siguin, a la seva pròpia òptica), Llull sovint és assenyalat com un precursor del que avui coneixem com a «diàleg entre civilitzacions».

Per fortuna, l’odi d’Eimeric contra Llull fou contrarestat, en gran mesura, per l’estima i l’atenció que dedicaren a l’autor mallorquí una llarga i insigne llista de grans pensadors europeus, que varen trobar, en la lectura de Ramon Llull, estímul i il·luminació per a les seves pròpies obres. En època del Renaixement són abundants els lectors de Llull, i d’una qualitat intel·lectual extraordinària, començant per Giordano Bruno, i continuant per altres noms de l’envergadura de Bernat de Lavinheta, Cornelius Agrippa, Pierre Grégoire o Nicolau de Cusa, que exemplifica una paradoxa que durant molts de segles va afectar el lul·lisme i que, sens dubte, tenia la seva arrel en la croada inquisidora de Nicolau Eimeric, d’una gran repercussió i durabilitat. Aquesta paradoxa: lector acèrrim de Llull, com la seva biblioteca demostra que era, Nicolau de Cusa el cita directament només dues vegades al llarg de la seva extensa obra. Això ens dóna la idea que citar Llull va resultar comprometedor durant molt de temps, i que alguns dels seus lectors més valuosos no s’hi referien a plena veu, sinó de maneres més aviat subreptícies.

És a final del segle XVI que surt impresa, a Estrasburg, la magna antologia lul·liana confegida per l’editor Lazarus Zetzner, que seria decisiva per tal que Llull pogués tenir difusió entre pensadors i científics com Descartes, Newton o Leibniz, que descobreix amb entusiasme en l’Art combinatòria lul·liana un instrument vàlid per mecanitzar els fonaments del coneixement (i és en aquest sentit, tornant una altra vegada a la perspectiva dels nostres dies, que s’ha apuntat amb freqüència a Llull i a Leibniz com a precursors, en aquest cas, del llenguatge informàtic). Mecanitzar els fonaments del coneixement, dèiem, amb la finalitat de distingir de manera neta entre la veritat i la falsedat. Val a dir que l’antologia de Zetzner era un projecte editorial sens dubte ambiciós i arriscat, però no gaire polit ni ordenat, en el sentit que, al costat dels textos de Llull, incloïa també comentaris d’altres autors, i encara obres apòcrifes atribuïdes al nostre autor, gairebé sempre de temàtica alquímica. En efecte, una altra vegada la llegenda irromp en la realitat del món lul·lià, i el mite d’un Llull alquimista va ser acceptat durant molt de temps, amb la lògica confusió que això podia comportar entre els seus lectors. La figura del que avui es coneix com a Pseudo-Llull o pseudolul·lisme no fou definitivament extirpada del corpus lul·lià fins al segle XIX. És en aquest moment que l’interès en l’obra de Llull adquireix una nova embranzida gràcies al moviment de la Renaixença, de tal manera que la seva recepció s’amplifica de manera sostinguda i ininterrompuda durant els segles XX i XXI, amb una autèntica comunitat internacional de lul·listes que han dut a bon port innombrables estudis acadèmics que permeten aprofundir en la inesgotable diversitat d’aspectes del pensament de qui no tenia cap recel a presentar-se a ell mateix com un foll, foll per amor a Déu i a la veritat. La influència directa o la inspiració que una gran quantitat d’escriptors, artistes, músics i creadors han trobat en Llull és també substantiva, i abasta noms que van des de Jacint Verdaguer fins als nostres dies, passant per J. V. Foix, Salvador Dalí o fins i tot una figura de la contracultura nord-americana com Allen Ginsberg, per esmentar només alguns noms.





El Llibre d’amic i amat o la contemplació exaltada


Ramon Llull no tan sols va excel·lir en les severes disciplines de la teologia i la filosofia, sinó que també va ser, per dir-ho ras i curt, un gran escriptor en el sentit més directament artístic del terme. Dotat d’una forta consciència d’estil i d’una potència creativa inusual, en el seu afany per adreçar-se al major nombre possible de lectors no dubtava d’allunyar-se de l’àmbit de l’especulació, la investigació i el pensament, i entrar en el de la literatura de ficció, ja fos a través de novel·les com el Romanç d’Evast i Blaquerna, esmentat habitualment com a Blaquerna, o bé a través de la poesia, en obres majors de gran contingut autoreferencial, com el Cant de Ramon o el Desconhort de Ramon. O com el Llibre d’amic i amat, que, malgrat no estar escrit estrictament en vers —tot i que, de cadascun dels textos que el componen, Llull en diu verses, i nosaltres, «versicles»—, podem llegir sens dubte com una obra poètica de primera magnitud, que ha estat capaç de fascinar multitud de lectors d’ençà de la seva publicació, al segle XIII, fins avui mateix. Sens dubte, la innegable bellesa i delicadesa que en caracteritzen l’escriptura, així com la densa concentració conceptual que se’n desprèn, han fet possible que sigui així. Escrit segurament entre 1276 i 1278, Llull no el dóna a conèixer fins al 1283, integrat dins la cinquena i última part del Blaquerna. Tanmateix, la singularitat artística del Llibre d’amic i amat el fa aviat mereixedor d’una multitud d’edicions independents de la novel·la, com una peça completa, acabada i rodona en ella mateixa. És el mateix que també succeirà amb la faula del Llibre de les bèsties, part integrant de la que podem considerar l’altra gran novel·la lul·liana, el Fèlix o Llibre de meravelles.

Ara bé, no ens confonguem de termes. Existeix en els nostres dies una certa tendència a llegir el Llibre d’amic i amat, o si més no alguns dels seus versicles més celebrats, com a peces de lírica amatòria, o fins i tot eròtica, i no és el cas. Ja hem parlat de la voluntat didàctica que presideix de cap a cap l’obra lul·liana, i el Llibre d’amic i amat no s’escapa d’aquest plantejament fonamental. Dins la ficció del Blaquerna, representa que és el protagonista de la novel·la qui l’escriu, per encàrrec d’un ermità. I el resultat és un llibre de meditació i de contemplació en Déu, adreçat als ermitans i, per descomptat, a tothom que vulgui aproximar-se als valors i les virtuts de l’ésser infinit i etern que ha creat tots els éssers vivents d’aquest món, començant per l’home i seguint pels animals, els arbres i les plantes, en coherència amb la idea lul·liana que s’establien correspondències entre tots els éssers existents, des de la més humil de les pedres fins al misteri inefable de la Trinitat configurada per Déu, Jesucrist i l’Esperit Sant, que són tres persones però constitueixen una unitat indivisible i, com hem dit, infinita i eterna.

En definitiva, el Llibre d’amic i amat és, fonamentalment, una altra obra didàctica, que pretén proporcionar al lector una mena de guia, unes pautes per acostar-se a Déu, i per això ho fa amb un seguit de «metàfores morals», com en diu l’epígraf, tantes com dies té l’any, i molt «breus», per tal que cadascun dels versicles o metàfores morals basti efectivament per a una jornada sencera de meditació.

Ara bé, la jugada mestra de Ramon Llull consisteix a canalitzar aquest pensament no pels estrictes paràmetres de la filosofia o la teologia, sinó pels camins molt més plaents i atractius de la poesia i, concretament, de la poesia amorosa. En aquest sentit sí que el Llibre d’amic i amat ens explica, versicle a versicle, una història d’amor, però no l’amor entre dos éssers humans, sinó l’amor d’un home —l’amic— envers Déu Jesucrist —l’amat—, acompanyats sovint d’un tercer personatge en discòrdia que fa d’intermediari entre ells: l’amor, que hi surt personificat de forma al·legòrica, com també, més puntualment, ho fan altres conceptes abstractes, com ara el desamor, la paciència, la justícia, o fins i tot les matemàtiques, el dret o la teologia. I es tracta certament d’un amor inflamat fins a la incandescència, que per part de l’amic significa un complet desposseïment de tot el que no sigui l’amor pel seu amat i els treballs, perills i fatigues que ha de suportar per aquest amor, alimentat bàsicament de llàgrimes, sospirs i planys: un amour fou com el que vindicaven, ja al segle XX, els surrealistes francesos, tot i que els models poètics que podem detectar en l’estil del Llibre d’amic i amat van des del Càntic dels càntics fins a Iacopone da Todi, passant per la lírica trobadoresca, la mística agustiniana o la poesia sufí hispanomusulmana.

Un llibre d’amor o sobre l’amor, doncs, si es vol, però també, i sobretot, un llibre en què Ramon Llull reconstrueix la seva experiència mística personal, amb el propòsit de posar-la al servei dels amadors de Déu, que, en la seva visió, haurien de ser tots els homes del món, sense distinció de la seva procedència cultural, ni de la llengua que parlin, ni de la seva extracció social. El Blaquerna és reconegut justament com una de les ficcions que ofereixen un retrat més vívid de la societat medieval, en contraposició amb les derives més o menys fantàstiques pròpies de la novel·lística del seu temps, i al Llibre d’amic i amat també hi apareixen des de captaires fins a bisbes, des d’esclaus fins a senyors molt poderosos, i els fidels de totes les religions, tant els musulmans com els jueus, però també els cristians, hi són sovint interpel·lats per cridar-los a la contemplació i la comprensió de la veritat de l’amor i de l’amat. Per aconseguir-ho, Llull se serveix d’una àmplia gamma de recursos: metàfores i al·legories, com ja hem dit, però també antítesis, paradoxes, diàlegs (amb senyals introductoris com el recurrent «Digues, foll»), repeticions, sinestèsies, el·lipsis i tot un llarg instrumental retòric que, acompanyat d’una capacitat admirable per entrar dins tota mena de gèneres (escolis, poemes en prosa, microrelats, esbossos dramàtics), i adobat amb elements molt característics de la simbologia mística lul·liana (el jardí, l’ocell, l’arbre, l’escala, la verticalitat i els moviments ascendent i descendent) confereixen al Llibre d’amic i amat aquesta particular tensió interna que el converteix en la perdurable obra d’alta poesia que us convidem a gaudir.





Aquesta versió


El text que trobareu en la present edició del Llibre d’amic i amat només pretén, d’acord amb el plantejament de la col·lecció, oferir una versió de l’obra en la llengua catalana actual, però, per descomptat, sense trair l’esperit, el to ni la lletra de l’original lul·lià. És una pretensió ben senzilla, que es fa càrrec que totes les llengües vives es comporten al llarg del temps com a sistemes dinàmics en evolució constant, i que per tant no llegeix de la mateixa manera un lector en català del segle XXI que un del segle XIII, tret que es tracti d’un lector especialitzat. Fa il·lusió pensar que al mateix Ramon Llull no li desplauria una proposta d’aquest tipus, precisament a ell que, preocupat sempre per fer-se entenedor per al màxim nombre possible de lectors, es va esforçar a aprendre àrab i no va dubtar a abandonar sovint el llatí canònic dels textos religiosos i científics per tractar temes elevats en llengua vulgar. En això, com en tants altres aspectes, Llull també va ser precursor, anticipatori, visionari. En temps descreguts com els nostres, segurament seria ociós discutir si Blaquerna, o més ben dit Llull, havia arribat a conèixer una veritat inefable. Però recordem-ho: «Si no ens entenem per llenguatge, entenguem-nos per amor».

Sebastià Alzamora





DEL LLIBRE D’AMIC I AMAT





Del pròleg


Blaquerna resava, considerant la manera en què contemplava Déu i les seves virtuts, i, quan acabava de resar, posava per escrit allò que li havia donat a contemplar Déu. I així ho feia cada dia. I mudava les formes de la seva pregària, per tal de compondre el Llibre d’amic i amat, i perquè totes fossin breus i així, en poc temps, pogués l’ànima meditar sobre moltes d’elles.

I, amb la benedicció de Déu, Blaquerna començà el seu llibre, que dividí en tants versicles com dies té l’any. I cada versicle basta per contemplar Déu un dia sencer, d’acord amb l’art del Llibre de contemplació.





Comencen les metàfores morals


[1]

Preguntà l’amic a l’amat si quedava dins ell alguna cosa més per estimar. I l’amat respongué que allò que podia multiplicar l’amor de l’amic era estimar.

[2]

Els camins pels quals l’amic cerca l’amat són llargs i perillosos, i estan poblats de desvetllaments, sospirs i plors, i il·luminats d’amors.

[3]

Es reuniren molts amadors per tal d’estimar un sol amat, que els omplia d’amors. Cadascun d’ells estava tot sol amb el seu amat i amb els seus agradables pensaments, pels quals experimentaven felices tribulacions.

[4]

L’amic plorava i deia:

—Quan s’esbandiran les tenebres d’aquest món, perquè s’esborrin els camins infernals? I quan arribarà l’hora en què l’aigua, per la seva naturalesa, ascendeixi, en lloc de descendir com té per costum? I els innocents, quan seran més que els culpables?

[5]

Ah! Quan s’enorgullirà l’amic de morir pel seu amat? I l’amat, quan veurà l’amic llanguir pel seu amor?

[6]

Digué l’amic a l’amat:

—Tu que omples el sol de resplendor, omple el meu cor d’amor.

Respongué l’amat:

—Sense la plenitud de l’amor no plorarien els teus ulls, ni hauries vingut en aquest lloc a veure el qui t’estima.

[7]

Va voler saber l’amat si l’amor del seu amic era perfecte, i li va preguntar en què consistia la diferència entre la presència de l’amat i la seva absència.

Respongué l’amic:

—En ignorància i oblit, en coneixement i record.

[8]

Preguntà l’amat a l’amic:

—Recordes cap recompensa que t’hagi atorgat per estimar-me?

Respongué:

—Sí, perquè entre els treballs i els plaers que em dónes no hi fas diferència.

[9]

—Digues, amic —digué l’amat—, tindràs paciència si doblo les teves fatigues?

—Sí, sempre que doblis també els meus amors.

[10]

Digué l’amat a l’amic:

—Saps encara què és l’amor?

Respongué:

—Si no sabés què és l’amor, com podria saber què són els treballs, la tristesa i el dolor?

[11]

Digueren a l’amic:

—Per què no contestes al teu amat, que t’està cridant?

Respongué:

—Ja contesto exposant-me a greus perills per arribar fins a ell, i ja li parlo desitjant els seus honors.

[12]

—Foll amic, per què malmets la teva persona, i malbarates els teus diners, i desdenyes els plaers d’aquest món, i ets menyspreat per la gent?

Respongué:

—Per tal d’honorar les honres del meu amat, perquè són més els homes que el deshonoren i el desamen que no aquells que l’honoren i l’estimen.

[13]

—Digues, foll d’amor, qui és més visible: l’amat en l’amic o l’amic en l’amat?

Respongué dient que a l’amat se’l reconeix pels seus amors, i a l’amic, pels sospirs, i els plors, i els treballs, i els dolors.

[14]

Cercava l’amic algú que expliqués al seu amat que pel seu amor suportava grans treballs i moria. I trobà el seu amat, que llegia un llibre on eren escrites totes les penes que l’amor li donava pel seu amat, i totes les satisfaccions.

[15]

Presentà Nostra Senyora el seu Fill a l’amic per tal que li besés els peus, i perquè recollís en el seu llibre les virtuts de Nostra Senyora.

[16]

Digues, ocell que cantes, ja t’has posat sota l’empara del meu amat perquè et protegeixi del desamor i multipliqui l’amor en tu?

Respongué l’ocell:

—I qui em fa cantar si no és el senyor de l’amor, que té el desamor per deshonra?

[17]

L’amor s’ha allotjat entre el temor i l’esperança, i allà viu de pensaments i mor d’oblit quan els fonaments s’assenten sobre els delits d’aquest món.

[18]

S’establí una discussió entre els ulls i la memòria de l’amic: els ulls deien que és millor veure l’amat que no pas recordar-lo, i la memòria digué que el record fa plorar i inflama el cor d’amor.

[19]

Preguntà l’amic al seny i a la voluntat quin dels dos es trobava més a prop del seu amat. Tots dos partiren a córrer, i el seny va arribar abans al seu amat que la voluntat.

[20]

Varen discutir l’amic i l’amat. Un altre amic ho veié, i no va deixar de plorar fins que no va posar pau i va restaurar la concòrdia entre l’amat i l’amic.

[21]

Els sospirs i els plors se sotmeteren al judici de l’amat, i li demanaren per quin dels dos se sentia més estimat.

Va sentenciar l’amat que els sospirs es troben més a prop de l’amor, i el plor més a prop dels ulls.

[22]

Va anar l’amic a beure d’aquella font que fa que s’enamori a l’instant aquell qui no estima, i les seves fatigues es varen doblar.

I va anar l’amat a beure a la font, per tal que es doblessin els amors del seu amic, i amb els amors es doblessin les seves penes.

[23]

L’amic va estar malalt, i l’amat el cuidava: l’alimentava de mèrits, l’abeurava d’amor, l’acotxava amb paciència, el vestia d’humilitat i el curava amb veritat.

[24]

Demanaren a l’amic on era el seu amat.

Respongué:

—Vegeu-lo en una casa més noble que cap altra noblesa de la creació. I vegeu-lo en els meus amors, les meves fatigues i els meus plors.

[25]

Digueren a l’amic:

—On vas?

—Vinc del meu amat.

—D’on véns?

—Vaig al meu amat.

—Quan tornaràs?

—Estaré amb el meu amat.

—Quant de temps estaràs amb el teu amat?

—Tant de temps com el meu pensament romangui amb ell.

[26]

Cantaven els ocells l’alba, i es va despertar l’amic: és l’alba. I els ocells cessaren de cantar i l’amic va morir per l’amat dins l’alba.

[27]

Cantava l’ocell dins el jardí de l’amat. Arribà l’amic, i li digué a l’ocell:

—Si no ens entenem per llenguatge, entenguem-nos per amor, perquè en el teu cant es representa als meus ulls l’amat.

[28]

Va tenir son l’amic, exhaust de cercar el seu amat, i va tenir por d’oblidar el seu amat. I va plorar per no adormir-se, i perquè el seu amat no fugís del seu record.

[29]

Es trobaren l’amic i l’amat, i digué l’amic:

—No he de menester que em parlis; fes-me un senyal amb els teus ulls, que són paraules per al meu cor, i et donaré tot el que em demanis.

[30]

Va desobeir l’amic el seu amat, i va plorar l’amic. I l’amat va anar a morir en la gonella del seu amic, per tal que l’amic recobrés allò que havia perdut. I li va atorgar un do més gran que el que havia perdut.

[31]

L’amat enamora l’amic i no el compadeix per la seva fatiga, per tal que l’estimi encara més intensament, i que en la més gran de les fatigues trobi l’amic restabliment i plaer.

[32]

Digué l’amic:

—Em turmenten els secrets del meu amat, perquè les meves obres els revelen, mentre que la meva boca els manté en secret i no els dóna a conèixer a la gent.

[33]

Les condicions de l’amor són que l’amic sigui sofert, pacient, humil, temorós, diligent, confiat, i que s’aventuri a grans perills per tal d’honorar el seu amat.

I les condicions de l’amat són que sigui veraç, liberal, pietós i just amb el seu amic.

[34]

L’amic cercava devoció per les muntanyes i per les planes, per tal de comprovar si el seu amat era servit; però, onsevulla que anés, no en trobava.

I per aquest motiu va cavar la terra, per veure si allà en trobava, perquè de la terra n’era absent.

[35]

—Digues, ocell que cantes per amor al meu amat, per què em turmenta d’amor qui m’ha fet el seu servent?

Respongué l’ocell:

—Si no poguessis sofrir els treballs de l’amor, de quina manera estimaries el teu amat?

[36]

Pensatiu anava l’amic pels camins del seu amat, quan de sobte ensopegà i caigué entre espines: li semblaren flors, amb un jaç d’amors.

[37]

Preguntaren a l’amic si canviaria el seu amat per un altre.

Contestà i digué:

—I què és millor i més noble, si no és el bé suprem i etern, de grandesa, poder, saviesa, amor i perfecció infinits?

[38]

Cantava i plorava l’amic cants del seu amat. I deia que l’amor travessa més aviat el cor de l’amador que un llamp fulgurant, o que un tro l’oïda; i que més viva és l’aigua del plor que la de les ones del mar; i que més a prop de l’amor es troben els sospirs que la neu de la blancor.

[39]

Preguntaren a l’amic per quin motiu era gloriós el seu amat.

Respongué:

—Perquè ell és glòria.

Volgueren saber per quin motiu era poderós.

Respongué:

—Perquè ell és poder.

—I per què és savi?

—Perquè ell és saviesa.

—I per què és digne d’amor?

—Perquè ell és amor.

[40]

Va matinar l’amic i començà a buscar el seu amat. I va trobar gent pel camí, i els preguntà si havien vist el seu amat. Li respongueren demanant-li quan s’havia fet absent l’amat dels seus ulls mentals. I l’amic contestà dient:

—Mai, d’ençà que vaig veure el meu amat dins els meus pensaments, ja no s’ha fet absent dels meus ulls corporals, perquè tot allò que és visible em representa el meu amat.

[41]

Amb ulls de pensaments, fatigues, sospirs i plors mirava l’amic el seu amat; i amb ulls de gràcia, justícia, pietat, misericòrdia i liberalitat l’amat mirava el seu amic.

I l’ocell cantava aquesta mirada mútua i delitosa.

[42]

Les claus de les portes de l’amor són daurades de cavil·lacions, sospirs i plors; i el cordó de les claus és de consciència, contrició, devoció i satisfacció; i els porters són la justícia i la misericòrdia.

[43]

Picava l’amic les portes del seu amat amb cops d’amor i esperança. I l’amat escoltava els cops del seu amic amb humilitat, pietat, paciència i caritat.

Obriren les portes la divinitat i la humanitat, i entrà l’amic a veure el seu amat.

[44]

Allò particular i allò comú es varen trobar, i es varen mesclar per tal que hi hagués amistat i benvolença entre l’amic i l’amat.

[45]

Són dos els focs que escalfen l’amor de l’amic: un s’alimenta de desitjos, plaers i cogitacions; l’altre es compon de temor, fatiga, llàgrimes i plors.

[46]

L’amic va voler solitud, i se’n va anar tot sol amb el seu amat; i així està amb ell, tot sol enmig de la gent.

[47]

L’amic estava tot sol, sota l’ombra d’un arbre bell. Varen passar per allí uns homes i li varen preguntar per què estava tot sol. I l’amic va respondre que s’havia quedat tot sol en veure’ls i sentir-los; perquè abans es trobava en companyia del seu amat.

[48]

L’amic i l’amat s’entenien amb senyes d’amor. I amb temor, pensaments, llàgrimes i plors li contava les seves fatigues l’amic a l’amat.

[49]

L’amic tingué por que l’amat no el desatengués en els moments de necessitat. L’amat va desenamorar l’amic, i el seu cor es va omplir de contrició i penediment. I l’amat retornà l’esperança i la caritat al cor de l’amic, i als seus ulls les llàgrimes i els plors, per tal que l’amor retornés a l’amic.

[50]

Són la mateixa cosa la proximitat i la llunyania entre l’amic i l’amat, perquè, de la mateixa manera que es mesclen l’aigua i el vi, així es mesclen els amors de l’amic i l’amat; de la mateixa manera que la calor i la llum, així s’encadenen els seus amors; i de la mateixa manera que l’essència i l’ésser, així es corresponen i s’apropen.

[51]

L’amic digué a l’amat:

—En tu estan la meva fatiga i la meva curació: com més em guareixes, més augmenta el meu mal, i com més mal em fas, més salut em dónes.

Respongué l’amat:

—El teu amor és el segell i la garantia amb què mostres les meves honres a la gent.

[52]

L’amic es trobà que fou pres, i que el lligaven, el colpejaven i el mataven pel seu amor a l’amat.

Li preguntaven els qui el turmentaven:

—On és el teu amat?

Respongué:

—Vegeu-lo en la multiplicació dels meus amors i en la força que em dóna per suportar aquest turment.

[53]

Digué l’amic a l’amat:

—D’ençà que et vaig conèixer, mai no he fugit de tu, ni m’he separat del meu amor; en tu i per tu i amb tu he estat sempre, onsevulla que fos.

Respongué l’amat:

—Ni jo, d’ençà que em conegueres i m’estimares, m’he oblidat de tu, ni t’he enganyat, ni t’he faltat mai.

[54]

L’amic anava com foll per una ciutat, cantant cançons del seu amat, i la gent li preguntava si havia perdut el seny. Respongué que el seu amat li havia pres la voluntat i que ell li havia lliurat el seu enteniment; per aquest motiu només li quedava la memòria, amb la qual recordava el seu amat.

[55]

L’amat digué:

—És un prodigi contrari a l’amor que l’amic s’adormi i oblidi el seu amat.

Respongué l’amic:

—I és un prodigi contrari a l’amor que l’amat no desperti el seu amic, si el desitja.

[56]

S’elevà el cor de l’amic fins a les alteses de l’amat, per no trobar-se impedit d’estimar dins l’abisme d’aquest món. I, quan es reuní amb l’amat, el contemplava amb dolcesa i plaer.

I l’amat el retornà en aquest món perquè el contemplés amb tribulacions i fatigues.

[57]

Preguntaren a l’amic:

—Quines són les teves riqueses?

Respongué:

—La pobresa que suporto pel meu amat.

—I quin és el teu repòs?

—La fatiga que em causa l’amor.

—I qui és el teu metge?

—La confiança que diposito en el meu amat.

—I qui és el teu mestre?

Respongué que els significats que l’amat inclou dins les seves criatures.

[58]

L’ocell cantava damunt d’una branca coberta de fulles i flors, i el vent espolsava les fulles i portava l’aroma de les flors.

L’amic preguntà a l’ocell què volien dir el moviment de les fulles i l’olor de les flors. I respongué:

—Amb el seu moviment, les fulles signifiquen obediència, i l’aroma de les flors, patiment i malaurança.

[59]

Anava l’amic desitjant el seu amat, i es trobà amb dos amics que se saludaren i s’abraçaren i es besaren, plens d’amor i entre llàgrimes.

L’amic es desmaià, de tant com els dos amics li recordaren el seu amat.

[60]

L’amic pensà en la mort i tingué por, fins que recordà el seu amat. I cridà als qui tenia al davant:

—Ah, senyors! Estimeu, per no témer els perills ni la mort quan honoreu el meu amat.

[61]

Demanaren a l’amic on havien començat els seus amors. Respongué que havien començat en les nobleses del seu amat, i que d’allí havien passat a l’amor per si mateix i pel proïsme, i a abandonar l’estima per l’engany i l’error.

[62]

Digues, foll, si el teu amat deixés d’estimar-te, què faries?

Contestà dient que estimaria per no morir, perquè el desamor és mort, i l’amor és vida.

[63]

Preguntaren a l’amic què era la perseverança. Digué que la perseverança era la felicitat i la malaurança en l’amic que persevera a estimar, honrar i servir el seu amat amb fortalesa, paciència i esperança.

[64]

Digué l’amic a l’amat que el pagués pel temps que feia que el servia. L’amat va comptar els pensaments, els desitjos, els plors, els perills i els treballs que havia suportat el seu amic pel seu amor. I afegí l’amat a aquell compte la benaurança eterna. I com a pagament, es va donar ell mateix al seu amic.

[65]

Preguntaren a l’amic què era la benaurança. Respongué que era la malaurança suportada per l’amor.

—Digues, foll, i què és la malaurança?

—El record del deshonor infligit al meu amat, que és digne de tot honor.

[66]

Observava l’amic un lloc dins el qual havia vist el seu amat, i deia:

—Ah, lloc que em fas avinents els gentils costums del meu amat! Diràs al meu amat que suporto treballs i mala vida pel seu amor?

Respongué el lloc:

—Quan era dins meu, el teu amat patia pel teu amor més treballs i més mala vida que qualsevol treball o mala vida que pugui causar l’amor als seus servidors.

[67]

Deia l’amic al seu amat:

—Tu ho ets tot i hi ets a tot arreu i en totes les coses i amb totes les coses. Et vull tot tu, per tenir-ho tot i que tot sigui en mi.

Respongué l’amat:

—No pots tenir-me tot, si tu no ets també tot meu.

I digué l’amic:

—Tingues-me tot, i que jo et tingui tot a tu també.

Respongué l’amat:

—Què quedarà per al teu fill, per al teu germà i per a ton pare?

Digué l’amic:

—Tu ets un tot que ho pot ser tot per a qui es doni tot a tu.

[68]

Disposà i estengué l’amic els seus pensaments a la grandesa i la perdurabilitat del seu amat, i no hi va trobar inici, mig ni final.

I digué l’amat:

—Què mesures, foll?

Respongué l’amic:

—Mesuro el que és petit amb el que és més gran, la buidor amb la plenitud, i el començament amb la infinitud i l’eternitat, per tal que la humilitat, la paciència, la caritat i l’esperança visquin amb més força dins la meva memòria.

[69]

Els camins de l’amor són llargs i breus, perquè l’amor és clar, pur, net, vertader, subtil, senzill, fort, diligent, lluminós i abundós de nous pensaments i records antics.

[70]

Preguntaren a l’amic quins són els fruits de l’amor.

Respongué:

—Plaers, cavil·lacions, desitjos, sospirs, ànsies, treballs, perills, turments i fatigues. Sense aquests fruits, l’amor no es deixa tocar pels seus servidors.

[71]

Davant de la multitud que es trobava allà reunida, es lamentava l’amic que l’amat no augmentés els seus amors, i que l’amor li donés treballs i dolors.

Es defensà l’amat dient que els treballs de què l’amic acusava l’amor multiplicaven els seus amors.

[72]

Digues, foll, per què no parles? I en què penses, que vas torbat i meditabund?

Respongué:

—En les belleses del meu amat i en com s’assemblen els delits i els dolors que em causa l’amor.

[73]

Digues, foll, què va existir abans, el teu cor o l’amor?

Respongué dient que totes dues coses varen existir al mateix temps, perquè si no hagués estat així, el cor no hauria estat creat per estimar ni l’amor per pensar.

[74]

Preguntaren al foll on havia començat el seu amor: en els secrets del seu amat o en revelar-los a la gent. Respongué dient que l’amor, quan és perfecte, no hi fa cap distinció, perquè amb secret l’amic manté en secret els secrets del seu amat, i amb secret els revela, i revelant-los els manté en secret.

[75]

El secret de l’amor, sense revelació, causa patiment i fatiga, i la revelació de l’amor causa temor per fervor.

I per això l’amic, en tot cas, sent fatiga.

[76]

Cridà l’amor els seus amadors i els va dir que li demanessin quins dons els semblaven més desitjables i plaents. I demanaren a l’amor que els vestís i els guarnís amb les seves millors vestimentes, a fi de ser més agradosos a l’amat.

[77]

Cridà l’amic la gent en veu alta i els va dir que l’amor els ordenava estimar, tant si caminaven com si descansaven, vetllant o dormint, xerrant o callant, comprant o venent, plorant o rient, gaudint o planyent-se, guanyant o perdent: que estimessin, fessin el que fessin, perquè així els ho havia ordenat l’amor.

[78]

—Digues, foll, quan vares conèixer l’amor?

Respongué:

—Quan enriquí i nodrí el meu cor de pensaments, desitjos, sospirs i fatigues, i va negar els meus ulls amb llàgrimes i plors.

—I què et va aportar l’amor?

—Les belles faccions, els honors i els valors del meu amat.

—I com et varen arribar?

—Per la memòria i per l’enteniment.

—I com els vas rebre?

—Amb caritat i amb esperança.

—I com els conserves?

—Amb justícia, prudència, força i temprança.

[79]

Cantava l’amat i deia que poc sabia l’amic de l’amor si s’avergonyia de lloar el seu amat, o si temia honorar-lo en aquells llocs on se li fa més deshonor.

Poc sap d’estimar el qui s’enutja per la malaurança. I qui desespera del seu amat no fa que lliguin l’amor i l’esperança.

[80]

S’escrigué l’amic amb l’amat, i li preguntava si tenia cap altre amador que l’ajudés a portar la càrrega de greus afanys que suportava pel seu amor.

I respongué l’amat al seu amic, i li digué que no tenia res amb què pogués injuriar-lo ni fallar-li.

[81]

Preguntaren a l’amat per l’amor del seu amic. Respongué que l’amor del seu amic era una barreja de plaer i de malaurança, de valentia i de por.

Preguntaren a l’amic per l’amor del seu amat. Contestà que l’amor del seu amat era una irradiació d’infinita bondat, eternitat, poder, saviesa, caritat i perfecció, que es projecten de l’amat a l’amic.

[82]

—Digues, foll, què és digne de meravella?

Contestà:

—Estimar més allò que és absent que allò que és present, i estimar més el que és visible i corruptible que no pas el que és invisible i incorruptible.

[83]

Cercava l’amic el seu amat i va trobar un home que moria sense amor, i va dir que el pitjor que li podia succeir a un home era morir de qualsevol manera sense amor.

I per aquest motiu li va dir l’amic al moribund:

—Digues, i com és que mors sense amor?

Contestà:

—Perquè he viscut sense amor.

[84]

Preguntà l’amic al seu amat què era més gran, l’amor o estimar. Contestà l’amat que, en la cosa creada, l’amor és l’arbre, estimar és el fruit i els treballs i les penes, les flors i les fulles. I que, en Déu, l’amor i estimar són una cosa i la mateixa, sense treballs ni penes de cap mena.

[85]

Trist i decaigut pels seus pensaments excessius, l’amic pregà a l’amat que li fes arribar algun llibre que descrivís la seva fesomia, per poder alleujar-se una mica.

L’amat li va enviar el llibre a l’amic, i d’aquesta manera les penes i els treballs de l’amic es varen doblar.

[86]

L’amic va emmalaltir d’amor, i el visità un metge que multiplicà els seus pensaments i els seus mals, i llavors l’amic es va curar.

[87]

Es varen allunyar l’amic i l’amor, i es delitaven conversant sobre l’amat. I va succeir que l’amat se’ls va aparèixer. L’amic va plorar i l’amor s’esvaní en el desmai de l’amic.

L’amat va retornar els seus sentits a l’amic quan li recordà la seva fesomia.

[88]

Deia l’amic a l’amat que arribava al seu cor i es representava als seus ulls per moltes vies, i que eren molts els noms amb què l’anomenava, però que l’amor que el feia viure i morir era sempre el mateix.

[89]

Vestit de roig i mudat de bell nou, compareix l’amat davant del seu amic. I estén els braços per a una abraçada, i acota el cap perquè l’hi besi. I està en un lloc elevat perquè el pugui trobar.

[90]

S’allunyà l’amat del seu amic, i l’amic cercava l’amat amb la memòria i amb l’enteniment, a fi de poder-lo estimar.

Al final l’amic va trobar l’amat i li preguntà on havia estat. Contestà:

—Dins l’absència del teu record i dins la ignorància de la teva intel·ligència.

[91]

—Digues, foll, t’avergonyeixes que la gent et vegi plorar pel teu amat?

Contestà que la vergonya, si no hi ha pecat, és un defecte de l’amor quan no se’n sap, d’estimar.

[92]

L’amat sembrava dins el cor de l’amic desitjos, sospirs, virtuts i amors. I l’amic regava aquestes llavors amb llàgrimes i plors.

L’amat sembrava dins el cos de l’amic treballs, tribulacions i fatigues. I l’amic curava el seu cos amb esperança, devoció, paciència i consol.

[93]

En una gran festivitat reuní l’amat una gran cort de gent molt noble i molt honrada, i els va emplenar de grans convits i regals. Aleshores va arribar l’amic a la cort.

Li digué l’amat:

—Qui t’ha dit que vinguessis a la meva cort?

Respongué l’amic:

—La necessitat i l’amor m’han fet venir per admirar la teva fesomia i les teves maneres.

[94]

Preguntaren a l’amic de qui era.

Respongué:

—De l’amor.

—I de què ets?

—D’amor.

—Qui t’ha engendrat?

—L’amor.

—On nasqueres?

—Dins l’amor.

—Qui t’ha criat?

—L’amor.

—I de què vius?

—D’amor.

—I com et dius?

—Amor.

—I d’on véns?

—De l’amor.

—I on vas?

—A l’amor.

—I on ets?

—Dins l’amor.

—Tens alguna cosa més que amor?

Contestà:

—Sí, culpes i faltes contra el meu amat.

—I el teu amat et perdona?

Digué l’amic que el seu amat era ple de misericòrdia i de justícia, i que per aquest mateix motiu vivia entre el temor i l’esperança.

[95]

L’amat es va absentar del seu amic, i l’amic el va cercar amb els seus pensaments. I amb paraules amoroses preguntava a la gent per ell.

Finalment l’amic va trobar el seu amat, que era insultat per la gent, i li va dir que era un afront insuportable a la seva honra. Contestà l’amat que sofria aquella deshonra perquè no disposava d’amadors fervents i devots. L’amic va plorar, i es multiplicaren els seus dolors.

I l’amat el consolava amb el seu exemple.

[96]

La llum de la cambra de l’amat il·luminà la de l’amic, per fer fora les tenebres i omplir-la de plaers i preocupacions i pensaments.

I l’amic va buidar la seva cambra per tal que hi cabés el seu amat.

[97]

Preguntaren a l’amic quina insígnia portava el seu amat al seu estendard. Contestà que es tractava d’un home mort. Volgueren saber per què portava una insígnia com aquella. Contestà:

—Perquè fou home que morí crucificat, i perquè els qui presumeixen d’estimar-lo segueixin les seves empremtes.

[98]

L’amat va anar a allotjar-se a l’hostal de l’amic, i el majoral li va demanar el que es devia. Però l’amic va dir que el seu amat s’allotjava de franc.

[99]

La memòria i la voluntat es reuniren i pujaren al puig de l’amat, perquè l’enteniment s’elevés i l’amor per l’amat es doblés.

[100]

Els sospirs i els plors fan cada dia de missatgers entre l’amic i l’amat, per tal que hi hagi entre tots dos esbargiment, companyia, amistat i benvolença.

[101]

L’amic enyorava el seu amat, i li envià els seus pensaments per tal que li portessin del seu amat la benaurança en què havia viscut tant de temps.

[102]

L’amat donà al seu amic el benefici dels plors, els sospirs, els pesars, els pensaments i els dolors, i amb aquest benefici servia l’amic al seu amat.

[103]

Pregà l’amic a l’amat que li concedís abundància, pau i honor en aquest món. I l’amat mostrà la seva fesomia a la memòria i a l’enteniment de l’amic i es donà per objecte a la voluntat.

[104]

Preguntaren a l’amic en què consisteix l’honor. Respongué que a entendre i estimar el seu amat. I li preguntaren en què consisteix el deshonor. Respongué que a oblidar i desamar el seu amat.

[105]

—Em turmentava l’amor, fins que li vaig dir que tu eres present dins els meus turments; aleshores mitigà les meves fatigues, i tu, com a recompensa, multiplicares l’amor, i doblares així els meus turments.

[106]

—Vaig trobar en el camí de l’amor un amador que no parlava, sinó que, entre plors i fatigues, i amb faccions exsangües, acusava l’amor i el vilipendiava. L’amor es disculpava amb lleialtat, esperança, paciència, devoció, fortalesa, temprança i benaurança. I per aquest motiu vaig vilipendiar l’amador que es queixava de l’amor, que tan nobles dons li atorgava.

[107]

Cantava l’amic i deia:

—Oh, quina gran malaurança és l’amor! Ah, quina gran benaurança és estimar el meu amat, que estima els seus amadors amb amor etern i infinit, perfecte en la seva plenitud!

[108]

Anava l’amic per una terra estranya, on esperava trobar el seu amat, i pel camí l’assaltaren dos lleons. L’amic tingué por de morir, perquè volia viure per servir el seu amat, i concentrà el seu record en l’amat, per tal que l’amor fos present en el trànsit i l’ajudés a afrontar la mort.

Mentre l’amic recordava l’amat, els lleons se li aproparen humilment i lleparen les llàgrimes que vessaven dels seus ulls, i li besaren les mans i els peus. I l’amic se n’anà en pau, a la recerca de l’amat.

[109]

L’amic anava per muntanyes i planures, però no trobava cap porta per la qual pogués escapar de la presó de l’amor, on feia temps que eren reclosos el seu cos i els seus pensaments, i tots els seus desitjos i plaers.

Mentre l’amic patia aquesta angoixa, trobà un ermità que dormia al costat d’una bella font. L’amic despertà l’ermità i li va demanar si en somnis havia vist el seu amat. Respongué l’ermità dient que els seus pensaments eren tancats dins la presó de l’amor tant quan vetllava com quan dormia. L’amic se sentí molt complagut perquè havia trobat un company de captiveri. I ploraren tots dos, perquè l’amat no tenia molts amadors de la seva condició.

[110]

No hi ha res en l’amat que no faci sentir ànsia i tribulació a l’amic, i no té res l’amic que no faci sentir a l’amat plaer i majestat. I per aquest motiu l’amor de l’amat es manifesta en actes, i l’amor de l’amic, en fatiga i passió.

[111]

Cantava un ocell dalt d’una branca, i deia que donaria un pensament nou a l’amador que n’hi donés dos a ell.

L’ocell donà el pensament nou a l’amic i l’amic en donà dos a l’ocell, per alleujar els seus turments. I l’amic sentí que els seus dolors es multiplicaven.

[112]

Es trobaren l’amic i l’amat, i foren testimonis del seu encontre salutacions, abraçades, besades, llàgrimes i plors. I l’amat preguntà a l’amic com es trobava. I l’amic restà confós en presència del seu amat.

[113]

L’amic i l’amat discutiren, i els reconciliaren els seus amors.

I discutiren quin amor hi havia afegit més amistat.

[114]

L’amic estimava tots aquells qui temien el seu amat, i tenia por de tots aquells qui no el temien.

I per aquest motiu es posà en discussió què predominava en l’amic: si l’amor o el temor.

[115]

L’amic s’afanyava per seguir l’amat, i anà per un camí on hi havia un lleó ferotge que matava tothom qui hi passés mandrosament i sense devoció.

[116]

Deia l’amic:

—Qui no tem el meu amat, de tot ha de tenir por, i qui sí que el tem, en tot ha de ser valent i audaç.

[117]

Preguntaren a l’amic què és l’ocasió, i digué que l’ocasió és el plaer en la penitència, l’enteniment en la consciència, l’esperança en la paciència, la salut en l’abstinència, el consol en el record, l’amor en la diligència, la lleialtat en la vergonya, la riquesa en la pobresa, la pau en l’obediència i la guerra en la malvolença.

[118]

L’amor il·luminà el núvol que s’interposava entre l’amic i l’amat, i el féu clar i resplendent com la lluna en la nit, o com l’estel de l’alba, o com el sol a migjorn, o com l’enteniment en la voluntat.

I a través d’aquest núvol lluminós es parlen l’amic i l’amat.

[119]

Preguntaren a l’amic quines són les tenebres més obscures. Respongué que l’absència del seu amat. Li demanaren quina era la més gran resplendor, i respongué que la presència del seu amat.

[120]

La divisa de l’amat es revela en l’amic, que per amor sospira i plora, i pateix tribulacions, pensaments i el menyspreu de la gent.

[121]

Escrivia l’amic aquestes paraules: «Que s’alegri el meu amat, perquè a ell li lliuro els meus pensaments, i per ell ploren els meus ulls, i no visc, ni sento, ni hi veig, ni hi sento, ni oloro, sense fatigues.»

[122]

—Ah enteniment i voluntat, lladreu i desperteu els grans cans que dormen sense recordar-se del meu amat! Ah ulls, ploreu! Ah cor, sospira! Ah memòria, recorda el deshonor del meu amat, que li infligeixen aquells a qui ell tant ha honorat!

[123]

—Es multiplica l’enemistat entre la gent i el meu amat. I el meu amat promet dons i recompenses, i amenaça amb justícia i saviesa. I la memòria i la voluntat menyspreen les seves amenaces i les seves promeses.

[124]

S’acostava l’amat a l’amic per consolar-lo i conhortar-lo de les fatigues que patia i de les llàgrimes que vessava. I com més s’acostava l’amat a l’amic, més plorava i s’esllanguia l’amic, perquè lamentava els deshonors que l’amat sofria.

[125]

Amb ploma d’amor i amb aigua de plor i en paper de dolor l’amic escrivia cartes a l’amat, en les quals li deia que la devoció no li arribava, i que l’amor se li moria, i que els seus enemics multiplicaven el pecat i l’error.

[126]

Els amors de l’amic i l’amat es nuaven amb memòria, enteniment i voluntat, per tal que l’amic i l’amat no se separessin. I la corda amb què els dos amors es nuaven era de pensaments, fatigues, sospirs i plors.

[127]

L’amic jeia en un jaç d’amor. Els llençols eren de plaers i la vànova era de fatigues, i el coixí, de plors.

I era motiu de discussió si la tela del coixí era de la tela dels llençols o de la vànova.

[128]

L’amat vestia el seu amic. D’amor li feia el mantell, la cota, la gonella i el capell; la camisa, de pensaments; les calces, de tribulacions, i la garlanda, de plors.

[129]

L’amat pregava a l’amic que no l’oblidés. Deia l’amic que no el podia oblidar, perquè no el podia ignorar.

L’amat li deia que en els llocs on fos més perillós lloar-lo, el lloés i el defensés. Deia l’amic que l’omplís d’amor. L’amat respongué que pel seu amor s’havia fet carn i havia permès que el pengessin fins a morir.

[130]

Deia l’amic al seu amat que li ensenyés la forma de donar-lo a conèixer a la gent, per tal que l’estimessin i el lloessin.

L’amat va omplir l’amic de devoció, paciència, caritat, tribulacions, pensaments, sospirs i plors. I en el cor de l’amic hi hagué audàcia per lloar el seu amat, i en la seva boca, lloances de l’amat, i en la seva voluntat, menyspreu del vilipendi d’aquells qui jutgen amb falsedat.

[131]

L’amic deia aquestes paraules a la gent:

—Qui de bon de veres es recorda del meu amat, de tot s’oblida mentre li’n dura el record, i a qui de tot s’oblida per recordar el seu amat, de tot el defensa el meu amat, i de tot el fa partícip.

[132]

Preguntaren a l’amic què feia néixer l’amor, i què el feia viure i què el feia morir. Respongué l’amic que l’amor naixia del record i vivia de la intel·ligència i moria per l’oblit.

[133]

Oblidà l’amic tot el que hi ha sota el cel sobirà, per tal que l’enteniment pogués elevar-se més i conèixer l’amat, que la voluntat desitja contemplar i fer conèixer.

[134]

L’amic es dirigia al combat per tal d’honorar l’amat. Anava acompanyat de la fe, l’esperança, la caritat, la justícia, la prudència, la fortalesa i la temprança, amb les quals havia de derrotar els enemics del seu amat. Però els enemics haurien vençut l’amic si l’amat no l’hagués ajudat a manifestar les seves nobleses.

[135]

Volia arribar l’amic a l’últim fi pel qual estimava el seu amat, però els altres fins li entorpien el pas. I per aquest motiu l’amic se sentia fatigat i entristit per desitjos i pensaments.

[136]

L’amic s’enorgullia i s’alegrava de les nobleses del seu amat. I s’esllanguia l’amic per un excés de preocupacions i de pensaments.

I era motiu de discussió què sentia amb més força: si els plaers o els turments.

[137]

L’amic era missatger de l’amat davant dels prínceps cristians i dels infidels, per tal d’ensenyar-los l’art i els principis que permeten conèixer i estimar l’amat.

[138]

Si veus un amador abillat amb nobles vestidures, envoltat de vanaglòria i gras de tant menjar i dormir, estàs veient condemnació i turments. I si veus un amador vestit pobrament, menyspreat per la gent, pàl·lid i eixut pel dejuni i la vigília, estàs veient salvació i benedicció perdurable.

[139]

L’amic es lamenta, i es queixa el seu cor de com el crema el seu amor. L’amic mor; l’amat el plora, i li dóna el consol de la paciència, l’esperança i la recompensa.

[140]

L’amic plorava per allò que havia perdut. I no hi havia qui pogués donar-li consol, perquè les seves pèrdues eren irreparables.

[141]

Déu ha creat la nit perquè l’amic ponderi, en la vetlla, les nobleses del seu amat; però l’amic pensava que l’havia creada perquè dormissin i descansessin aquells qui pateixen treballs per amor.

[142]

La gent escarnia i reprenia l’amic, perquè anava com foll per amor. I l’amic menyspreava aquests escarnis i reprenia la gent, perquè no estimaven el seu amat.

[143]

Deia l’amic:

—Duc una vestimenta molt basta, però l’amor em vesteix el cor de rics pensaments, i el cos de plors, fatigues i sofriments.

[144]

Cantava l’amat i deia:

—Vaig ordenar que aquells qui m’alabaven alabessin els meus valors, però els enemics de la meva honra els menyspreen i els turmenten. Per aquest motiu he instat el meu amic a lamentar i plorar el meu deshonor. I els seus laments i els seus plors neixen del meu amor.

[145]

L’amic jurava a l’amat que pel seu amor estimava i suportava treballs i patiments, i per aquest motiu pregava a l’amat que l’estimés i es compadís dels seus treballs.

L’amat jurà que era propi i natural del seu amor estimar tots aquells qui l’estimaven i compadir-se de tots aquells qui suportaven treballs pel seu amor.

S’alegrà l’amic, i trobà consol en la naturalesa i en les propietats essencials del seu amat.

[146]

L’amat privà l’amic de la paraula, i l’amic es consolava contemplant el seu amat.

[147]

Tant plorà i cridà l’amic al seu amat, que l’amat baixà dels cims celestials a la terra per plorar, lamentar-se i morir per amor; i a ensenyar els homes a estimar, conèixer i alabar la seva honra.

[148]

L’amic reprotxava als cristians que no escrivissin el nom del seu amat, Jesucrist, a l’encapçalament de les seves cartes, per tal de retre-li el mateix honor que els sarraïns reten a Mahoma, amb el nom del qual, tot i tractar-se d’un engalipador, encapçalen sempre les cartes.

[149]

L’amic es trobà un escuder magre i pensatiu, pàl·lid i vestit pobrament, que saludà l’amic tot desitjant-li que Déu el guiés a l’encontre del seu amat. I l’amic li preguntà com l’havia conegut. I l’escuder li digué que uns secrets d’amor revelen els altres, i que per aquest motiu els amadors es reconeixen els uns als altres.

[150]

Les nobleses, les honres i les bones obres de l’amat són el tresor i les riqueses de l’amic.

I el tresor de l’amat són els desitjos, els plors i les fatigues que suporta l’amic per honorar i estimar el seu amat.

[151]

S’han reunit grans hosts i companyies d’esperits enamorats sota un estendard amb la figura i la divisa del seu amat. I no volen que se’ls uneixi ningú que no tingui amor, per tal que l’amat no sofreixi deshonor.

[152]

Els homes que fingeixen ser bojos per tal de guanyar diners inciten l’amic a tornar-se boig per amor. I la vergonya que sent l’amic per semblar foll davant de la gent li revela la manera de guanyar-se l’estima i l’amor de la gent.

I per això és motiu de discussió quin dels dos impulsos és més favorable a l’amor.

[153]

L’amor havia sumit l’amic en la tristesa, perquè cavil·lava en excés. I l’amat cantà, i, en sentir-lo, l’amic s’alegrà.

I fou motiu de discussió quin dels dos havia fet que es multipliqués encara més l’amor en l’amic.

[154]

En els secrets de l’amic es revelen els secrets de l’amat, i en els secrets de l’amat es revelen els secrets de l’amic.

I és motiu de discussió quin dels dos secrets és més causa de revelació.

[155]

Preguntaren al foll per quins senyals es coneixia el seu amat. Respongué dient que per la misericòrdia i la pietat, les essències de les quals arrelen, invariables, en la voluntat.

[156]

Per l’amor tan singular que l’amic professava a l’amat, estimava el bé comú per damunt del bé particular, per tal que el seu amat fos conegut, lloat i desitjat universalment.

[157]

L’amor i el desamor es trobaren en un jardí on conversaven en secret l’amic i l’amat. L’amor preguntà al desamor amb quines intencions havia acudit en aquell indret, i el desamor respongué que ho feia per desenamorar l’amic i deshonrar l’amat. L’amat i l’amic es disgustaren molt pel que deia el desamor, i multiplicaren l’amor perquè vencés i destruís el desamor.

[158]

—Digues, foll, a què s’inclina més la teva voluntat: a estimar o a odiar?

Respongué que a estimar, perquè odiava per poder estimar.

[159]

—Digues, amador, què entén millor el teu enteniment, la veritat o la mentida?

Respongué que entenia millor la veritat.

—Per què?

—Perquè entenc la mentida per poder entendre millor la veritat.

[160]

Percebé l’amic que era estimat pel seu amat, i preguntà a l’amat si el seu amor i la seva misericòrdia eren en ell una mateixa cosa. Admeté l’amat que, en la seva essència, no hi havia cap diferència entre l’amor i la misericòrdia.

I per aquest motiu li preguntà l’amic per què el turmentava el seu amor i per què la seva misericòrdia no el curava de les seves preocupacions. I respongué l’amat que era la misericòrdia la que li proporcionava aquelles preocupacions, per tal que amb elles honorés més perfectament el seu amor.

[161]

L’amic volgué partir cap a una terra estranya per honorar el seu amat, i volgué disfressar-se per evitar que el detinguessin pel camí. Però no pogué disfressar el plor dels seus ulls, ni la magra fesomia ni el color groguenc del seu rostre, ni els laments, pensaments, sospirs, tristeses i fatigues del seu cor. I per aquest motiu fou detingut durant el viatge i lliurat a turment pels enemics del seu amat.

[162]

L’amic estava captiu dins la presó de l’amor. El vigilaven pensaments, desitjos i records, que el tenien encadenat, per tal que no fugís del seu amat. El turmentaven les fatigues; el consolaven la paciència i l’esperança.

L’amic s’hauria mort, però l’amat li revelà la seva condició, i l’amic va reviure.

[163]

L’amic trobà el seu amat; conegué l’amic el seu amat i plorà. L’amat va renyar l’amic per no haver plorat abans de conèixer-lo, i li preguntà en què l’havia conegut, atès que no plorava. L’amic respongué que en la memòria, l’enteniment i la voluntat, que s’havien multiplicat a l’instant que l’amat s’havia aparegut als seus ulls corporals.

[164]

L’amat preguntà a l’amic què era l’amor. Respongué que la presència de la fesomia i les paraules de l’amat en el cor anhelant de l’amador, i fatigues per desig i per plor en el cor de l’amic. L’amor és el bull de l’audàcia i el temor, suscitat pel fervor. I l’amor és la voluntat extrema de desitjar l’amat. I l’amor és el que matà l’amic quan sentí cantar les belleses del seu amat.

—I l’amor és on es troba la meva mort, i on arrela sempre la meva voluntat.

[165]

La devoció i l’enyorament enviaren, en ambaixada, pensaments al cor de l’amic, per fer-li pujar l’aigua als ulls, que volien desistir del plor al qual feia tant de temps que es lliuraven.

[166]

Deia l’amic:

—Amadors, si voleu foc, veniu al meu cor i enceneu les vostres llànties; i si voleu aigua, veniu als meus ulls, que vessen llàgrimes; i si voleu pensaments d’amor, veniu a prendre’n de les meves cogitacions.

[167]

Succeí que un dia l’amic pensava en el gran amor que professava al seu amat i en els grans treballs i perills que de feia tant de temps afrontava pel seu amor, i suposà que això li valdria grans recompenses. Però, mentre s’entretenia en aquestes meditacions, l’amic recordà que l’amat ja l’havia pagat, perquè l’havia enamorat de la seva fesomia i li havia donat fatigues pel seu amor.

[168]

L’amic s’eixugava de la cara i dels ulls les llàgrimes que vessava per amor, per tal d’ocultar les fatigues que li causava el seu amat, però l’amat preguntà a l’amic per què amagava als altres amadors els senyals del seu amor, que li havia atorgat perquè els enamorés d’honorar els seus valors.

[169]

—Digues, home que vas com foll per amor: fins quan seràs un serf i hauràs de suportar treballs i fatigues?

Respongué:

—Fins que el meu amat em separi l’ànima del cos.

[170]

—Digues, foll, tens diners?

Respongué:

—Tinc un amat.

—Tens viles o castells, ciutats, comtats o ducats?

Respongué:

—Tinc amors, pensaments, plors, desitjos, treballs i fatigues, que són més valuosos que els imperis i els regnes.

[171]

Preguntaren a l’amic en què coneixia la sentència del seu amat. Respongué que en la igualtat de plaers i fatigues a què l’amat condemnava els seus amadors.

[172]

—Digues, foll, qui sap més de l’amor: aquell qui n’obté plaer o aquell qui per causa seva pateix treballs i fatigues?

Respongué que amb una cosa sense l’altra no es pot conèixer l’amor.

[173]

Preguntaren a l’amic per què no es defensava de les faltes i dels falsos delictes que li imputava la gent. Respongué que havia de defensar el seu amat, a qui la gent vilipendiava falsament, i que l’home, que pot incórrer en l’engany i en l’error, amb prou feines és digne de defensa.

[174]

—Digues, foll, per què defenses l’amor, si maltracta i turmenta el teu cos i el teu cor?

Respongué:

—Perquè multiplica els meus mèrits i la meva benaurança.

[175]

Es queixava l’amic de l’amat, que feia que l’amor el turmentés d’una manera tan atroç. I l’amat es defensava multiplicant en l’amic els treballs i els perills, els pensaments, les llàgrimes i els plors.

[176]

—Digues, foll, per què excuses els culpables?

Respongué:

—Per no assemblar-me a aquells qui acusen tant els innocents com els culpables.

[177]

L’amat elevava l’enteniment de l’amic perquè comprengués la seva majestat, amb la finalitat que inclinés la seva memòria al record de les seves faltes, i la voluntat les menyspreés i ascendís a estimar les perfeccions de l’amat.

[178]

L’amic cantava cançons del seu amat, i deia que li inspirava tan bona voluntat que tot quant odiava li resultava plaent pel seu amor, i més venturós que allò que estimava sense l’amor del seu amat.

[179]

L’amic anava per una gran ciutat, preguntant si hi trobaria algú amb qui pogués parlar a pler del seu amat. I li indicaren un home pobre, que plorava per amor i que cercava un company amb qui pogués parlar d’amor.

[180]

L’amic estava pensarós i perplex pel fet que els seus treballs naixessin de les nobleses del seu amat, que és tot ple de benaurança.

[181]

Els pensaments de l’amic oscil·laven entre l’oblit dels seus turments i el record dels seus plaers, perquè els plaers que gaudeix per amor li fan oblidar la malaurança, i els turments que pateix per amor li recorden la felicitat que li dóna l’amor mateix.

[182]

Preguntaren a l’amic si era possible que el seu amat el desenamorés. Respongué que no, mentre la memòria recordés i l’enteniment comprengués les nobleses del seu amat.

[183]

—Digues, foll, quina cosa, si es compara, guarda una semblança més gran?

Respongué:

—L’amic i l’amat.

Li preguntaren per quin motiu. Respongué que per l’amor que els unia a tots dos.

[184]

Preguntaren a l’amat si mai havia tingut pietat. Respongué que, si no hagués tingut pietat, no hauria enamorat l’amic ni l’hauria turmentat amb sospirs i plors i treballs i preocupacions.

[185]

L’amic caminava per dins un bosc espès, a la recerca del seu amat. I es trobà amb la veritat i la mentida, que discutien pel seu amat: la veritat el lloava i la mentida el vilipendiava. I per aquest motiu l’amic cridà l’amor, per tal que ajudés la veritat.

[186]

La temptació assaltà l’amic per allunyar-lo del seu amat, per tal que la memòria es despertés i recuperés la presència del seu amat, recordant-lo més que no l’havia recordat, amb la finalitat que l’enteniment se li elevés més per comprendre el seu amat, i la voluntat per estimar-lo.

[187]

Un dia l’amic oblidà l’amat, i un altre dia se’n recordà, d’haver-lo oblidat. I el dia que l’amic recordà que havia oblidat el seu amat, se sentí envaït de tristesa i dolor, i de glòria i felicitat per l’oblit i el record.

[188]

Tan intensament desitjava l’amic la lloança i l’honra del seu amat, que tenia por de no recordar-les. I tan intensament odiava el deshonor envers el seu amat, que tenia por de no odiar-lo.

I per aquest motiu l’amic es trobava confús entre l’amor i el temor pel seu amat.

[189]

Els plaers mortificaven l’amic i les fatigues el vivificaven. I els plaers i els turments s’ajuntaven i esdevenien una mateixa cosa en la voluntat de l’amic.

I per aquest motiu l’amic moria i vivia alhora.

[190]

Una hora tan sols l’amic hauria volgut oblidar i ignorar el seu amat, per gaudir d’una mica de repòs entre tanta fatiga. Però, com que l’oblit i la ignorància li haurien causat un patiment encara més gran, tingué paciència i elevà l’enteniment i la memòria a la contemplació de l’amat.

[191]

L’amic estimava tant el seu amat, que creia tot quant li deia. I tant desitjava entendre’l, que tot el que li sentia dir ho volia entendre per raons necessàries.

I per aquest motiu l’amor de l’amic es debatia entre la creença i la intel·ligència.

[192]

Preguntaren a l’amic què era el que es trobava més lluny del seu cor, i respongué que el desamor. I li preguntaren per quin motiu, i respongué que pel fet que el que es trobava més a prop del seu cor era l’amor, que és el contrari del desamor.

[193]

Digues, foll, tens enveja?

Respongué:

—Sí, sempre que oblido la generositat i les riqueses del meu amat.

[194]

—Digues, foll, ets ric?

Respongué que ho era d’amor.

—Ets pobre?

—Sí, d’amor.

—Per què?

—Perquè el meu amor no és més gran i perquè no enamora molts amadors perquè honorin les honres del meu amat.

[195]

—Digues, amic, en què rau el teu poder?

Respongué:

—En el poder del meu amat.

—Amb què lluites contra els teus enemics?

—Amb les forces del meu amat.

—Amb què et consoles?

—Amb els tresors eterns del meu amat.

[196]

—Digues, foll, què estimes més: la misericòrdia del teu amat o la justícia del teu amat?

Respongué que tant havia d’estimar i témer la justícia, que la seva voluntat no havia de donar cabuda a estimar res que estigués per damunt de la justícia del seu amat.

[197]

Les culpes i els mèrits lluitaven dins la consciència i la voluntat de l’amic. I la justícia i la memòria multiplicaven la consciència, i la misericòrdia i l’esperança multiplicaven la felicitat en la voluntat de l’amat. I per aquest motiu els mèrits derrotaven les culpes i les faltes en la penitència de l’amat.

[198]

L’amic afirmava que en el seu amat hi havia tota perfecció i negava que en el seu amat hi hagués cap mena de defecte.

I per això es discutia què era més gran: si l’afirmació o la negació.

[199]

Hi hagué un eclipsi en el cel, i tenebres a la terra. I per aquest motiu l’amic recordà que el pecat havia fet l’amat absent de la seva voluntat durant molt de temps, i en aquesta absència les tenebres havien expulsat del seu enteniment la llum amb què s’apareix l’amat als seus amadors.

[200]

Anà l’amor a l’amic, i l’amic li preguntà què volia. I l’amor respongué que era allà per habituar-lo i educar-lo de tal manera que, quan morís, pogués vèncer els seus enemics mortals.

[201]

L’amor emmalaltí quan l’amic oblidà l’amat. I està malalt també l’amic perquè, de tant recordar-lo, el seu amat li dóna treballs, ànsies i fatigues.

[202]

L’amic trobà un home que moria sense amor. Plorà l’amic el deshonor que suposava per a l’amat la mort d’aquell home que moria sense amor, i demanà a aquell home per què moria sense amor. Respongué que ningú no li havia donat a conèixer l’amor, ni se li havia ensenyat a ser amador. I per aquest motiu l’amic, entre llàgrimes, sospirà i digué:

—Ah devoció! Quan creixeràs, perquè la culpa minvi i el meu amat tingui molts més amadors que el lloïn fervents i decidits, que no dubtin a enaltir les seves honres?

[203]

L’amic volgué saber si perviuria l’amor dins el seu cor en cas que no es recordés del seu amat. I el seu cor deixà de pensar, i els seus ulls de plorar, i desaparegué l’amor.

I quedà l’amic torbat, i anava preguntant a la gent si havien vist l’amor.

[204]

Amor, estimar, amic i amat conflueixen tan indivisiblement en l’amat que constitueixen una actualitat en essència. L’amic i l’amat són diferents, però concordants, de tal manera que les seves essències no divergeixen ni s’oposen mai de cap manera. I per aquest motiu l’amat és digne d’amor sobre tots els amors.

[205]

—Digues, foll, per què és tan gran el teu amor?

Respongué:

—Perquè el viatge en què m’he embarcat a la recerca del meu amat és llarg i perillós; l’he de cercar arrossegant una feixuga càrrega, i em cal anar de pressa. I no podria fer això sense un gran amor.

[206]

L’amic vetllava, feia dejuni, plorava, donava almoina i viatjava a terres estranyes, amb la finalitat de commoure la voluntat del seu amat per tal d’enamorar els seus súbdits, i que així els súbdits honoressin les seves honres.

[207]

Si no n’hi ha prou amb l’amor de l’amic per inspirar a l’amat pietat i perdó, és suficient l’amor de l’amat per donar a les seves criatures gràcia i benedicció.

[208]

—Digues, foll, de quina manera pots assemblar-te més al teu amat?

Respongué:

—Entenent i estimant, amb totes les meves forces, la fesomia del meu amat.

[209]

Preguntaren a l’amic si el seu amat tenia alguna mancança.

Respongué que sí:

—D’amadors que lloïn i honorin els seus valors.

[210]

L’amat colpejava el cor de l’amic amb vergues d’amor, per tal de fer-li estimar l’arbre del qual l’amat havia arrabassat les vergues amb les quals colpeja els seus amadors, i en el qual havia sofert penes, deshonors i mort, per tal de retornar a l’amor els amadors que havia perdut.

[211]

L’amic es trobà amb el seu amat i el veié molt noble, poderós i digne de tots els honors. I li digué que molt el meravellava que la gent l’estimés i el conegués i l’honorés tan poc, a ell que tant ho mereixia. I l’amat li respongué dient que havia sofert una gran decepció amb l’home, que havia creat per tal que l’estimés, conegués i honorés. Perquè, de mil homes, només cent el temien i l’estimaven, i, d’aquests cent, noranta el temien per no ser condemnats i deu l’estimaven perquè els donés la glòria. I amb prou feines hi havia ningú que l’estimés per la seva bondat i la seva noblesa.

Quan l’amic sentí aquestes paraules, plorà amargament el deshonor de l’amat, i digué:

—Amat, que tant has donat a l’home i tant l’has honorat, per què et té l’home tan oblidat?

[212]

L’amic lloava el seu amat i deia que havia transcendit la noció d’on, atès que es troba on la noció d’on no pot arribar.

I per aquest motiu, quan preguntaren a l’amic on era el seu amat, respongué: «És», tot i que no sabia on. Tanmateix, sabia que l’amat és dins el seu record.

[213]

L’amat comprà, per a les seves honres, un esclau, sotmès a pensaments, fatigues, sospirs i plors. I li preguntà què menjava i què bevia. Respongué que el que ell volgués. Li preguntà com es vestia. Respongué que com ell volgués.

Digué l’amat:

—Et manca, doncs, la voluntat?

Respongué que qui és serf i està sotmès no té altra voluntat que la d’obeir el seu senyor i amat.

[214]

L’amat preguntà al seu amic si tenia paciència. Respongué que totes les coses li plaïen i que per aquest motiu no li calia la paciència, perquè qui no és amo de la seva voluntat no pot ser impacient.

[215]

L’amor es donava a qui ell volia. I, atès que a molts no es donava i no enamorava vivament els amadors, com era lliure de fer, l’amic es queixava de l’amor i l’acusava davant de l’amat. Però l’amor es defensava dient que ell no s’oposava al lliure arbitri, perquè volia que els seus amadors acumulessin mèrits i es guanyessin la glòria.

[216]

Hi hagué un gran debat i un gran desacord entre l’amic i l’amor, perquè l’amic es cansava dels treballs que per amor suportava. I fou motiu de discussió si era per culpa de l’amor o de l’amic. I se sotmeteren al judici de l’amat, que castigà l’amic amb fatigues i el recompensà amb la multiplicació de l’amor.

[217]

Fou motiu de discussió si l’amor estava més a prop del pensament o de la paciència.

L’amic resolgué la qüestió i digué que l’amor s’engendra en els pensaments i se sustenta en la paciència.

[218]

Veïna de l’amic és la bella aparença de l’amat.

I veïns de l’amat són els pensaments de l’amic, i els treballs i els plors que suporta per amor.

[219]

La voluntat de l’amic volgué pujar molt amunt, per estimar més el seu amat. I ordenà a l’enteniment que s’enfilés tant com pogués, i l’enteniment ho ordenà a la memòria. I tots tres pujaren a contemplar les honres de l’amat.

[220]

La voluntat abandonà l’amic i es lliurà a l’amat. I l’amat empresonà la voluntat dins l’amic, per ser estimat i servit per ell.

[221]

Deia l’amic:

—Que no es pensi el meu amat que l’he abandonat per estimar un altre amat, perquè de tal manera m’ha fet l’amor que només puc estimar un amat.

Respongué l’amat dient:

—Que no cregui el meu amic que ell és l’únic que m’estima i em serveix, perquè tinc molts altres amadors que m’estimen amb més afany que el del seu amor, i des de fa més temps.

[222]

Deia l’amic a l’amat:

—Amat digne de tot amor, has avesat i ensenyat els meus ulls a veure, i les meves oïdes a sentir, les teves honres. I per aquest motiu s’ha avesat el meu cor als pensaments, amb els quals has avesat, a l’ensems, els meus ulls a plorar i el meu cos a doldre’s.

Respongué l’amat a l’amic dient que, sense aquest hàbit i aquesta ensenyança, el seu nom no estaria inscrit al llibre en el qual s’inscriuen tots aquells que mereixen la benedicció eterna, ni esborrat del llibre en el qual s’inscriuen tots els condemnats a la maledicció eterna.

[223]

Es reuneixen en el cor de l’amic les belles aparences de l’amat, i multipliquen els pensaments i els treballs en l’amic, el qual es consumiria fins a la mort si l’amat multipliqués encara més les seves honres en els pensaments de l’amic.

[224]

L’amat anà a allotjar-se a l’hostal del seu amic, i l’amic li féu un jaç de pensaments, i el servia amb sospirs i plors.

I l’amat pagà el seu allotjament amb records.

[225]

L’amor mesclà els treballs i els plaers en els pensaments de l’amic. I els plaers es queixaren d’aquella barreja, i acusaren l’amor davant de l’amat.

Però els plaers moriren i desaparegueren quan l’amat els separà dels turments que infligeix l’amor als seus amadors.

[226]

Els senyals d’amor que l’amic professa al seu amat són, al començament, els plors; al mig, les tribulacions, i al final, la mort.

I amb aquests senyals l’amic predica el seu amat als amadors.

[227]

S’isolava l’amic. Els pensaments acompanyaven el seu cor, i les llàgrimes i els plors els seus ulls, el dejuni i l’aflicció feien companyia al seu cos.

I quan l’amic retornava a la companyia de la gent, l’abandonava tot quant s’ha dit, i restava tot sol entre la gent.

[228]

L’amor és un mar turbulent d’ones i vents, que no té port ni vores.

Mor l’amic dins el mar, i, en el seu perill, moren també els seus turments i neixen les seves perfeccions.

[229]

—Digues, foll, què és l’amor?

Respongué:

—L’amor és concordança de teoria i pràctica envers una única finalitat, que la voluntat de l’amic pretén d’assolir per fer que la gent honori i serveixi el seu amat.

I fou motiu de discussió si aquesta finalitat correspon principalment a la voluntat de l’amic que desitja estar amb el seu amat.

[230]

Preguntaren a l’amic qui era el seu amat. Respongué que aquell qui el feia estimar, desitjar, esllanguir-se, sospirar, plorar, ser escarnit i morir.

[231]

Preguntaren a l’amat qui era el seu amic. Respongué que aquell qui, per honorar i lloar les seves honres, no tenia por de res, i que a tot renunciava per seguir els seus manaments i els seus consells.

[232]

Digues, foll, quina càrrega és pitjor i més feixuga, els treballs per amor o els treballs per desamor?

Respongué que això ho preguntés als homes que feien penitència per amor del seu amat o per por dels turments infernals.

[233]

L’amic s’adormí i morí l’amor, perquè ja no tenia de què viure.

Es despertà l’amic i l’amor va reviure en els pensaments que l’amic envià al seu amat.

[234]

Deia l’amic que la ciència infusa provenia de la voluntat, la devoció i l’oració, i que la ciència adquirida provenia de l’estudi i l’enteniment.

I per això fou motiu de discussió quina ciència arriba abans a l’amic, i quina li és més plaent, i quina és més gran en ell.

[235]

—Digues, foll, d’on provenen les teves necessitats?

Respongué:

—Dels pensaments, i del desig, l’adoració i el treball, i de la perseverança.

—I d’on provenen totes aquestes coses?

Respongué:

—De l’amor.

—I d’on prové l’amor?

—Del meu amat.

—I d’on prové el teu amat?

—Únicament de si mateix.

[236]

—Digues, foll, vols alliberar-te de tot?

Respongué que sí, tret del seu amat.

—Vols continuar empresonat?

Respongué que sí:

—De sospirs i pensaments, de treballs i perills, d’exilis i plors, per tal de servir el meu amat, que m’ha creat per lloar els seus valors.

[237]

L’amor turmentava l’amic, i l’amic plorava i es planyia. El cridava el seu amat, perquè se li apropés i el curés. Però com més s’acostava l’amic a l’amat, més el turmentava l’amor, atès que més amor sentia. I, atès que com més estimava més plaer sentia, així el curava l’amat de les seves fatigues.

[238]

L’amor estava malalt. L’amic li donava per medicina paciència, perseverança, obediència i esperança. L’amor es curava, però emmalaltia l’amic. Llavors l’amat el curava, amb el remei del record de les seves virtuts i les seves honres.

[239]

—Digues, foll, què és la solitud?

Respongué:

—El confort i la companyia de l’amic i l’amat.

—I què és confort i companyia?

Respongué que la solitud que habita dins el cor de l’amic que no recorda res que no sigui el seu amat.

[240]

Preguntaren a l’amic què era més perillós, si suportar treballs o gaudir de felicitat per amor. Es posà d’acord l’amic amb l’amat, i respongué que els perills de la malaurança provenen de la impaciència, i els de la felicitat, de la ingratitud.

[241]

L’amat alliberà l’amor i donà permís a la gent perquè en prenguessin tant com volguessin, i amb prou feines trobà l’amor qui l’acollís dins el seu cor.

I per aquest motiu plorà l’amic, entristit pel deshonor que li infligeixen, entre nosaltres, tants falsos amadors i tants homes ingrats.

[242]

Tot ho matà l’amor dins el cor del seu amic vertader, per tal que ell hi pogués viure i cabre. I l’amic hauria mort si no s’hagués recordat del seu amat.

[243]

L’amic alimentava dos pensaments: l’un ponderava sempre l’essència i les virtuts del seu amat, i l’altre, les obres del seu amat.

I per aquest motiu es discutia quin pensament era més aclaridor i gustós per a l’amat i l’amic.

[244]

L’amic morí a causa de sentir un amor tan gran. L’amat l’enterrà en la seva terra, en la qual ressuscità.

I fou motiu de discussió de qui rebé l’amic un do més gran.

[245]

A la presó de l’amat hi eren les malaventures, els perills, les fatigues, els deshonors i les estranyeses, per tal que no impedissin a l’amic lloar les seves honres i enamorar els homes que el menyspreen.

[246]

Estava l’amic un dia en presència de molts homes que el seu amat havia honorat en excés en aquest món, perquè el deshonoraven en els seus pensaments. Menyspreaven el seu amat i escarnien els seus servidors.

L’amic plorà, s’estirà els cabells, es colpejà la cara, s’esqueixà les vestidures i clamà:

—S’ha comès mai un pecat més gran que el de menysprear el meu amat?

[247]

—Digues, foll, vols morir?

Respongué que sí:

—Per als delits d’aquest món i per als pensaments dels maleïts que obliden i deshonoren el meu amat; en aitals pensaments no hi vull ser entès ni volgut, perquè no hi és el meu amat.

[248]

Foll, si dius la veritat, seràs maltractat i escarnit, reprès, turmentat i mort per la gent.

Respongué:

—D’aitals paraules s’infereix que, si mentís, seria lloat, estimat, servit i honorat per la gent, i allunyat dels amadors del meu amat.

[249]

Falsos lloadors vilipendiaven un dia l’amic en presència de l’amat. L’amic tenia paciència, i l’amat, justícia, saviesa i poder. I l’amic s’estimà més ser vilipendiat i reprès abans que comptar-se entre aquells falsos vilipendiadors.

[250]

Sembrava l’amat diverses llavors en el cor del seu amic, i en brotava, floria i madurava un sol fruit.

I fou motiu de discussió si d’aquest fruit en podien néixer diverses llavors.

[251]

Molt per damunt de l’amor hi ha l’amat, i molt per sota de l’amor hi ha l’amic. I l’amor, que és al mig, fa que l’amat descendeixi fins a l’amic, i que l’amic ascendeixi fins a l’amat.

I en el descens i l’ascens viu i comença l’amor, que fa llanguir l’amic i que l’amat sigui servit.

[252]

A la dreta de l’amor hi ha l’amat, i a l’esquerra l’amic. I per aquest motiu l’amic no pot arribar a l’amat sense passar per l’amor.

I davant de l’amor hi ha l’amat, i al darrere de l’amat hi ha l’amic. I per aquest motiu l’amic no pot abastar l’amor fins que els seus pensaments i els seus desitjos no hagin passat per l’amat.

[253]

Crea l’amat per al seu amic dos semblants de si mateix, estimats en honres i valors. I l’amic s’enamora de tots tres igualment, encara que l’amor en sigui un de sol, en significació de la unitat: un en tres amats essencialment.

[254]

L’amat es vestí amb la mateixa mena de roba que vestia el seu amic, per acompanyar-lo en la glòria eterna.

I per aquest motiu l’amic volia vestir sempre de color vermell, per tal que la seva roba s’assemblés més a la del seu amat.

[255]

—Digues, foll, què feia el teu amat abans que existís el món?

Respongué:

—Era per diverses propietats personals, infinites i eternes, en les quals es troben amic i amat.

[256]

L’amic plorava i s’entristia quan veia com els infidels s’apartaven del seu amat per ignorància. I s’alegrava de la justícia del seu amat, que turmentava aquells qui, tot i conèixer-lo, el desobeïen.

I per aquest motiu li preguntaren què era més gran, si la seva tristesa o la seva alegria, i si sentia més felicitat quan veia que honoraven el seu amat, o més malaurança quan veia que el deshonoraven.

[257]

L’amic veia el seu amat en la més gran diferència i concordança de virtuts, i en la més gran contrarietat entre virtuts i vicis, i en l’ésser i la perfecció, que es corresponen millor sense defecte i no-ésser que amb defecte i amb no-ésser.

[258]

L’amic veia els secrets de l’amat en la diversitat i la concordança, que li revelaven la pluralitat i la unitat del seu amat per més conveniència d’essència exempta de contrarietat.

[259]

Digueren a l’amic que si la corrupció —que és contrària a ésser en tant que s’oposa a la generació, que a la vegada és contrària a no-ésser— estigués corrompent eternament allò corromput, seria impossible que el no-ésser i la finalitat concordessin amb la corrupció i allò que és corrupte.

I per aquestes paraules l’amic veié en el seu amat la generació eterna.

[260]

Si fossin falsos els motius pels quals l’amic pot estimar més el seu amat, aleshores serien certs els motius pels quals l’amic no pot estimar tant el seu amat. I d’aquí, si fos cert, s’inferiria que mancarien la veritat i la grandesa en l’amat, i concordarien en ell la falsedat i la petitesa.

[261]

L’amic lloava l’amat i deia que, si posseeix la més gran possibilitat de perfecció i la més gran impossibilitat d’imperfecció, aleshores l’amat ha de ser pura i simple actualitat en essència i en operació.

I, mentre l’amic lloava d’aquesta manera el seu amat, li era revelada la Trinitat de l’amat.

[262]

L’amic veia una millor concordança entre els números u i tres que entre qualssevol altres números, perquè tota forma corporal passava del no-ésser a l’ésser a causa dels susdits números. En aquesta màxima concordança numèrica l’amic hi veia la unitat i la trinitat del seu amat.

[263]

L’amic lloava el poder, el saber i el voler de l’amat, que havien creat totes les coses, tret del pecat, tot i que el pecat no existiria sense el poder, el saber i el voler de l’amat, però no en són la causa.

[264]

L’amic lloava i estimava l’amat perquè l’havia creat i li havia donat totes les coses. I el lloava i l’estimava perquè volgué prendre la seva semblança i la seva natura.

I per aquest motiu convé determinar: quina lloança i quin amor han de ser més perfectes?

[265]

L’amor volgué saber si l’amic era savi, i li preguntà si l’amat li havia demostrat més amor adquirint la seva natura o redimint-lo. I l’amic restà confós, fins que respongué que la redempció fou necessària per eludir la malaurança i l’encarnació per donar la benaurança.

I aquesta resposta suscità una altra pregunta: quin amor fou més gran?

[266]

Anava l’amic pidolant per les portes, per tal de recordar l’amor de l’amat als seus servidors, i per tal de practicar la humilitat, la pobresa i la paciència, que són coses que el seu amat estima.

[267]

Demanaren perdó a l’amic per amor del seu amat. I l’amic no tan sols els perdonà, sinó que els donà els seus béns i a si mateix.

[268]

Amb llàgrimes als ulls narrava l’amic la passió i el dolor que havia suportat l’amat pel seu amor. I amb pensaments i tristesa escrivia les paraules que deia, i es consolava amb misericòrdia i esperança.

[269]

L’amat i l’amor anaren a veure l’amic, que dormia. L’amat cridà el seu amic, i l’amor el despertà. I l’amic obeí l’amor i respongué al seu amat.

[270]

L’amat educava el seu amic per estimar, i l’amor l’ensenyava a perillar. I la paciència l’instruïa per tal que suportés treballs per amor d’aquell a qui s’ha donat com a servent.

[271]

L’amat preguntava a la gent si havien vist el seu amic, i ells li feien evidents les qualitats del seu amic. I l’amat digué que el seu amic era valent, temorós, ric i pobre, alegre, trist i pensarós, i que s’esllanguia sense pausa pel seu amor.

[272]

I preguntaren a l’amic si volia vendre el seu desig. I ell respongué que ja l’havia venut al seu amat per una moneda que bastava per comprar el món.

[273]

—Predica, foll, i parla’ns del teu amat.

L’amic plorà, féu dejuni, renuncià al món i marxà a la recerca del seu amat, inflamat d’amor. I el lloava onsevulla que el deshonoressin.

[274]

L’amic construïa una bella ciutat perquè l’habités el seu amat. L’edificava amb amor, pensaments, planys, plors i fatigues; i la guarnia amb plaer, esperança i devoció; i la reforçava amb fe, justícia, fortalesa i temprança.

[275]

L’amic bevia amor de la font de l’amat, dins la qual l’amat rentava els peus al seu amic, tot i que moltes vegades ha oblidat i ha menyspreat honorar-lo, i és per aquest motiu que el món viu en l’error.

[276]

—Digues, foll, què és el pecat?

Respongué:

—La intenció perversa i contrària a la intenció i la raó últimes per les quals el meu amat ha creat totes les coses.

[277]

L’amic veia que el món havia estat creat, perquè l’eternitat concorda millor amb el seu amat, que és essència infinita en grandesa i perfecció, que no amb el món, que és finit en quantitat.

I per aquest motiu, l’amic veia, en la justícia del seu amat, que l’eternitat de l’amat ha de ser precedent al temps i a la quantitat finita.

[278]

L’amic defensava el seu amat davant d’aquells qui sostenien que el món és etern, dient que la justícia de l’amat no seria perfecta si no restituís a cada ànima el seu cos (per a la qual cosa no hi hauria ni espai ni matèria primigènia a bastament), ni el món seria ordenat vers un fi únic, si fos etern, i, en tal cas, en l’amat no hi hauria voluntat i saviesa perfectes.

[279]

—Digues, foll, en què coneixes que la fe catòlica és la vertadera, i les creences dels jueus i dels sarraïns són falses i errònies?

Respongué:

—En les deu condicions del Llibre del gentil i dels tres savis.

[280]

—Digues, foll, on comença la saviesa?

En la fe i la devoció, que són l’escala per la qual puja l’enteniment per comprendre els secrets del meu amat.

—I la fe i la devoció, on comencen?

Respongué:

—En el meu amat, que il·lumina la fe i alimenta la devoció.

[281]

Preguntaren a l’amic què era més gran, si la possibilitat o la impossibilitat. Respongué que la possibilitat era més gran en les criatures i la impossibilitat en el seu amat, atès que la possibilitat concorda amb la potència, tal com la impossibilitat ho fa amb l’actualitat.

[282]

—Digues, foll, què és més gran, la diferència o la concordança?

Respongué que, tret del seu amat, la diferència era més gran en la pluralitat i la concordança en la unitat. Però que, en el seu amat, eren iguals tant en la pluralitat com en la unitat.

[283]

—Digues, amador, què és el valor?

Respongué que el contrari del valor d’aquest món, cobejat pels falsos amadors plens de vanaglòria, que volen valdre, tot i que manquen de cap valor, per tal de ser perseguidors del valor.

[284]

—Digues, foll, has vist algun insensat?

Respongué que havia vist un bisbe que tenia a taula molts gots i molts plats i safates de plata; i al seu dormitori, moltes vestidures i un llit enorme, i, dins les seves arques, molts diners. Però a la porta del seu palau hi havia ben pocs pobres.

[285]

—Foll, saps què és la vilesa?

Respongué:

—Els pensaments vils.

—I què és la lleialtat?

—El temor del meu amat, nascut de la caritat i de la vergonya, que té por del vilipendi de la gent.

—I què és l’honra?

—Pensar en el meu amat, i desitjar i lloar les seves honres.

[286]

L’amic s’alterà a causa dels treballs i les tribulacions que suportava per amor i que el dugueren a la impaciència. I el reconvingué l’amat amb les seves honres i les seves promeses, i li digué que poc sabia de l’amor qui s’alterava per la malaurança o la felicitat.

L’amic féu contrició, i plorà, i suplicà a l’amat que li retornés l’amor.

[287]

—Digues, foll, què és l’amor?

Respongué que l’amor és allò que fa serfs els lliures i que als serfs allibera.

I fou motiu de discussió de què és més a prop l’amor, si de la llibertat o de la servitud.

[288]

Cridava l’amat el seu amic, i l’amic li responia dient:

—Què vols de mi, amat, ulls dels meus ulls, pensament dels meus pensaments, perfecció de les meves perfeccions, amor dels meus amors, i principi dels meus principis?

[289]

—Amat —deia l’amic—, cap a tu vaig i en tu hi vaig, perquè em crides. Em disposo a contemplar la contemplació en la contemplació, amb la contemplació de la teva contemplació. Existeixo en la teva virtut i vaig amb la teva virtut, de la qual obtinc virtut. Et saludo amb la teva salutació, que és la meva salutació en la teva, de la qual espero una salutació perdurable en la benedicció de la teva benedicció, per la qual sóc beneït en la meva benedicció.

[290]

—Amat, et trobes molt amunt en les teves alteses, amb les quals exaltes la meva voluntat, exaltada amb una exaltació que en el meu record exalta el meu enteniment, exaltat en la teva exaltació per conèixer les teves honres, i per tal que la voluntat n’obtingui un enamorament exaltat, i la memòria, records ben alts.

[291]

—Amat, ets glòria de la meva glòria, i amb la teva glòria i en la teva glòria dónes glòria a la meva glòria, que guanya la glòria de la teva glòria. Per aquesta glòria teva em són glòria tant els treballs i les fatigues que sofreixo per honorar la teva glòria, com els plaers i els pensaments que em proporciona la teva glòria.

[292]

—Amat, a la presó de l’amor em tens enamorat amb els teus amors, que m’han enamorat dels teus amors pels teus amors i en els teus amors. Perquè no ets altra cosa que amors, als quals em condemnes tot sol, en companyia dels teus amors i de les teves honres. Perquè estàs tu tot sols dins de mi tot sol, entotsolat amb els meus pensaments, atès que la teva solitud, tota sola en honors, em té tota sola per lloar i honorar els seus valors, sense por dels ingrats que no et tenen tot sol en els seus amors.

[293]

—Amat, ets confort de tot confort, perquè en tu troben confort els meus pensaments amb el teu confort, i consol de les meves fatigues i de les meves tribulacions, atribolades en el teu confort, perquè no confortes els ignorants amb el teu confort, i als coneixedors del teu confort no enamores més ferventment perquè honorin les teves honres.

[294]

L’amic es queixava de l’amat al seu senyor, i del seu senyor a l’amat.

Deien el senyor i l’amat:

—Qui ens separa, si en som un de sol?

Respongué l’amic dient que la pietat del senyor i la tribulació per l’amat.

[295]

L’amic perillava dins el gran pèlag de l’amor, tot i que es confiava al seu amat, que l’auxiliava amb pensaments, llàgrimes i plors, sospirs i fatigues, perquè el pèlag era d’amors i d’honorar els seus honors.

[296]

L’amic s’alegrava perquè el seu amat era. Perquè pel seu ésser tots els altres éssers han nascut i se sustenten, i tots estan obligats a honorar i servir l’ésser del seu amat, al qual cap altre ésser no pot destruir, inculpar, disminuir ni augmentar.

[297]

—Amat, amb la teva grandesa engrandeixes els meus desitjos, els meus pensaments i els meus treballs. Perquè ets tan gran, que tot quant guarda recordança i enteniment de tu, i en tu gaudeix, és gran; i la teva grandesa empetiteix tot allò que contravingui als teus manaments i les teves honres.

[298]

—Eternament comença, ha començat i començarà el meu amat, i eternament no comença ni ha començat ni començarà. I aquests començaments no comporten contradicció en el meu amat, perquè és etern, i conté la unitat i la trinitat.

[299]

—El meu amat és un, i en la seva unitat s’uneixen, en una voluntat, els meus pensaments i els meus amors. I la unitat del meu amat abasta totes les unitats i totes les pluralitats. I la pluralitat que conté el meu amat abasta totes les unitats i totes les pluralitats.

[300]

—El bé suprem és el bé del meu amat, que és el bé del meu bé, atès que el meu amat és el bé sense cap altre bé. Perquè si no ho fos, el meu bé seria el bé d’un altre bé suprem. I, com que no és així, sigui tot el meu bé en aquesta vida dedicat a honorar el bé suprem, perquè així ha de ser.

[301]

—Amat, si saps que peco, et mostres pietós i indulgent. I, com que el que saps en tu és millor que jo, sé que ets ple de perdó i d’amor, atès que em comuniques la contrició, el dolor i el desig d’afrontar la mort per tal de lloar el teu valor.

[302]

—Amat, el teu poder em pot salvar per magnanimitat, per pietat i per perdó, i em pot condemnar per justícia i per mor dels meus pecats. Pel teu poder, que s’acompleixi la teva voluntat en mi, perquè tot serà perfecció, tant la salvació com la condemna.

[303]

—Amat, la veritat visita el meu cor contrit i em fa pujar aigua als ulls, perquè la meva voluntat l’estima. I, com que la teva veritat és sobirana, eleva la meva voluntat per tal d’honorar les teves honres, i la fa descendir per desamar les meves faltes.

[304]

—Mai no fou vertader res en què no hi fos el meu amat, i fals serà allò en què el meu amat no hi sigui. I per aquest motiu és necessari que sigui veritat tot quant serà, ha estat i és, si el meu amat hi és. I per això és fals allò que sigui veritat, si el meu amat no hi és, sense que d’això se’n segueixi contradicció.

[305]

L’amat creà l’amic i el destruí. L’amat jutjà, l’amic plorà. L’amat creà l’amic de bell nou i li donà la glòria. L’amat completà la seva operació, i restà eternament l’amic en companyia de l’amat.

[306]

Pels camins de vegetació, sentiment, imaginació, enteniment i voluntat anava l’amic a la recerca del seu amat. I en aquells camins l’amic passava perills i fatigues pel seu amat, per elevar el seu enteniment i la seva voluntat cap al seu amat, que vol que els seus amadors l’entenguin i l’estimin en més alta manera.

[307]

L’amic tendeix a l’ésser per la perfecció del seu amat, i tendeix al no-ésser per les seves faltes.

I per això fou motiu de discussió quin dels dos moviments exerceix, de natural, un poder més gran sobre l’amic.

[308]

—Amat, m’has posat entre el meu mal i el teu bé. Hi hagi de la teva part pietat, misericòrdia, paciència, humilitat, perdó, socors i salvació; hi hagi de la meva contrició, perseverança i record, amb sospirs, llàgrimes i plors per la teva santa passió.

[309]

—Amat, tu que em fas estimar, si no m’ajudes, per què m’has creat? I per què suportares per mi tants pesars i patires una passió tan dolorosa? Ja que m’has ajudat tant a elevar-me, amat, ajuda’m a descendir i a recordar i avorrir les meves culpes i els meus pecats, per tal que els meus pensaments puguin enlairar-se millor a desitjar, honorar i lloar els teus valors.

[310]

—Has fet lliure la meva voluntat d’estimar les teves honres o de menysprear els teus valors, per tal que puguis multiplicar els teus amors en el meu voler. Amb aquesta llibertat, amat, has posat en perill la meva voluntat.

»Amat, en aquest perill has de recordar el teu amic, que pel seu lliure arbitri tria la servitud de lloar els teus honors i de multiplicar en el seu cos les fatigues i el plor.

[311]

—Amat, mai no has estat causa de culpa ni de pecat en el teu amic, ni hi ha hagut perfecció en el teu amic sense la teva atenció i el teu perdó. I, ja que així t’ocupes de l’amic, no te n’oblidis quan pateixi tribulacions o perills.

[312]

—Amat, que amb un sol nom t’anomenes home i Déu! En aquest nom, Jesucrist, estima la meva voluntat tant l’home com Déu. I si tu, amat, has honorat tant el teu amic, que no ho mereixia, fent-lo capaç d’estimar i invocar el teu nom, per què no honores tants altres homes ignorants que no han comès a posta tantes faltes contra el teu nom, Jesucrist, com el teu amic?

[313]

L’amic plorava i deia a l’amat aquestes paraules:

—Amat, mai no has estat avar ni cobdiciós amb el teu amic donant-li l’ésser, redimint-lo i posant moltes criatures al seu servei. Així doncs, com s’explicaria, amat, que ets generositat màxima, que fossis avar amb el teu amic en plors, pensaments, fatigues, saviesa i amors, amb els quals honori els teus honors? I per aquest motiu, amat, el teu amic et demana una vida llarga, perquè pugui rebre de tu molts d’aquests dons.

[314]

—Amat, si ajudes els justos contra els seus enemics mortals, ajuda’m per tal que es multipliquin els pensaments amb els quals desitjo honorar-te. I si ajudes els injustos a recobrar la justícia, ajuda el teu amic a sacrificar la seva voluntat en lloança teva, i el seu cos, en martiri, com a testimoni d’amor.

[315]

—En el meu amat no hi ha diferència entre humilitat, humil i humiliat, perquè tot en ell és humilitat en actualitat pura. I per això l’amic reprèn l’orgull, que pretén elevar fins al seu amat aquells que la humilitat del meu amat ha honorat tant i que l’orgull ha vestit d’hipocresia, vanaglòria i vanitats.

[316]

La humilitat ha humiliat l’amat davant de l’amic, per contrició i també per devoció.

I fou motiu de discussió per quin dels dos motius s’humilià més l’amat davant de l’amic.

[317]

Per la seva perfecció, l’amat tingué misericòrdia del seu amic, però també per les necessitats del seu amic.

I fou motiu de discussió per quina de les dues raons l’amat perdona més completament les culpes del seu amic.

[318]

—Pregaven al meu amat Nostra Senyora, els àngels i els sants, que són a la glòria. I quan vaig recordar l’error en què viu el món per ingratitud, vaig recordar també com en són de grans la justícia del meu amat i la ingratitud dels seus enemics.

[319]

L’amic feia pujar les potències de la seva ànima per l’escala de la humanitat, per tal de glorificar la naturalesa divina. I per la naturalesa divina feia baixar les potències de la seva ànima per tal de glorificar la naturalesa humana del seu amat.

[320]

Com més estrets són els camins per on l’amic es dirigeix cap al seu amat, més amplis són els amors. I com més estrets són els amors, més amples són els camins.

I per aquest motiu i en qualsevol cas, l’amic pateix pel seu amat amors, treballs, fatigues, plaers i consols.

[321]

Dels amors en surten amors, i pensaments de fatigues, i plors per fatigues. I entren amors en amors, i pensaments en plors, i fatigues en sospirs.

I l’amat contempla el seu amic, que sofreix pel seu amor totes aquestes tribulacions.

[322]

A les nits, els desitjos i els records de l’amic feien pelegrinatges i romeries cap a les nobleses del seu amat. I portaven a l’amic la fesomia de l’amat, i omplien el seu enteniment de resplendor, amb la qual la voluntat multiplicava els seus amors.

[323]

Amb la imaginació, l’amic pintava i reproduïa la fesomia del seu amat en les coses corporals, i amb l’enteniment la polia en les coses espirituals, i amb la voluntat l’adorava en totes les criatures.

[324]

L’amic comprà un dia de plors per un altre dia de pensaments, i va vendre un dia d’amors per un altre de tribulacions. I es multiplicaren els seus amors i els seus pensaments.

[325]

L’amic era en una terra llunyana i oblidà l’amat, i s’enyorà del seu senyor i de la seva dona i dels seus fills, i dels seus amics.

Però tornà a recordar el seu amat per consolar-se i perquè la llunyania no li causés enyorament ni tristesa.

[326]

Sentia l’amic paraules de l’amat, en les quals el veia el seu enteniment, perquè la voluntat s’adelitava a escoltar-les i la memòria recordava les virtuts del seu amat, i les seves promeses.

[327]

Sentia l’amic com vilipendiaven l’amat; i en aquell vilipendi l’enteniment hi veia la justícia i la paciència del seu amat, perquè la justícia castigava els vilipendiadors i la paciència esperava la seva contrició i el seu penediment.

I per aquest motiu es discutia en quina de les dues l’amic creia amb més fermesa.

[328]

L’amic emmalaltí, i féu testament amb el consell del seu amat. Deixà les culpes i els errors al penediment i a la penitència; i els delits temporals, al menyspreu. Per als seus ulls deixà els plors, i, per al seu cor, els sospirs i els amors. Al seu enteniment deixà la fesomia del seu amat; i al seu record, la passió que sofrí el seu amat per amor d’ell. I a la seva dedicació deixà la conversió dels infidels, que s’encaminaven, per ignorància, cap a la perdició.

[329]

L’amic olorava flors, i recordà la ferum del ric avar, del luxuriós i de l’orgullós desagraït. L’amic assaborí dolceses, i comprengué les amargors de les possessions temporals, i de l’entrada i la sortida d’aquest món. L’amic sentí plaers temporals, i l’enteniment comprengué la brevetat del pas per aquest món i els turments perdurables als quals condueixen els delits d’aquest món.

[330]

L’amic patí fam, set, fred i calor; patí pobresa, nuesa, malaltia i tribulació. I hauria mort si no hagués recordat el seu amat, que el curà amb esperança, record, renúncia d’aquest món i menyspreu pel vilipendi de la gent.

[331]

Entre els treballs i el plaer hi havia el jaç de l’amic. Amb plaer s’adormia i amb treballs es despertava.

I fou motiu de discussió quina de les dues coses és més a prop del jaç de l’amic.

[332]

L’amic s’adormí irat, perquè temia el vilipendi de la gent, però es despertà amb paciència, en recordar les lloances del seu amat.

I fou motiu de discussió per qui sentí més vergonya l’amic, si per l’amat o per la gent.

[333]

L’amic pensà en la mort i tingué por, fins que recordà la ciutat del seu amat, a la qual s’entra per les portes de l’amor i de la mort.

[334]

L’amic es queixava a l’amat de les temptacions, que acudien cada dia a destorbar els seus pensaments. I l’amat li respongué dient que les temptacions constitueixen l’ocasió de recórrer, amb la memòria, al record de Déu, i d’estimar les seves maneres honorables.

[335]

L’amic perdé una joia que estimava molt, i quedà desconsolat, fins que l’amat li preguntà què li feia més profit: si la joia que havia posseït o la paciència que li inspiraven les obres del seu amat.

[336]

L’amic dormia pensant en els treballs i les contrarietats que patia servint el seu amat, i tingué por que les seves obres fossin abolides per aquelles contrarietats. Però l’amat li retornà la consciència, que el despertà als mèrits i als poders del seu amat.

[337]

L’amic havia d’anar per camins llargs, aspres i tortuosos, i ja havia arribat l’hora de partir, i de carregar el feixuc fardell que l’amor obliga a carregar als seus amadors. I per aquest motiu l’amic alleujà la seva ànima dels pensaments i dels plaers temporals, per tal que el cos pogués transportar la càrrega amb menys esforç, i l’ànima marxés per aquells camins en companyia del seu amat.

[338]

Un dia parlaven malament de l’amat davant de l’amic, i l’amic no respongué ni defensà el seu amat.

I fou motiu de discussió qui tenia una culpa més gran, si els homes que vilipendiaven l’amat o l’amic, que callava i no defensava el seu amat.

[339]

L’amic contemplava el seu amat, i s’afinava el seu enteniment, i s’enamorava la seva voluntat.

I fou motiu de discussió quin dels dos afinava més la seva memòria, perquè recordés el seu amat.

[340]

L’amic anava, amb fervor i temor, de viatge, per tal d’honorar l’amat: el fervor l’empenyia; el temor el protegia. I, mentre així feia camí l’amic, trobà sospirs i plors, que li portaren salutacions del seu amat.

I fou motiu de discussió amb quina de les quatre coses es confortà més l’amic en el seu amat.

[341]

L’amic es mirava a si mateix, per ser mirall en el qual pogués veure reflectit el seu amat. I mirava l’amat, perquè li fos mirall en el qual es pogués conèixer a si mateix.

I fou motiu de discussió de quin dels dos miralls es trobava més a prop el seu enteniment.

[342]

La Teologia i la Filosofia, la Medicina i el Dret es trobaren amb l’amic, que els demanà notícies del seu amat. La Teologia plorava, la Filosofia dubtava, i la Medicina i el Dret s’alegraven.

I fou motiu de discussió quin significat tingueren aquestes quatre reaccions per a l’amic, que anava a la recerca del seu amat.

[343]

L’amic anava angoixat i plorós, cercant el seu amat per les vies sensuals i pels camins intel·lectuals.

I fou motiu de discussió per quina de les dues sendes passà primer a la recerca de l’amat, i en quina es mostrà l’amat més clarament al seu amic.

[344]

El dia del Judici l’amat dirà a l’home que posi a un costat allò que ell li ha donat en aquest món, i, a un altre costat, allò que l’home ha donat al món, per tal que sigui visible amb quina cordialitat l’home ha estat estimat, i quina de les dues parts és més noble i abundosa.

[345]

La voluntat de l’amic s’estimava a si mateixa. I l’enteniment li preguntà si s’assemblava més a l’amat estimant-se a si mateixa o estimant el seu amat, ja que el seu amat s’estimava més a si mateix que a cap altra cosa.

I per aquest motiu es discutia quina resposta podia donar la voluntat a l’enteniment que fos més conforme a la veritat.

[346]

—Digues, foll, quin és l’amor més gran i més noble que pugui donar-se en una criatura?

Respongué:

—El que és un amb el creador.

—Per què?

—Perquè el creador no pot fer una criatura més noble.

[347]

Un dia l’amic pregava, i s’adonà que els seus ulls no ploraven. I per poder plorar, es posà a pensar en diners, dones, fills, menges i vanaglòries, i descobrí en el seu enteniment que les coses susdites tenen més gent per servidora que el seu amat. I per aquest motiu es negaren els seus ulls de llàgrimes, i la seva ànima, de tristesa i dolor.

[348]

Anava l’amic absort en el seu amat, i trobà pel camí una gran gentada que li demanava notícies. I l’amic, que s’adelitava en el seu amat, no respongué al que se li preguntava, i els digué que no volia contestar les seves paraules, per tal de no allunyar-se del seu amat.

[349]

L’amic estava tot cobert d’amor per dins i per fora, i anava a la recerca del seu amat.

Li deia l’amor:

—On vas, amador?

Respongué:

—Vaig cap al meu amat, perquè creixis tu.

[350]

—Digues, foll, què és la religió?

Respongué:

—Puresa de pensament, i desig de morir per honorar el meu amat, i renúncia al món, per tal que res no impedeixi contemplar-lo i dir la veritat de les seves honres.

[351]

—Digues, foll, què són els treballs, els laments, els sospirs, els plors, les tribulacions i els perills de l’amic?

Respongué:

—Un plaer per a l’amat.

—Per què?

—Perquè, per mor d’ells, l’amat és més estimat, i l’amic, més recompensat.

[352]

Preguntaren a l’amic en qui era més gran l’amor, si en l’amic que vivia o en l’amic que moria. Respongué que en l’amic que moria.

—Per què?

—Perquè ja no pot ser més gran en l’amic que mor per amor, però sí que pot ser-ho encara en l’amic que viu per amor.

[353]

Es trobaren dos amics: l’un mostrava el seu amat i l’altre l’entenia.

I fou motiu de discussió quin dels dos era més a prop de l’amat. I per la solució l’amic coneixia la demostració de la Trinitat.

[354]

—Digues, foll, per què parles amb tanta subtilesa?

Respongué:

—Per propiciar que l’enteniment s’elevi fins a les nobleses del meu amat, i per tal que sigui honorat, estimat i servit per més homes.

[355]

L’amic s’embriagava amb el vi del record, l’enteniment i l’amor de l’amat. L’amat aigualia aquell vi amb els plors i les llàgrimes del seu amic.

[356]

L’amor enardia i inflamava l’amic a recordar el seu amat. I l’amat el refrescava amb llàgrimes i amb plors, i amb l’oblit dels delits d’aquest món, i amb la renúncia a les honres vanes. I els amors creixien quan l’amic recordava per qui suportava pesars i tribulacions, i per qui suportaven treballs i persecucions els homes d’aquest món.

[357]

—Digues, foll, què és aquest món?

Respongué:

—Una presó per als amadors i servidors del meu amat.

—I qui els empresona?

Respongué:

—La consciència, l’amor, el temor, la renúncia, la contrició i la companyia de gent malvada. I és treball sense recompensa, que comporta un càstig.

I, com que Blaquerna havia d’ocupar-se del llibre d’Art de contemplació, posà punt final al Llibre d’amic i amat, que aquí s’acaba per a glòria i lloança de Déu nostre senyor.





RAMON LLULL (Palma, Mallorca, 1232 - Tunis, Tunísia, 1316) va ser un escriptor, filòsof, místic, teòleg, professor i missioner mallorquí del segle XIII, conegut per la seva extensa obra escrita, redactada en català, occità, llatí i àrab.

Destaca per la seva producció literària en llengua catalana i és considerat el primer autor a fer servir una llengua vulgar per escriure obres científiques.

Llull havia estat un cortesà de vida mundana fins que va realitzar una transformació religiosa quan tenia trenta anys, a partir de la qual dedicà la seva vida al proselitisme cristià, especialment entre jueus i musulmans, i a incorporar els poders polítics i religiosos cristians en un pla missioner destinat a la conversió dels no cristians. La seva estratègia per millorar els resultats dels mètodes tradicionals d’evangelització basats en l’autoritat dels textos sagrats el va portar a difondre el seu pensament mitjançant l’escriptura, l’ensenyament, la disputa amb autoritats teològiques, la petició a papes i reis o la fundació de centres de formació missionera. Per assolir els seus propòsits dedicà gran part de la seva vida a viatjar, per difondre el seu missatge i posar-lo a prova.

Llull creà un sistema filosòfic que denominà Ars, que integrava en un tot coherent la religió, la filosofia, la ciència, la moral i l’ordre social, a partir d’un sistema de verificacions mecàniques comprensibles i transmissibles que havien de demostrar la superioritat del cristianisme i facilitar així la conversió dels practicants d’altres religions. L’ambició del programa lul·lià és una de les causes de la seva ingent producció escrita i de l’enciclopedisme del seu abast, atès que el seu sistema havia de ser verificable en qualsevol àmbit del coneixement humà i havia de poder ser comunicat en graus distints de complexitat expressiva i de llengua, d’acord amb les característiques del destinatari.

D’aquesta extensa producció literària es conserven 240 obres, d’entre les quals es poden destacar el Llibre de contemplació en Déu (1271-1274), Doctrina pueril (1274-1276), el Llibre del gentil e dels tres savis (1274-1276), el Llibre de l’orde de cavalleria (1274-1276), el Llibre d’intenció (1282), el Llibre d’Evast e d’Aloma e de Blaquerna son fill (1283, inclou el Llibre d’Amic e Amat), el Fèlix o Llibre de meravelles (1287-1289, inclou el Llibre de les bèsties), el Desconhort (1295), l’Arbre de ciència (1295-1296), el Tractat d’astronomia (1297), el Cant de Ramon (1300), el Llibre dels mil proverbis (1302), el Llibre de l’ascens i descens de l’intel·lecte (1304), Liber de fine (1305), Ars magna (1305), Ars brevis (1308), Els dotze principis de la filosofia (1310) i Vida coetània (1311).

El llegat de Ramon Llull va ser un corrent filosòfic i religiós de partidaris denominat lul·lisme, que estimularen la seva exaltació fins a la llegenda. Llull també va tenir adversaris, especialment entre els dominics, que crearen un corrent antilul·lià, els quals, a més d’atacar-lo pel contingut de la seva obra, li atribuïren posicions heterodoxes a partir de textos falsament lul·lians sobre l’alquímia o la càbala. Aquesta confrontació ha distorsionat la percepció popular de la seva personalitat real i ha afectat negativament el seu procés de canonització. Actualment és, eclesiàsticament, servent de Déu, encara que popularment sigui considerat i titulat com a beat.





