Crònica de l’amistat entre Miquel Martí i Pol i Joan Vinyoli. A partir de la correspondència completa entre els dos poetes, resseguim l’inici, els titubeigs i el creixement de la seva relació, que esdevé una amistat fraternal d’admiració mútua. Assistim, des de dintre, al naixement dels poemes, al plantejament del procés de la creació literària, i al mateix temps compartim les seves inquietuds pels petits i grans fets de la vida quotidiana i pels problemes del país i del món. Especialment emotiva és la part de la correspondència que reflecteix el tracte gairebé familiar de Vinyoli i Martí i Pol amb la malaltia i la mort.





Miquel Martí i Pol & Joan Vinyoli





Barcelona / Roda de Ter




ePUB v0.9

Reynus 19.06.22





Títol original: Barcelona / Roda de Ter

Miquel Martí i Pol & Joan Vinyoli, 2014

Il·lustració de la coberta: Armando Fidalgo

Disseny de la coberta: Compañía

Edició digital: Reynus (v0.9)

ePUBCat base r1.3





PRÒLEG





La primera vegada que en Joan Vinyoli va venir a casa va ser a la primavera del 1978. L’acompanyaven en Xavier Folch i una noia, amiga de tots dos. A casa, aquella tarda, a més de la Dolors, la meva primera dona, i jo, hi havia dos bons amics meus, en Josep Grau i en Pere Farrés. Amb en Joan Vinyoli, abans d’aquell dia, hi havia parlat només una sola vegada; l’hi vaig dir i ell ni se’n va recordar, cosa perfectament comprensible. Jo l’havia anat a veure, cap al final de la dècada dels cinquanta, a l’editorial on treballava. Hi vaig anar per demanar-li col·laboració per a Inquietud, una revista que sortia a Vic i en la qual jo col·laborava. Vam enraonar molt poca estona —ell tenia feina—, a peu dret, en un corredor. De fet, doncs, es pot dir que va ser la primavera del 78 quan ens vam conèixer, tot i que tant ell, pel que em va dir, com jo, teníem aquella coneixença de l’altre que proporciona la lectura dels seus llibres.

Al començament d’aquella primera tarda que va passar a casa, la conversa entre ell i jo no va ser gens fàcil, per culpa de la dificultat que tinc per parlar des que vaig posar-me malalt d’esclerosi, i per la poca potència de la meva veu. Precisament recordo que, sense dir-ho, vaig agrair-li molt que quan vaig lamentar aquelles limitacions, ell repliqués que el que passava era que començava a sordejar. Al cap d’una estona, però, la comunicació va fer-se més fluida i vam poder enraonar i fins i tot discutir amb força normalitat. En Vinyoli em va preguntar què havia escrit últimament, jo l’hi vaig ensenyar, i, a petició meva, va llegir en veu alta una colla de poemes de Capfoguer, el recull central del llibre Estimada Marta. Pel meu gust, llegia molt bé, en Vinyoli, amb seguretat, amb èmfasi, escandint els versos amb la fermesa que li proporcionava el fet de ser-ne un bon coneixedor. De tant en tant s’aturava i feia algun comentari. Aleshores la conversa es generalitzava, però sense que ell en perdés mai el domini, un domini que li corresponia plenament i que tots li concedíem de bon grat.

Aquella tarda es devia estar tres o quatre hores a casa, i a mi aquella estona em va passar volant. Després em va venir a veure tres o quatre vegades més: un altre cop al carrer de la Costa del Ter, i dos o tres cops al carrer de les Escoles. Jo no vaig poder anar mai a casa seva. Sempre que va venir ho va fer amb en Xavier Folch, i una de les vegades els acompanyava en Segimon Serrallonga. La nostra relació personal, doncs, no es pot pas dir que fos molt intensa. Això no obstant, des del primer moment es va establir entre nosaltres un corrent afectuós molt profund. Jo sentia una gran admiració pel Vinyoli poeta, i, a aquesta admiració, s’hi va afegir de seguida una gran estimació pel Vinyoli home. Aquest és l’únic aspecte de les cartes que ara es publiquen que m’atreveixo a remarcar. En Vinyoli i jo no ens vam escriure mai només com a poetes; ens escrivíem com a amics i, si bé del que més parlàvem era de poesia, cosa perfectament comprensible, la preocupació que cadascun de nosaltres manifestava pels problemes personals, familiars, etc., de l’altre, era d’una absoluta autenticitat. Ara penso que possiblement el fet d’estar més o menys malalts tots dos va accentuar aquest aspecte de la nostra relació. Si haguéssim estat bons potser ens hauríem vist més sovint i no ens hauríem escrit tant. Però, per una banda les limitacions a què ens vèiem sotmesos, i per l’altra la necessitat de compartir vivències, afeccions, sentiments, etc., la necessitat de «conversar», per dir-ho amb una sola paraula, ens empenyien a buscar en les cartes una companyia que malauradament no ens podíem fer d’una manera personal. Per això la nostra correspondència no va ser mai distanciada, metòdica, ordenada, sinó que responia a una necessitat de comunicació, quasi de confidència, que, per la meva banda, no podia satisfer ni per telèfon.

Rellegir ara una per una, tant les seves com les meves, totes les cartes que ens vam escriure amb en Joan Vinyoli durant els set o vuit anys que vam mantenir correspondència, ha estat per a mi un exercici particularment emotiu. No gosaria pas dir que aquests set o vuit anys hagin estat els més importants de la vida, si més no perquè sóc de la mena de persones que difícilment «renuncien» a les experiències que els toca de viure, tant si són bones com dolentes. Amb tot, hi ha una circumstància que no es pot passar per alt. De moltes de les coses que vaig viure durant el període esmentat me’n queda la «constància» escrita de les meves cartes, i me’n queda, a més a més, el comentari i la companyia de les cartes que em va escriure en Joan Vinyoli. Poder comptar amb una referència tan viva d’un període determinat de la nostra existència atorga a aquest període un relleu inusitat, un relleu que, d’altra banda, es manté plenament vigent gràcies a la presència inesborrable de les cartes. Tot allò que vivim ens afecta amb major o menor intensitat; tot s’inscriu en la nostra experiència i ens configura com a individus. Ara bé, la fidelitat de la memòria no és pas sempre irreprotxable, això sense comptar que els mecanismes que la governen de vegades esborren astutament allò que no els convé que s’hi mantingui viu. Per això, segurament la gent ordenada i meticulosa porta els seus diaris íntims. Un diari, tanmateix, no pot de cap manera arribar a tenir mai la dimensió d’una correspondència, perquè li falta el tornaveu de la presència de «l’altre». Jo la vaig tenir, sortosament, aquesta presència, amb l’afegitó no gens desdenyable de ser la d’algú tan intel·ligent, lúcid i apassionat com en Joan Vinyoli. Més enllà o més ençà, doncs, de la immediatesa d’una companyia personal, que en el nostre cas era impossible, les cartes ens van obrir uns horitzons amplíssims que ens incitaven a la reflexió, i estic ben convençut que tot allò que potser vam perdre d’espontaneïtat, per culpa de la impossibilitat de veure’ns d’una manera sovintejada, ho vam guanyar en concentració, gràcies a la voluntat que tots dos teníem de comunicar-nos. Per això deia al començament d’aquest paràgraf que rellegir les cartes, les seves i les meves, ha estat per a mi un exercici particularment emotiu, i per això hi afegeixo ara que m’ha permès de tornar a viure, amb una força a voltes escruixidora, certes situacions singularment intenses.

No vull allargar-me excessivament. No estic pas gaire convençut que calgués prologar aquest llibre, però també m’hauria sabut greu que hagués sortit sense unes ratlles meves. He deixat expressament de banda qualsevol consideració sobre el valor literari —de continent o de contingut— de les cartes, perquè no sabria ni com posar-me a parlar-ne. Només he centrat la meva atenció en alguns aspectes «humans» de la nostra amistat i de la nostra correspondència, i ho he fet per recordar amb més intensitat l’amic mort. La seva presència em va acompanyar durant un llarg període de la meva vida; el seu record difícilment se m’esborrarà mai més de la memòria.



MIQUEL MARTÍ I POL

Roda de Ter, febrer del 1987





CORRESPONDÈNCIA





Roda de Ter, 13 de maig de 1977



Estimat amic Joan Vinyoli: El dia de Nadal de l’any passat vas entrar a l’Institut Dexeus a telefonar i hi vas trobar una amiga meva. Amb ella em vau fer una carta.[1] I bé, aquesta carta no l’he rebuda fins avui. Aquella noia, que tot sovint ve per casa, se n’havia oblidat, i ara me l’ha enviada amb una nota de disculpa.

Com que el que em dius en la carta m’ha emocionat molt, et vull contestar, mal que sigui amb sis mesos de retard. M’afalaga saber que la meva poesia t’interessa. El mateix em passa a mi amb la teva. No em perdo ni un llibre teu i els tinc setmanes, per no dir mesos, a l’abast de la mà per poder-los assaborir lentament i penetrar-ne tots els secrets. Hi torno sovint, a la teva poesia, i mai no em cansa.

Que no ens coneguem personalment no vol pas dir, ben mirat, gran cosa. M’agradaria, és clar, tenir l’ocasió de coneixe’t, però en la situació que em trobo, si no és pas que tu vinguis a Roda —cosa que em faria molta il·lusió—, difícilment ens arribarem a veure mai. De totes maneres, vull que em consideris bon amic teu, i et vull dir una cosa: la «companyia profunda» que dius que em voldries fer, me l’has feta sempre i me la faràs encara més d’ara endavant, després d’haver rebut la teva carta.

Una abraçada.

M. MARTÍ POL





Roda de Ter, 25 d’abril de 1978



Estimat Joan Vinyoli: Diumenge passat, una noia, que no vaig poder veure perquè quan va venir jo encara era al llit, em va portar el vostre llibre. Moltes gràcies.

Em vaig emocionar molt en llegir la dedicatòria, i encara més quan em vaig adonar que em dedicàveu un poema.[2] Sou una gran persona, de debò, i voldria poder correspondre-us com us mereixeu. Ja sabeu que podeu comptar amb la meva amistat incondicional i sincera, però sé que em quedo curt, i vull que vós sapigueu que tinc aquesta sensació.

El vostre llibre m’ha agradat molt; com tot el que conec vostre, i una mica més. Heu ben arribat a aquell punt dolç, que permet de convertir tot el que es toca en poesia. No sé què més dir-vos, sinó que llegir-vos em fa enveja i, alhora, m’estimula. Sou un dels meus comptats poetes de capçalera; us rellegeixo sovint, i us haig de confessar que en més d’una ocasió expressions vostres m’han servit de pretext per escriure. Ja ho veieu, estic en deute amb vós per qui-sap-les coses.

M’agradarà molt que m’escrigueu i encara estaré més content si em podeu venir a veure. Tant de bo que, com dieu, sigui ben aviat. Per poc bé que em vagi d’enraonar (hi ha dies que tinc les meves empentes), farem petar la xerrada una bona estona. Si podeu venir, però, us prego que abans telefoneu. Jo no em moc mai de casa, però com que no sempre estic «disponible» no voldria que féssiu el viatge debades.

Gràcies altra vegada per tot. Maneu i disposeu del vostre amic,



M. MARTÍ POL





Roda de Ter, 13 de juny de 1978



Estimat amic: Dies enrere en Xavier Folch em va enviar el teu poema i en una carta em deia que havies tingut una ensopegada i que t’havien hagut d’internar en una clínica.[3] Més tard, per telèfon, em va dir que ja tornaves a ser a casa teva i que t’anaves recuperant. Ho celebro. De vegades el cos ens venta unes plantofades que ens fan trontollar. I el més fotut és que amb el cos cal comptar-hi d’una manera essencial; o som plenament i intensament «cossificats», o no som, vet-ho aquí. És un dilema que només es deu resoldre amb la mort —els déus ens la mantinguin lluny.

Em va saber molt de greu que no poguessis pujar a Roda el dia de la trobada de poetes. Hi vas ser, però, magníficament representat. El teu poema el va llegir —i bé, com hi ha món!— en Feliu Formosa. M’ha impressionat extraordinàriament el teu poema. Ja et vaig dir el dia que vas venir a casa que trobava que havies assolit aquell punt dolç de l’expressió que permet de convertir-ho tot en matèria poètica. Aquest poema n’és una mostra claríssima, i no tan sols per la rotunditat i la claredat del llenguatge i de la composició, sinó per aquell subtil equilibri entre el que es diu i la manera com és dit, que revela un domini de la voluntat i dels recursos expressius realment colpidor. A més a més, però, hi ha un aspecte que per a mi val molt la pena d’ésser remarcat: la intensitat del tema, exposat d’una manera tan genuïna que estalvia qualsevol comentari. Jo penso que la poesia ha de tendir sempre a la claredat, a la senzillesa, la qual cosa no li lleva poc ni gens de força lírica, de densitat expressiva. No es tracta d’establir un sistema de contraposicions violentes o grotesques per tal de suggerir el que no hi ha, sinó d’arribar al discurs poètic gairebé elemental, però per això mateix perfectament travat i tan intel·ligible com suggerent. Que comprendre no vulgui dir identificar no autoritza, a parer meu, ni a mitificar el valor de la paraula aïllada de contingut ni a deseixir-se de la realitat amb el pretext de crear-ne una altra de superior. La realitat, per contingent que sigui, inclou totes les possibilitats i dóna peu a totes les suggestions. La funció del llenguatge poètic és potenciar aquesta realitat per mitjà d’unes tensions comprensibles; no defugir la realitat amb excuses de mal pagador.

Fa una colla de setmanes que no escric cap poema, jo; però em sembla que no trigaré pas molt a reprendre la tasca. De fet, tot l’aldarull d’aquella setmana d’homenatge, que va ser molt bonica i agradable, m’ha desgavellat de mala manera. Vaig molt a poc a poc a fer les coses, ara, i encara estic contestant correspondència endarrerida. Quan m’hagi posat a to, assajaré de reprendre el meu ritme i estic segur que tornaré a escriure.

M’agradaria molt de saber com estàs. De totes maneres, si no et va bé o no tens ganes d’escriure, no t’hi encaparris. Ja ho tornaré a fer jo d’aquí a uns quants dies. No et deixaré pas de petja, no!

Molts de records dels de casa, ànims i una forta abraçada.



M. MARTÍ POL





Roda de Ter, 23 de juny de 1978



Estimat Joan: Tant a la Dolors com a mi ens ha agradat molt que telefonessis aquest matí, però no vull de cap manera que et preocupis si, de moment, no pots contestar les meves cartes. Això rai! Prou que t’escriuré jo. El que de debò compta, ara, és que et vagis recuperant, i si algun esforç has de fer, més val que el facis per escriure poemes, que ens aprofita a tots, que no pas per contestar les meves cartes, que només aprofita a pocs.

La Dolors em va dir que et feien sessions de recuperació fisioteràpica. Ja veuràs com això t’anirà molt bé. A mi me n’han fet durant una colla d’anys, però el meu cas és molt diferent del teu. En una malaltia com la meva, la fisioteràpia només arriba, com a màxim, a col·laborar en una certa estabilització i ajuda a retardar el progressiu anquilosament, però no guareix ni recupera funcions perdudes. El teu cas és una altra cosa. A ca la fisioterapeuta que jo anava hi havia vist gent amb problemes semblants al teu que feien uns progressos realment espectaculars. El que cal, em sembla, és seguir les instruccions al peu de la lletra i tenir confiança. Ens hem de tornar a veure i hem de fer-la petar i llegir versos altra vegada. I aviat, com hi ha món!

Del febrer ençà, que vaig enllestir els poemes d’Estimada Marta, que no he escrit ni un sol vers. De moment em vaig autoconcedir unes setmanes de descans; després, inesperadament, es va presentar tot el sarau previ a la «setmana popular», i a continuació la setmana pròpiament dita. D’aquella setmana en vaig sortir molt content, però també molt cansat i amb un considerable desgavell en el meu ritme de vida, que és força peculiar. M’he passat tres setmanes de juny contestant cartes que esperaven resposta i tot just ara sembla que torno a controlar la situació. A la lentitud que m’imposa el mal s’hi ha afegit el desgavell, i tot plegat ha fet feix. Ara ja fa dies que tinc ganes d’escriure, però topo amb un problema: no acabo de veure clar quin camí haig d’emprendre i estic una mica desconcertat. Això ja m’ha passat d’altres vegades. Ja et vaig dir que tinc per costum de «covar» els versos una temporada, esperant que esclatin per si sols quan estiguin a punt. Però aquesta vegada em sento una mica (només una mica) desemparat i tinc una certa por. Els meus últims llibres els «veia» força clars abans de posar-me a escriure’ls, i ara aquesta visió em falla. Possiblement és que encara no ha passat prou temps i la cosa no ha arribat al punt que cal, però mentiria si no digués que de vegades tinc la sensació d’haver «tocat sostre» en les meves possibilitats. Hi ha un fet que m’angunieja: la manca de conflicte. He lluitat molt contra el meu mal i em sembla que l’he arribat a controlar. Aleshores, ¿no serà que aquesta diguem-ne tranquil·litat d’ara resulta castradora? M’ho pregunto i, en certa manera, t’ho pregunto. Puc, és cert, posar-me a escriure ara mateix perquè hi tinc prou ofici; però no m’atreveixo a fer-ho, tot i que potser en aquest fer hi ha l’empenta que em manca. No ho sé. Suposo que no trigaré a veure-ho clar. Pensa-hi amb mi i segur que m’ajudaràs.

Et deixo, de moment. Sobretot, no t’anguniegis i cuida’t molt. Jo no trigaré pas a tornar-te a escriure. Molts de records de la Dolors. Una gran abraçada.



M. MARTÍ POL





Cantonigròs, 27 de juliol de 1978



Estimat amic: T’escric des de Cantonigròs. Uns amics ens hi han deixat un piset i ens hi estarem, si tot va bé, fins a finals d’agost. Els coneixes, aquests verals? A mi és un dels indrets de Catalunya que més m’agraden. Sóc home de muntanya, jo. Del mar en parlo sovint en els poemes (ja no seria mediterrani), però només en parlo i prou; és un recurs poètic, una figuració gairebé inevitable, però que «de viu en viu» em fa més por que goig. Potser si el conegués íntimament m’hi faria amic; la major part de gent en parla amb entusiasme i de vegades ho penso. De totes maneres, mai no se m’ha acudit d’establir-hi relacions amicals. M’agraden els espais limitats, tot allò que puc abastar amb la mirada i, per tant, comprendre. El mar, en canvi, és inabastable. Això sense comptar que sempre m’ha fet l’efecte d’una mena de bèstia enorme i viva, que mai no reposa. En fi, dóna’m muntanya i no et demanaré res més.

Cantonigròs, d’altra banda, em sol estimular a escriure. Aquí hi vaig fer la major part de poemes de Quadern de vacances. Aquesta vegada les coses sembla que ara comencen de rutllar. M’he tornat a posar a escriure, però encara no veig clar en què pararà tot plegat. Ja t’ho deia en una carta anterior. De totes maneres, potser a còpia d’escriure poemes aniré descobrint que ells sols em fan un llibre. No fóra pas cap cosa de l’altre món. No crec en la immanència, però sí en l’esforç continuat i tenaç, i per aquí vull anar.

I tu, què fas? Com estàs? Tant la Dolors com jo ens recordem sovint de tu i en parlem: Què deu fer en Joan? Possiblement t’has recuperat força; tant de bo! Creu que t’ho desitgem de cor, fins i tot amb un cert egoisme; et volem «en forma» i amb més ganes que mai d’escriure. Sobretot, però, et volem tranquil i feliç. No et podrem telefonar, ara. De totes maneres, jo tornaré a escriure’t.

Molts de records. Una abraçada.



M. MARTÍ POL





Begur, 3 d’agost 1978



Estimat Miquel: La teva carta de Cantonigròs del 27 de juliol m’ha fet una gran alegria i m’ha tret un gran pes de sobre. No he contestat encara les teves dues cartes del mes de juny. Li vaig dir a la Dolors els motius del meu silenci, però després s’hi van afegir una pila de coses més que ja t’explicaré quan ens tornem a veure. El meu propòsit, si la recuperació continua satisfactòriament, com fins ara, i els metges m’ho permeten, és venir-te a veure altre cop el mes de setembre i parlar i comunicar-nos llargament. — A les teves cartes et referies a coses que et preocupaven, i a mi va semblar-me que em parlaves més o menys de problemes que em toquen igualment. Veig amb alegria que tornes a escriure poemes, encara que no veus clar en què pararan. Això a mi no em sorprèn gens, perquè sempre o gairebé sempre han estat els poemes que m’han portat al llibre i no el plantejament previ d’un llibre el que m’ha dut a escriure uns poemes. Sobre aquest punt m’agradarà parlar-ne amb tu, perquè per escrit se’m faria massa llarg i m’embolicaria. — No crec que hagis tocat sostre —«m’ho diu el cor»— ni que la mena de diguem-ne tranquil·litat que t’ha dut el control del teu mal pugui ser causa de castració. També en parlarem. Penso molt en tu. Sento que va intensificant-se la nostra amistat. Jo ho necessito. En la primera carta em deies «estimat amic», en l’altra «estimat Joan». Una abraçada del teu



JOAN VINYOLI





Begur, 4 d’agost de 1978



Estimat Miquel: Recordo la gran impressió que van fer-me els versos teus d’Estimada Marta que et vaig llegir el dia que vinguérem amb en Xavier Folch, perquè te’ls poguessis sentir en la veu d’altre. Naturalment, no els recordo en concret, però sé que eren plens d’emoció i intensitat. Per dir-te més coses d’ells em caldria tenir-los. Tinc, però, la suite de quinze poemes del mateix llibre, segons em digué en Xavier, que formen un conjunt perfectament harmònic i són molt bonics; però la llarga rastellera d’hendecasíl·labs impecables és l’expressió, molt precisa, d’una delectació morosa que no deixa lloc a sorpreses llampeguejants. Molt bells, però.

Com deuen ser els que ara fas? Cantonigròs dius que et sol estimular a escriure. Dóna molta esperança pensar que en aquests verals vas fer la major part de poemes de Quadern de vacances. Tinc aquest llibre a la tauleta de nit i no passo cap dia sense llegir-ne alguns poemes.

Jo ara torno també a escriure poemes «cap a un llibre». Un d’ells va ser el que et vaig dedicar. «Parlen» del mar, de la tempesta, dels «orígens» de l’amor i no sé de quines coses més. Es van agrupant i jo «vigilo» com ho fan, i no sé com acabarà essent el llibre, si arriba a ser-ho; penso que sí. T’escric breument, perquè vull fer-ho sovint, la primera cosa que em ve pel cap. T’abraço. Records a la Dolors.



JOAN





Begur, 5 d’agost de 1978



Estimat Miquel: Com que a la teva carta de Cantonigròs hi ha la teva adreça de Roda de Ter, vaig enviar les meves dues cartes del 3 i 4 a Costa del Ter, 13. Suposo que des d’allí te les faran arribar. Digues-m’ho, si et plau. Una altra cosa: de la meva carta del 3 en tinc fotocòpia perquè un amic va fer-la treure a Palafrugell. De totes les altres que t’enviï no en podré tenir. T’ho dic perquè tinc per costum guardar fotocòpia —tota vegada que jo no escric a màquina ni en tinc— de tota carta, postal, nota, poema —ni cal dir— que escric. Quan ens vegem ja ens posarem d’acord. I ara prou d’introduccions diguem-ne burocràtiques.

Des que vaig entrar a serveis intensius el dia 15 de maig, a la clínica Tres Torres, no m’he sabut organitzar gens la vida. He parlat amb amics, he mal llegit, he treballat amb un fisioterapeuta, he escrit esborranys de poemes i fins poemes acabats, però no tinc un ordre de feina i estic sempre inquiet. Aquí és el lloc menys adient per fer un pla de treball, però «versuchen will ich ihn». És un vers de Rilke que no té res a veure profundament amb això, però pel fet de significar «vull provar-ho» m’ha sortit així. Per això i perquè l’atzar ha fet que en Feliu Formosa passi tot l’agost a Begur. Això farà que parlem d’aquelles coses que ens interessen a tu, a ell, a mi i als «happy few». Conec molt poc en Feliu Formosa. Però la seva traducció de Trakl m’agrada i em serveix, enfrontada amb l’original. I és un home molt seriós i bo. He parlat més d’ell amb en Joan Oliver que no amb ell directament.

No conec Cantonigròs, i en altre temps hauria, ben cert, compartit el que dius del mar i la muntanya. Jo també, en realitat, era home de muntanya, i recordo que estava d’acord amb en Jaume Bofill i Ferro quan deia del mar que li semblava un immens rellotge còsmic. Però en El griu es troben algunes raons que expliquen el meu enamorament del mar. En el mar, entre les seves ones, «he tingut un cos compartit» i n’he fruït amb delectança. I vaig «enfollir», i encara que ja començo a ser vell, llampeguegen records que ara, tanmateix, serveixen sols per passar alguns moments o algunes estones amb els ulls tancats i sentir —sense, però, escarafalls— la fugacitat del temps.

Crec en la poesia!

T’abraça

JOAN





Cantonigròs, 12 d’agost de 1978



Estimat Joan: Ahir em van portar les teves cartes i tant la Dolors com jo vam tenir una gran alegria en veure que ja no tens dificultats per escriure, la qual cosa vol dir que el procés de recuperació del tropell que vas tenir fa bon camí. Endavant i foris, ara. Ja veuràs com en poc temps et tornaràs a trobar valent i segur si fa no fa com el dia que vas venir a casa. D’altra banda, també ens va engrescar molt saber que no solament escrius cartes, sinó poemes, cosa que estimem com a amics i com a admiradors incondicionals de la teva obra. Ànims, doncs, i endavant.

T’agraeixo de debò el que em dius sobre els entrebancs amb què et deia que ensopegava d’uns mesos ençà a l’hora d’escriure. És ben cert que a còpia de poemes se sol construir un llibre, de vegades d’una manera no premeditada, semblantment a com a partir d’un vers es construeix un poema, sense saber-ne ben clarament el contingut. Segurament que el que m’ha creat el desconcert que et deia és el fet que, darrerament, solia escriure no pas amb una idea de llibre preconcebuda (en alguns casos, sí, però no sempre), sinó a partir d’una certa estructura més o menys precisa, que en certa manera anava desenrotllant. El sistema que tu em dius l’he practicat durant molts anys, i possiblement el que cal, ara, és que el torni a practicar. De totes maneres, l’estada a Cantoni ha donat resultats positius, no tan sols perquè he tornat a escriure poemes (set o vuit, i alguns de mig embastats), sinó perquè m’ha permès d’establir amb força coherència un possible origen d’aquest eixut i, alhora, una també possible via per superar-lo. Amb una certa irritada satisfacció m’he adonat que una vegada més havia caigut en el parany de creure que el meu «mal» era de lloc i no de persona. Venir a Cantoni no m’ha curat, evidentment, però me n’ha fet adonar. Això em dóna una nova base conflictiva, a partir de la qual sé que puc escriure perquè tinc noves coses a dir. Si jo parlava de la possibilitat d’haver tocat sostre, era precisament perquè a còpia de voler assumir la meva malaltia —i em sembla que ho he aconseguit força— temia haver-me quedat sense «conflicte» en el qual aprofundir. Aquests dies he llegit la teva carta-pròleg al llibre de J. M. Fulquet.[4] M’ha ajudat molt. Tu en parles, d’això, d’una manera molt clara i precisa. La descoberta que he fet a Cantoni, doncs, m’ha permès de saber que encara hi ha conflicte (sempre n’hi ha, tant se val) entre els meus múltiples jo, la qual cosa em dóna una raó nova per lluitar, és a dir, per escriure. Tot plegat és una mica pueril, ja ho veig, però no ho sabia veure.

No cal que et preocupis per això que dius de fer fotocòpies de les teves cartes. Jo no el tinc, aquest costum, però tinc el de guardar molt ben guardades les cartes que rebo, sobretot quan són d’amics que estimo, com ara tu. Quan torni a Roda, doncs, a primers de setembre, ens posarem d’acord. Si pots venir a veure’m (tant de bo!), et faré fer fotocòpies de les que em diguis i te les donaré; si no pots venir, te les enviaré.

No et sorprengui que t’escrigui sempre a màquina. A mà em costa molt i només hi escric els poemes.

Dóna, si et plau, molts records a en Feliu Formosa. Me l’estimo molt, com a amic i com a poeta. Per a tu, molts i afectuosos records dels de casa. Una abraçada ben cordial.



M. MARTÍ POL





Barcelona, 1 d’octubre de 1978



Estimat Miquel: Són tres quarts de sis de la tarda i acabo de parlar per telèfon amb la Dolors. M’has de perdonar que passi tant de temps sense escriure. La darrera carta teva és del 12 d’agost. Però ja la Dolors t’haurà dit que, tot i que em vagi recuperant bé —potser massa a poc a poc, però vaja!—, estic al ple de maldecaps burocràtics —fóra molt llarg d’explicar i no té cap interès—; però jo no faig seixanta-cinc anys, que en el meu ram és l’edat de jubilació, fins al 3 de juliol de 1979, i m’he de preocupar de poder cobrar la quantitat màxima que dóna la Seguretat Social i no jubilar-me abans.

Deixem-ho córrer, que penso que tot acabarà bé.

Avui, com ahir, fa un dia tempestuós, amb molt de vent i pluja; no he pogut sortir de casa, però, en canvi, tota la tarda d’ahir vaig tenir visites. Moltes vegades —creu-m’ho quan t’ho dic—, moltes vegades penso en tu i em proposo escriure’t, però llavors, i no pas un sol cop, agafo un llibre de poemes o em poso a pensar en la poesia que tinc a mig fer o en la que penso que faré, perquè tinc alguns embrions de poemes, i tanco els ulls, i en lloc d’escriure’t em recordo de tu i acabo sortint una estona al carrer o fent qualsevol fotesa. La teva presència és molt freqüent. També ho és la dificultat o dificultats que em planteja escriure poemes nous. I penso que —no sé si tu m’ho has dit— la poesia és una qüestió de treball i no de sobtades il·luminacions. En això, penso que no hi ha dubte. Això que en dic «embrions» de poemes és, però, molt important, penso. Perdona, però escric molt malament i em repeteixo. Escric tal com surt —em refereixo a la carta. Voldria veure-hi més clar, o, qui ho sap?, potser el meu defecte és la peresa. De vegades penso que no, que la poesia no és només qüestió de treball, sinó qüestió de contemplació. Com que ara estic en tres o quatre poemes a la vegada, em faig un tip de llegir-los i rellegir-los, per si tot d’una trobo la paraula vàlida, la paraula que dóna sentit i cohesió al que serà el poema, si arriba a ser-ho, la paraula llum (clau). Es deu poder escriure de moltes o, almenys, d’algunes maneres. — Ara no penso que em passi mai allò del vers que els déus et regalen perquè el poeta faci la resta de la feina. Ningú no em regala cap hendecasíl·lab acabat que en generi d’altres fàcilment. No. Més aviat una o dues paraules; així, tal com sona: paraules, però que volen, si puc expressar-me així, ser alguna cosa que no sé què és. Fins que tot d’una s’hi afegeixen altres mots i altres que vaig acceptant fins que sé que allò ja és. I de vegades m’agrada molt; de vegades penso que potser m’agrada molt perquè ho ha precedit l’esforç creatiu, la llarga feina.

Encara no hem pogut parlar amb en Xavier Folch per venir-te a veure altre cop. Però no ho tinc gens oblidat. Ja t’ho escriuré. Voldria veure-hi més clar en aquestes qüestions de la jubilació. No serà tard, però. I si els trobo dignes i ben fets, et portaré o et llegiré alguns dels meus últims poemes.

De la teva carta del 12 d’agost subratllo que l’estada a Cantonigròs ha donat resultats positius, no sols perquè has tornat a escriure poemes (set o vuit, i alguns de mig embastats, que no és poc), sinó perquè t’ha permès d’establir amb força coherència un possible origen de l’eixut que em deies en una carta anterior i, alhora, també una possible via per superar-lo. Tota la teva carta l’he llegida moltes vegades. Encara que jo sóc tan cançoner a fer-ho, em faràs molt de bé si m’escrius tu quan et vagui; si pot ser, aviat.

Aviat sabràs novament de mi. Una forta abraçada.



JOAN





Roda de Ter, 14 d’octubre de 1978



Estimat Joan: Les notícies que has donat a la Dolors en la teva telefonada d’aquesta tarda ens han ben preocupat a tots. Com està la teva dona? Segons m’ha dit la Dolors, ja s’ha començat a recuperar, però encara està sotmesa a una vigilància intensiva. T’escric de seguida perquè tots et volem fer companyia. Abans no rebis aquesta carta la Dolors ja et telefonarà per saber notícies d’última hora. No cal dir, però, que a tots ens agradaria que quan la rebis, la carta, la teva dona ja hagi millorat i tots estigueu tranquils. No us convenia pas això, ara. De fet, no convé mai; però ara encara menys. Sempre plou sobre mullat, punyeta! De tota manera, us desitgem de cor que tot plegat no sigui gran cosa.

En la teva carta em parles dels maldecaps burocràtics (burrocràtics, que diu un amic meu) que tens amb això de la jubilació. Jo també els vaig passar aviat farà set anys (en tenia només quaranta-tres), quan vaig haver de plegar de treballar i em vaig convertir en pensionista de gran invalidesa. Dintre de tot, però, vaig estar de sort (diguem-ne sort per dir-ne alguna cosa), perquè d’una banda a la fàbrica cotitzaven pel sou que realment cobrava i de l’altra el meu mal és prou greu per haver aconseguit la màxima pensió que s’atorga. Això ens permet de viure sense dificultats, però també, és clar, sense poder estirar més el braç que la màniga. Fet i fet, però, no volem ni demanem pas res més. Ja veuràs com a tu també la cosa se’t resol de bona manera. Encara hem de donar molta guerra, Joan, i encara hauran de comptar amb nosaltres, que no som gent que perdi fàcilment la confiança ni les ganes de viure.

Aquests últims dies he escrit tres poemes més, i n’estic força content. Voldria saber establir un plantejament clar, però, com he fet en els últims llibres, a partir d’una determinada motivació, i no me n’acabo de sortir. En certa manera la superació (és un dir) del cul-de-sac de la malaltia m’ha deixat una mica orfe de temes concrets. Per a mi la fase de meditació sobre la situació provocada per la malaltia, amb totes les seves implicacions, ja està superada. De vegades, per dir-ho d’una manera gràfica, dic que ja m’he mort i que ara vull tornar a viure. De fet, tota la meva reflexió anterior anava adreçada a assolir aquest estat; però ara que hi he arribat, d’una banda perquè el mal s’ha estabilitzat i de l’altra perquè jo ho vull així, em trobo una mica desvalgut, com si hagués d’aprendre de nou de caminar. Penso —i en aquest sentit s’orienta el que he escrit últimament— que ara que he aconseguit equilibrar el jo malalt i el jo que lluitava contra la malaltia, puc assajar una reflexió més àmplia, o almenys no tan polaritzada en un sol tema. La temptativa, però, em resulta més costosa que no sembla. Potser el que em passa és que m’he aviciat en disposar d’un tema tan suggestiu com el que m’ha servit fins ara. No vull creure, però, que sigui un poeta monocorde i per això m’esforço a trobar nous camins, noves motivacions i, sobretot, noves maneres d’expressar-les, sense abandonar aquell nucli de què recordo que em vas parlar el dia que vas venir a casa, un nucli que, al capdavall, és l’única raó d’ésser de la meva poesia.

La setmana entrant la meva noia et farà fotocòpies de les cartes que vas enviar-me a Cantoni, i, si no ens podem veure, en d’altres cartes t’enviaré els poemes que he escrit per tal que em diguis què te’n sembla.

Ara t’haig de deixar. Tots pensem molt en tu, en vosaltres, i us enviem una gran abraçada.



MIQUEL





12 de novembre de 1978



Estimat Miquel: Fins abans-d’ahir la meva dona no ha pogut deixar la tercera clínica on l’han tractada. La darrera fase foren atacs de taquicàrdia paroxística. Ara ha començat la convalescència i esperem que no sorgirà cap nova complicació. Ha passat malalta més d’un mes, i la primera i llarga fase, molt greu. Han estat unes setmanes una mica kafkianes per les hores passades en sales de cures intensives, amb gent moribunda o ja més de l’altre món que d’aquest. Jo he perdut considerablement en la recuperació, perquè durant aquest mes no he pogut anar al gimnàs. Ara ja hi torno. Massa «training», com diuen en anglès. Una vida onírica molt intensa, com per allunyar-me del món de vigília. De totes maneres, he pogut acabar el llibre Cercles, que ja escrivia —no recordo si t’ho vaig dir quan ens veiérem— simultàniament amb El griu. Són dos llibres molt diferents. A Cercles hi va el poema que et vaig dedicar.[5] Té vint-i-cinc poemes. L’he passat a Xavier Folch per a un projecte del qual ell et parlarà, o, millor dit, t’escriurà, molt aviat. No te’n parlo jo perquè la idea ha sortit d’ell. Estic molt content d’aquest llibre. Els teus comentaris sobre el poema que vaig dedicar-te van ajudar-me molt a treballar intensament en gèrmens o embrions de poema que eren en mi. En tinc encara alguns altres per a un altre llibre, però vull pensar-hi molt i veure «el nou camí». De moment traduiré Rilke. — Trobo interessantíssim tot el que em dius en la teva darrera carta sobre la situació en què et trobes respecte a la poesia. En una carta propera te’n parlaré. Seria molt bo que m’enviessis els últims poemes que has fet. Els llegiré amb avidesa. De moment et deixo perquè truca el metge i després vaig al gimnàs.

Agraeixo molt les paraules i els sentiments que expresses per la meva dona. Potser la Dolors m’ha telefonat més d’un cop i no m’ha trobat. Moltes hores no hi havia ningú a casa. Records intensos per a la Dolors i una abraçada ben gran per a tu.



JOAN





26 de novembre de 1978



Estimat Miquel: Una de les alegries més grans que he tingut en la meva vida literària és que hagis acceptat de fer el pròleg al meu llibre Obra poètica 1975-1979, que, com ja et deu haver dit en Xavier Folch, comprèn Vent d’aram, Llibre d’amic, El griu i un llibre inèdit, Cercles, escrit en part simultàniament amb El griu i en part després, amb poemes recentíssims. Que el teu nom i el meu vagin units per sempre amb aquest motiu em fa una íntima il·lusió i emoció, perquè tenim, jo crec, moltes afinitats que ens lliguen d’una manera especialíssima, tant en la manera de pensar sobre la poesia com en la manera de realitzar-la i de preocupar-nos per la llengua, el ritme, etc. En les poques cartes que fins ara ens hem escrit i en la conversa que tinguérem a Roda em sembla veure-ho. No podria precisar què és, però tu i jo som uns «enfervorits», i a la vegada molt rigorosos. I la poesia ho és tot o quasi tot per a nosaltres. Ets el poeta català que més llegeixo, sobretot Quadern de vacances, i no sé en quina carta em deies que jo sóc un dels teus comptats poetes de capçalera.

Ja et digué en Folch que l’extensió del pròleg queda a la teva discreció. Quant al contingut, enfoca’l com et sembli millor. Estic segur que te’n sortiràs molt bé, encara que ja sé que una feina així és difícil. Però tens el cap molt ben organitzat. Sentint com t’expresses, no hi ha dubte respecte a això. Et preocupa tant com a mi la teoria poètica, i aquestes matèries es poden tractar de moltes maneres. De Valéry, Eliot, etc., n’hi ha molt pocs. Siguem humils i fem el que puguem. Gràcies, però, mil vegades gràcies per voler-te ocupar de la meva obra. Si et cal, fes-me les preguntes que vulguis. Però no crec que ho necessitis.

T’incloc un munt de papers que he trobat en una carpeta, referents a llibres meus, però no crec que et serveixin de res. Ja veus què ha merescut per part de la «crítica» catalana la feina que he fet. Altres escrits deu haver-hi, que jo no tinc. Quan no els necessitis, me’ls tornes. Res de fotocòpies. Te’ls envio per si alguna frase t’anés bé.

Digue’m alguna cosa. Jo tornaré a escriure’t. Et diré alguna correcció que s’ha de fer a l’original, no res…

Una forta abraçada.

JOAN





29 de novembre de 1978



Estimat Miquel: Ahir vaig trobar un article signat per en Gabriel Ferrater, sobre mi, per a un diccionari de literatura que no va arribar a publicar-se. És del gener del 64 i sols arriba fins a Realitats. Però està molt ben fet i potser t’agradarà llegir-lo, perquè justament parla amb una gran precisió de l’obra que jo havia escrit fins aleshores.[6]

Una forta abraçada.

JOAN





Roda de Ter, 1 de desembre de 1978



Estimat Joan: Ahir vaig rebre la teva carta i el plec de retalls de diaris i revistes. Moltes gràcies. Em faran servei, si més no per evitar de caure en repeticions i en llocs comuns. Dies abans, en Xavier m’havia enviat una fotocòpia de Cercles. N’he fet una primera lectura i m’ha agradat molt. El trobo, potser, més unitari (no uniforme) que El griu, i molt dins la teva línia peculiar.

Dilluns em posaré a treballar en el pròleg. Em fa molta il·lusió escriure’l i les teves paraules m’han encoratjat molt. De totes maneres, tinc molta por de no saber estar a l’altura que et mereixes i per això us vull demanar un favor a tu i a en Xavier: si el text que escrigui no us agrada prou, digueu-m’ho sense embuts i no el publiqueu. Sóc ben conscient de la meva limitació en aquest terreny, i si trobeu que el pròleg és fluix, pots estar ben segur que això no em sorprendrà gaire i no enterbolirà poc ni gens la nostra amistat. El que no voldria de cap manera fóra que us sentíssiu obligats a publicar-lo per raons sentimentals; per a mi el teu prestigi està per damunt de qualsevol consideració i acceptaré la vostra decisió amb alegria, amb la mateixa alegria amb què he acceptat la comanda. D’acord?

Avui vaig molt just de temps i no em puc allargar. Més endavant segurament et faré algunes preguntes. Abans, però, vull rellegir la teva obra, sobretot els últims llibres, i els pròlegs i els escrits sobre la teva poesia, i vull prendre notes i estructurar el treball. Si tot em surt bé, així que pugui us enviaré un primer esborrany per tal que pugueu veure quin aire té i m’hi pugueu fer observacions.

Com estàs? I la teva dona? La Dolors em va dir que s’anava refent i que tu, dintre de tot, estaves bé. Ho celebrem. Jo també vaig fent i, sobretot, vaig treballant.

Si bonament pots, escriu-me. Molts de records.

Una abraçada.

MIQUEL





9 de desembre de 1978



Estimat Miquel: Gràcies per la teva carta del dia 1. Tu deus haver-ne rebuda una altra amb un article d’en Gabriel Ferrater. Estic molt content que Cercles t’agradi. Tens raó que és més unitari que El griu i molt més dins la meva línia peculiar. Més imaginatiu, potser. Què m’espera? Què faré? Quin serà el to del proper llibre? Encara no en puc dir res, però gairebé somio cada nit. Dels somnis no me’n recordo. Me’n queden sols esquinçalls, però són impressionants. Embrions de poemes superrealistes? En vers o en prosa?

Penso amb íntima alegria que potser ja has començat l’esborrany del pròleg o estàs encara rellegint els poemes i prenent notes. Ja pots pensar com m’agrada que tu, precisament tu, facis aquest pròleg. Ja que ens ho demanes amb una honradesa que t’honora, no ens queda més remei que estar d’acord que si el text no ens agradés prou, t’ho diríem francament i no el publicaríem, però això és el que podríem dir-ne una fórmula de compromís, perquè confiem plenament en tu.

Molt aviat t’escriuré de nou. La meva dona encara no està bé. Té un dolor fortíssim al turmell de la cama dreta. Ja s’ha comprovat per un dels millors angiòlegs que no és d’origen circulatori. Els metges aniran buscant la causa. No és tampoc reumàtic. ¿Relíquies d’una tifoide que va tenir fa cinc anys? Medul·la? Em preocupa molt, perquè de moment ningú no hi veu clar i ella pateix molt. Jo estic bé. La recuperació progressa. Una abraçada.



JOAN





Roda de Ter, 20 de desembre de 1978



Estimat Joan: Treballo en el teu pròleg. Més ben dit: treballo només en el teu pròleg, d’una banda perquè m’interessa molt i m’absorbeix, i de l’altra perquè la gent no em deixa de petja (els déus els ho paguin!) i vaig molt curt de temps. Hi treballo, doncs, en el pròleg, i ho faig amb una por terrible. M’he rellegit tota la teva obra, i els pròlegs, i els retalls de diari que em vas enviar, i com més va més em pregunto: no faré el ridícul? La gent que t’ha fet els pròlegs en sap molt i jo en sé molt poc. No exagero gens si et dic que tinc una por terrible. Vaig dir que ho faria, però, i ho intentaré. Ara, et vull repetir allò que vaig dir-te dies enrere: si en Xavier i tu veieu que no me n’he sortit, deixem-ho córrer. Hi guanyarem tant tu com jo.

T’explicaré, ara, l’esquema sobre el qual treballo, a veure què te’n sembla. Hi ha: 1) Una introducció breu en la qual em pregunto per què a partir del 70 escrius com mai i em responc citant en Teixidor quan diu que els aturs en la teva obra són perquè no tens res important per dir ni cantar. A mi em sembla que a partir del 70 el teu «projecte poètic» assoleix una tensió que «t’obliga» a escriure. — 2) Una exposició del meu punt de vista sobre la coherència de la teva obra, analitzant continguts, elements poètics (records, paisatges, etc.) i llenguatge i forma. Ho aprofito per intentar demostrar que en la teva poesia no hi ha ruptures ni brusquedats, sinó una progressió cap a l’essencial en tots els terrenys. — 3) Una breu anàlisi de les «èpoques» de la teva poesia. En aquest punt jo veig El Callat com una culminació d’una primera època; Realitats com un llibre-pont; de Tot és ara i res a Vent d’aram com una intensificació de la recerca essencial de la pròpia «identitat» i, sobretot, com una superació i una obertura; i els últims llibres com una projecció amb vista al futur de la superació que t’he dit. — 4) Una anàlisi amb un cert detall d’El griu, Llibre d’amic i sobretot Cercles.

Em diràs, si et plau, què te’n sembla, d’això? Hi toco?

Ara et vull fer unes preguntes: 1) Els llibres que has publicat del 70 ençà (fora de Llibre d’amic, és clar), ¿els has escrit en aquesta mateixa època? — 2) Els sonets de Realitats, ¿quan van ser escrits? — 3) Jo els veig força en la línia de Llibre d’amic; hi tenen alguna relació? — 4) ¿Vaig errat en pensar que Realitats és el llibre que et dóna «l’empenta» per iniciar o intensificar la recerca que pren cos a partir del 70?

De moment plego. Et vull repetir que tinc molta por. De totes maneres, suposo que a mig gener us podré enviar un esborrany presentable. Ja veurem aleshores què hi dieu.

Com estàs? I la teva dona? Nosaltres anem seguint si fa no fa: a bots i empentes, que diuen; a bots els altres, i a empentes, jo.

Tots els de casa us desitgem bones festes i bon any. Molts de records de tots, especialment de la Dolors. Una abraçada.



MIQUEL





Barcelona, 30 de desembre de 1978



Estimat Miquel: Contesto la teva del 20 de desembre, encara que ho he fet ja en part, per telèfon, a través de la Dolors.

Quanta de feina que et dono! Rellegir tota la meva poesia, en part segurament desueta, pròlegs, retalls de diaris, és —fóra per a mi mateix— una muntanya. Me n’abstinc fins al moment de llegir l’esborrany del pròleg que m’estàs escrivint.

Com ja et vàrem dir en Xavier i jo, l’esquema sobre el qual treballes ens sembla molt bé.

1) A la introducció breu en la qual et preguntes per què a partir del 70 escric com mai i et respons citant en Teixidor quan diu que els aturs en la meva obra són perquè no tinc res important per dir ni cantar, penso, com vaig dir a la Dolors, que, d’una manera o altra, caldria afegir que tal vegada la raó més important dels meus silencis ha estat des de sempre el poc temps disponible —vaig començar a treballar als setze anys— i, com deia en Riba, amb una vocació vacil·lant, i que les poques hores «meves» me les prenia o, més ben dit, les donava intensament a la «Vida» i no poc als replantejaments i dubtes constants de poètica. El silenci que va des de Primer desenllaç a De vida i somni, a part les circumstàncies de la guerra, queda molt explicat en les pàgines 15-17 del meu pròleg a El Callat. El també llarg silenci entre Realitats i Tot és ara i res és degut a raons similars. Realitats, a més, havia estat refusat durament, no he pogut saber mai si per raons sociopolítiques, i va ser dur per a mi superar l’«insult». També em vaig replantejar greument els problemes de la poètica. És ben cert que de tot això i altres coses en sortí Tot és ara i res. A partir del 70 el meu projecte poètic assoleix, com dius, una gran tensió que m’obliga a publicar el que havia anat escrivint des de Realitats. Ja no he parat des d’aleshores.

2) Simplement, d’acord amb tu. Molt bé.

3) Ítem. Molt bé.

4) Ítem. A l’anàlisi, sobretot de Cercles, et prego que observis la intenció diguem-ne metafísica sobretot dels poemes que van del primer a «Mar brut» inclusiu —replantejament de la creació poètica amb la metàfora de la pedra fent cercles i la situació del poeta, encercament dels «orígens» per mars difícils, posició del poeta en el poema dedicat a tu, ironia difícil de «les boies»; poema final del llibre. No vull ni puc parlar de tots els altres, que deixen oberts camins. No sé encara quins. Estic convençut que la lectura del teu pròleg m’ajudarà en això.

5) No vas errat en pensar que Realitats és el llibre que em donà l’«empenta» per iniciar o intensificar la recerca que pren cos a partir del 70. Abans ja t’he dit les causes.

Ara estic anhelant de saber concretament tot el que has escrit. Repeteixo una vegada més que no has de tenir cap por.

Si necessites més aclariments, telefona’m. Un amic acaba de telefonar-me que ja té el teu nou llibre Estimada Marta, però encara no ha tingut temps per fer-se’n càrrec. La seva filla me’l regalarà per Reis. El que em puguis donar dedicat me’l guardaré per a mi i l’altre anirà a parar en bones mans. Estic delerós de llegir-lo.

Una forta abraçada i records per a la Dolors i la teva filla.



JOAN





Barcelona, 20 de gener de 1979



Estimat Miquel: He llegit ja algunes vegades el teu llibre Estimada Marta. M’agrada molt. Hi ha en ell versos lapidaris com «En cada mot m’hi jugo l’existència», «La veritable mort és desertar» i molts d’altres que, sense tenir aquesta rotunditat, també són colpidors. La tercera part està plena d’una tensió que ara no puc analitzar però que emociona fortament. Ara estic molt cansat perquè dormo molt poc i en l’insomni dono voltes a l’art de la poesia i al que jo mateix hauré de fer després de Cercles, que no ho veig gens clar. Estic gairebé segur que el pròleg que escrius per al meu llibre m’ajudarà en això. També la lectura que estic fent de tot el que tinc sobre Rilke: estudis, pròlegs, etc. Va ser un personatge molt complicat però fascinant. Tornaré a escriure’t així que pugui. Ara estic traduint Rilke. Em costa molt. Una molt forta abraçada i records per a tots.



JOAN





Roda de Ter, 26 de gener de 1979



Estimat Joan: T’envio el pròleg. També n’he enviat una còpia a en Xavier. Com veuràs, no és un esborrany, sinó un text que jo ja considero bàsicament definitiu. Quan dic bàsicament vull dir que jo no em veig amb cor de donar-li més densitat —i prou que em dol, perquè tu et mereixes molt més. Això no obstant, espero les vostres indicacions —teves sobretot i d’en Xavier— per fer-hi totes les esmenes que calgui, tant de contingut com de forma. Fins i tot us agrairé que em corregiu la sintaxi i l’ortografia. Tot això, és clar, si trobeu que el text és acceptable. A mi no m’engresca pas gaire, però no en sé més, què hi farem! De totes maneres, repeteixo el que ja vaig dir-te: si no us fa el pes digueu-m’ho clarament, que no em vindrà pas gens de nou. No vull de cap manera que el publiqueu si no us agrada de debò. És preferible que els teus versos vagin sense pròleg que no pas que jo et faci fer el ridícul. Jo, mentrestant, també me’l rellegiré i si se m’acut alguna esmena la hi faré.

Insisteixo en això de no acceptar-lo si de debò no us agrada. Recorda que ja vam quedar així.

Gràcies per la teva tarja i pel que em dius d’Estimada Marta. Ahir em va telefonar en Pinyol i em va donar una notícia sorprenent: en un mes se n’han venut dos mil.

Esperaré la teva telefonada i, si t’agrada el pròleg, alguna carta suggerint-me esmenes.

Com anem? I la teva dona? Tant de bo que estigueu ben bé. Molts de records de la Dolors i la Mariàngels. Una abraçada.



MIQUEL





15 de febrer de 1979



Estimat Miquel: Encara que a través de la Dolors ja vaig dir-te que el pròleg m’havia agradat molt, no t’havia expressat d’una [manera] més completa i per escrit que sobrepassa de molt els límits d’un pròleg, perquè constitueix un veritable i profund estudi molt ben construït i molt ben escrit. Gràcies, de tot cor. Has furgat en tots els racons de la meva obra amb una lucidesa admirable. Et feia por aquest magnífic treball i has reeixit amb escreix. ¿Vols dir que em mereixo tot el que dius a propòsit de la meva poesia i de les petites proses en part superrealistes afegides a darrera hora al final d’El griu? Que ben triats els poemes o fragments de poemes que intercales en el teu estudi! Com endevines les meves intencions! Estic segur que quan publiquis un llibre de crítica literària, que preveig que un dia o altre et demanarà el teu editor o un altre, el pròleg a la meva Obra poètica 1975-1979 hi farà un paper que et compensarà una mica dels esforços, indagacions i de tota la feina que t’has pres per mi. En Xavier Folch, que hi entén molt i és molt intel·ligent, pensa el mateix que jo. I una amiga meva a la qual van dedicats alguns poemes i que durant molts anys ha estat la meva col·laboradora inapreciable (ha posat a màquina tots els meus escrits, m’ha ajudat materialment i espiritualment fins a un grau extrem, buscant-me sinònims i completant-me versos que jo no sabia acabar) ha llegit profundament el pròleg i n’ha fet una lloança que puc assegurar-te que té molt de valor. Temo jo més un silenci d’ella que em fa sentir que el poema que li he ensenyat o dictat no li plau, que la crítica d’un especialista. Aquesta dona és l’«Ocell negre» de no sé quin dels meus llibres i del poema «Branques» i d’altres. No perdona la superficialitat ni el gratuït ni tot allò que no respongui a la més alta exigència.

T’he dit això perquè vegis que quan et dic que el teu pròleg és molt bo, no sóc jo sol que t’ho diu.

El corrector no ha tocat pràcticament res. No sé si el coneixes. És una excel·lent persona que ha col·laborat intensament amb en Joan Coromines i que revisa tot el que jo escric. És l’Andreu Rossinyol.

Des de fa dies —no sé quants, perquè no he pogut parlar amb en Xavier— el pròleg és a la impremta junt amb les galerades dels quatre títols que integren el llibre. Ja en veuràs compaginades, del pròleg. I ens veurem personalment quan els «déus» deixin de fer mal a la meva dona, que a continuació de totes les malalties i dolors té ara una «depressió endògena aguda», com diu el psiquiatre, que no vull dir-te els dolors psíquics que comporta. Aquests malalts —ho sé perquè és la tercera vegada que té això—, per dir-ho curt, tenen la idea fixa de suïcidar-se perquè senten amb una angoixa indescriptible que «no serveixen de res en la vida i n’estan cansats». No t’explico res més d’això. És un mal cíclic que es manifesta de tard en tard. Però hi ha remeis molt eficaços per guarir-lo, si no per sempre, almenys per llargues temporades. Requereixen sobretot una constant atenció i afecte i també «vigilància» sol·lícita. Ja veus, estimat Miquel, que des de fa molt bufen mals vents a casa. Però no em desmoralitzo gens. Jo, personalment, estic molt bé d’estat general i la recuperació segueix d’una manera bastant satisfactòria. Que et trobis el millor possible dintre els límits que et permet el teu mal. I que la Dolors i la teva filla tinguin tota la salut espiritual i física que tant els cal. Cada dia, o gairebé cada dia, treballo en la traducció de poemes de Rilke. Es tracta d’una breu antologia de trenta o quaranta poemes per ser publicada en «Els llibres de l’Óssa Menor». En Joan Oliver me la va encarregar fa molt de temps, però tots els tràngols de salut han anat retardant aquesta feina. D’altra banda, traduir Rilke o qualsevol poeta és molt difícil si ho vols fer decentment. I jo hi esmerço una quantitat de temps que no caldria si sabés bé l’alemany. I en realitat el sé poc, però amb l’ajuda de bons diccionaris vaig sortint-me’n.

Se m’acaba el temps. T’escriuré quan pugui. Una forta abraçada.



JOAN





Molt estimat Miquel: Penso que en Xavier Folch ja et deu haver escrit sobre l’homenatge que em va dedicar el dia 22 l’Aula Carles Riba, a l’Aula Magna de la Universitat de Barcelona. Va ser —ho dic objectivament— molt impressionant, jo crec que irrepetible, el contacte que s’establí entre un públic immens i jo. Va ser increïble. Tots els comentaris que vaig fer sobre molts poemes, improvisats. Dos dies abans estava molt preocupat per l’acte, sobretot sobre la quantitat de públic que hi aniria —temia que fos poc. Però l’Aula Magna estava plena de gom a gom, amb gent dreta inclús i gent que no hi va cabre, escoltant des dels corredors de fora. Jo estava com fascinat per ells i ells com fascinats per mi. Vaig parlar del teu pròleg, en vaig llegir fragments, vaig dir que una part de l’honor que em feien te’l passava a tu. Vaig dir —penso— tot el que calia dir. T’ho explico humilment. Ja devies llegir la referència de l’acte que va publicar l’Avui del dia 24 de maig. Ara t’incloc la pàgina 21 d’El Noticiero Universal, també del dia 24. No conec en absolut la senyoreta o senyora Patrícia Gabancho. Aquest comentari és encara més ample i complet que el de l’Avui. Ara li escriuré donant-li les gràcies. Ultrapassa l’abast d’una ressenya per ser gairebé un comentari sobre l’acte i sobre el llibre. Em sento molt unit amb tu i penso que dec realment ser un poeta líric amb força. Mai no estic segur de mi. Un pròleg com el teu i l’assentiment d’una munió tan gran de gent —hi predominaven els joves i els estudiants— m’han fet un gran bé, però que consti que «l’èxit» no fa sinó exigir-me més de mi mateix. Ara he d’escriure agraint les adhesions, dimecres que ve presento a Sabadell el llibre de Vicenç Altaió Sempre som afany, els de la RTVE m’han demanat de fer-me no sé què a casa, per a un programa que projecten els dimarts a dos quarts de cinc de la tarda. Acabades aquestes seqüeles de l’homenatge, i no oblidant —ai las— les feines que comporta la jubilació —la gimnàstica i les periòdiques visites als metges—, em posaré de nou, i molt però molt, en la traducció de Rilke i en la lectura d’estudis sobre aquest poeta, tasca que va encarregar-me fa molt de temps en Joan Oliver i que, tot i no ser jo —malgrat la fama que en tinc— rilkeà, m’apassiona aquest rar i greu poeta; estudiaré poètica i mètrica, llegiré com sempre els nostres poetes —sobretot els joves— (i faré el que en definitiva sempre faig, que és preparar el subconscient, «escoltar-lo», per dir-ho d’alguna manera, mirar les «coses consuetes del món», com dic en un poema de Cercles, «ser» cada cop més en els altres i en mi…). T’escriuré més un altre dia. Si et vaga, fes-ho tu també, que ja saps que ets en mi sempre i les teves paraules m’ajuden molt. Quan puguis —però sense pressa i sense que sigui afeixugar-te o afeixugar la M. Dolors— m’agradaria tenir còpia dels poemes de L’hoste insòlit que ja tens fets. En un mot, digue’m el que vulguis i tingue’m present. Una forta abraçada i els bons records de sempre per a la Dolors.

El teu

JOAN





Roda de Ter, 16 de juny de 1979



Estimat Joan: Pocs dies abans de rebre la teva carta (perdona que hagi trigat més del compte a contestar-la però no he pogut fer-ho abans), n’havia rebuda una d’en Xavier en la qual em parlava, entusiasmat, de l’èxit de l’homenatge que et va dedicar l’Aula Carles Riba. Havia llegit ja la nota de l’Avui i també me n’havia parlat un amic meu, de Vic, que va assistir-hi. Tot plegat no feia sinó confirmar-me el que jo esperava que fos aquest acte. No podia ser d’altra manera; t’ho dic de cor, i m’hauria sorprès que no hagués anat com va anar. Més ben dit, considero impossible que no hagués anat com va anar. Ets, sense cap mena de dubte, un «poeta líric amb força», com tu mateix dius; un gran poeta, que ha arribat a un punt envejable de maduresa i d’equilibri, a aquell punt en què l’expressió assoleix, amb una rara —i difícil, com hi ha món!— senzillesa, una densitat i alhora una capacitat de comunicació insospitades que obren camins a tota mena de suggestions i desvetllen l’adhesió de tota mena de sensibilitats, no solament pel que dius sinó per com ho dius. De tot això se n’han d’haver adonat (se n’han adonat) els joves, que d’una banda deuen estar —amb raó— cansats d’adoctrinaments pedants i vacus, i de l’altra se senten plenament «representats» en una poesia tensa, perfectament estructurada i escrita, i que traspua sinceritat per tots els porus. La gent jove que ve a veure’m me’n parla sovint, de tu; i si ells no ho fan, ho faig jo. Et felicito de tot cor, doncs, per aquest èxit, tan merescut, i t’agraeixo profundament que me’l fessis compartir. Tenim, és cert, molts punts de contacte en la concepció de la vida i també en la concepció i la pràctica de la poesia, però tu, indiscutiblement, ets el mestre i jo el deixeble; tinc molt per aprendre de tu, i m’agrada de poder-t’ho dir.

En la teva carta em dius que, entre d’altres coses, tens ganes d’«estudiar poètica i mètrica». M’interessa molt, això, perquè sempre he considerat que és una tasca que cal fer contínuament i penso que jo en vaig molt coix, tant de l’una cosa com de l’altra. Retirat com visc, però, i autodidacte com sóc, mai no sé prou clar quina mena de llibres em cal llegir. Per això vull demanar-te ajut. ¿Pots dir-me, si et plau, quins textos llegeixes, quins autors, com orientes aquesta activitat? Si bonament et vaga de parlar-me’n, em faràs un gran servei.

Aquests dies he tornat a començar a escriure. Ja et vaig dir que del novembre ençà (des que vaig acabar L’hoste insòlit) no havia escrit ni un poema. Em trobo, però, una mica insegur, com si tantes setmanes d’inactivitat m’haguessin fet perdre el contacte íntim amb la poesia. Els últims llibres els havia escrit força a partir d’una idea, d’una motivació o d’un nucli —com vulguis dir-ne—; ara, en canvi, no sé ben bé en què anirà a parar això que he començat. Penso, tanmateix, que potser els poemes em donaran el llibre, contràriament al que havia fet darrerament. Ja ho veurem.

Si fa calor, a mitjan juliol anirem a Cantonigròs. Uns parents de la Dolors ens deixen un apartament i volem aprofitar que tant el clima com l’ambient sempre ens han anat molt bé a tots. ¿Per què no pugeu a veure’ns algun dia amb en Xavier? Tenim intenció de quedar-nos-hi fins a finals d’agost i ens faríeu molt contents. Si no podeu pujar i tens temps, escriu-me, sobretot per dir-me això que t’he demanat.

T’enviaré una fotocòpia de L’hoste insòlit. Ara no en tinc cap, però pots estar segur que ho faré. Et torno el retall de diari. Molts i afectuosos records de la Dolors i meus per a la Teresa, en Xavier i tu. Et recordo i et llegeixo molt sovint. Una gran abraçada.



MIQUEL





Roda de Ter, 12 de juliol de 1979



Estimat Joan: Seleccionar només cinquanta poemes d’entre tota la teva producció és un veritable suplici.[7] De tota manera, l’he passat, el suplici, i aquí tens la lluita. Ja em diràs si t’ha fet servei i també m’agradaria saber si difereix gaire de la que tu has fet.

Tal com va dir-te la Dolors, anava curt de temps i això m’ha impedit de fer un esquema previ per sistematitzar la tria. M’he deixat guiar per la intuïció —fins a cert punt— i només he procurat que hi hagués poemes de tots els teus llibres. El sistema que he seguit és el següent: de primer vaig fer una lectura (l’enèsima) completa de la teva obra, una lectura ràpida, és clar, i, mentre llegia, anava anotant els poemes que trobava més representatius (més «bons», vaja), tenint en compte que la llista no podia passar de cinquanta. Així i tot, me’n van sortir setanta i escaig, la qual cosa em va donar peu a una segona lectura, completa també, però més intensa pel que feia als títols que havia anotat. Calia (ai!) esborrar-ne, i aleshores sí que vaig intentar d’evitar repeticions, és a dir, vaig eliminar algun títol que m’agrada molt, perquè va semblar-me que aquell aspecte ja estava representat en algun altre poema. I això ha estat tot. Espero haver-te ajudat.

Aquest cap de setmana marxem a Cantonigròs i, si el temps hi ajuda, no en volem pas tornar fins a finals d’agost. Si vols escriure’m, pots posar-hi «gasolinera» o estació de servei, i ja em faran arribar les cartes. De tota manera, també pots escriure a casa, a Roda; la meva filla té feina i es quedarà, i com que pujarà els caps de setmana pot portar-me les cartes. Tu mateix. Jo segurament que t’escriuré des d’allí dalt, perquè he de parlar-te d’un afer referent a la revista Reduccions.

Com estàs? La Dolors va dir-me que havies tingut una mena d’atac epilèptic, però que no es tractava d’epilèpsia i que ja te n’havies refet. Hem d’anar amb molt de compte, no pas perquè la moderació sigui una norma de conducta seductora, sinó per poder donar encara molta guerra. ¿Oi que em diràs com et va això dels mals?

Tant a la Dolors com a mi ens faria molta il·lusió veure’t a Cantonigròs. Ja saps que si hi pots venir ens donaràs una alegria.

Aquests últims dies m’he tornat a posar a escriure. Del novembre ençà que no havia fet ni un poema i ja estava una mica escamnat. De moment, no veig massa clara l’orientació d’aquest nou recull. Tinc algunes idees, però no prou definides, i el que faig és deixar-me portar pels poemes, perquè estic força convençut que ells mateixos s’ordenaran.

Bon estiu de part de tots. Una gran abraçada.



MIQUEL



P. S. Si veus la Teresa i en Xavier, molts i afectuosos records.





Cantonigròs, 27 de juliol de 1979



Estimat Joan: A l’última reunió del consell de redacció de Reduccions vam decidir que seria interessant d’incorporar a la revista textos en prosa de poetes parlant de poesia: del procés de creació, dels moviments i sensacions que comporta, etc., i jo vaig quedar encarregat d’escriure’t per demanar-te si voldries fer-nos un text d’aquesta mena. No es tractaria pas d’un assaig, sinó d’unes reflexions, que fins i tot, si a tu et sembla, podrien redactar-se en forma epistolar, una mica com si jo t’hagués estirat la llengua i tu em contestessis. De tota manera, l’estil és el de menys. Penso, per exemple, que tant ens serviria el pròleg que vas fer per al llibre d’en Fulquet com el pròleg (magnífic!) que vas escriure per a El Callat. Veus per on va la cosa? Si ens ho pots fer t’ho agrairem de debò. Pots enviar-m’ho a mi i no et posem límits ni de temps ni de dimensions; tu mateix. L’única cosa que et demano és que si per qualsevol raó no ens ho pots fer m’ho diguis, per poder planificar la revista. Tenim ja un text (epistolar) d’en Bartra, i tenim pensat demanar-ne a l’Espriu, a en Pere Quart, a en J. Ferraté, etc.

Com estàs? T’escric des de Cantonigròs. Aviat farà dues setmanes que hi som, la Dolors i jo sols. Diumenge pujaran els fills (un d’ells, vull dir) i si fa bon temps ens hi quedarem fins a finals d’agost. Abans de marxar de Roda havia començat una sèrie nova de poemes i de moment la vaig continuant. Em sembla que ja te n’havia parlat. El conjunt, a poc a poc i amb no gaire intervenció meva, va adquirint la forma d’un llibre,[8] una mena de llibre del retorn o del retrobament, ara que amb cinquanta anys a l’esquena tinc tantes o més ganes que mai de viure i em sento més assossegat i serè que mai. Ens hem de veure i te’ls deixaré llegir. En la teva veu sempre guanyen. Ja em diràs, si et plau, alguna cosa d’això de Reduccions.

Records de la Dolors. Una abraçada.



MIQUEL





Agost de 1979



Estimat Miquel: Tot just enviada la meva postal d’ahir, vaig recordar que fa molts anys (malauradament no recordo la data) es va celebrar un homenatge a Carles Riba, als baixos de la Llibreria Catalònia, on jo vaig llegir un treball sobre «Carles Riba i el seu concepte de la poesia». En aquest homenatge recordo que hi van col·laborar, entre d’altres, en Joan Ferraté i l’Eduard Valentí. El dia 12 de juliol de 1959 va morir Carles Riba, i penso que potser fóra adient publicar a Reduccions aquest treball meu, perquè, d’una banda, el vintè aniversari de la mort del gran poeta i humanista és una circumstància que el justifica prou i perquè s’hi parla de poètica. Te n’incloc una còpia, molt dolenta però llegible, que he trobat entre vells papers, per si us pot servir. A mi em sembla que el contingut és passable. N’he parlat amb l’Eulàlia Riba per telèfon i ella em buscarà en un sobre que tenia la seva mare on guardava totes les invitacions a actes com aquest per si troba la tarja referent a l’acte esmentat. Independentment d’això, mira si el meu text pot servir. En cas afirmatiu convindria publicar-lo al més aviat possible perquè els vint anys del decés de Carles Riba li donen actualitat i podria ser tal vegada un bon començament del projecte de què em parles en la teva postal del proppassat 27 de juliol. Com que t’envio aquesta carta a la gasolinera de Cantonigròs, t’agrairé que me n’acusis rebut tan aviat com la rebis i em diguis la teva opinió sobre el treball i si us va bé, per aleshores insistir prop de l’Eulàlia Riba, si mentrestant no em diu res d’això.

Fins molt aviat, en què tornaré a escriure’t.

Molts records a la Dolors i una forta abraçada per a tu de



JOAN





Agost de 1979



Estimat Miquel: Tot just enviada la meva postal d’ahir, vaig recordar que fa molts anys (malauradament no recordo la data) es va celebrar un homenatge a Carles Riba, als baixos de la Llibreria Catalònia, on jo vaig llegir unes ratlles sota el títol de «Carles Riba i el seu concepte de la poesia». En aquest homenatge recordo que hi va col·laborar l’Eduard Valentí, que penso que va parlar de «Carles Riba com a mestre», i unes altres poques persones el nom de les quals no recordo. No recordo tampoc la data en què es va celebrar. Però això són detalls que penso que es podran resoldre. — El dia 12 de juliol de 1959 va morir Carles Riba, i penso que potser fóra adient publicar a Reduccions aquest diguem-ne parlament meu perquè, d’una banda, el vintè aniversari de la mort del gran poeta i humanista és una circumstància que el justifica prou i perquè, a més, s’hi parla, encara que d’una manera «superficial» però molt «meva d’aquell temps», de poètica. Te n’incloc una còpia, per cert molt dolenta, però llegible, que he trobat entre vells papers, per si us pot servir. N’he parlat amb l’Eulàlia Riba per telèfon i ella està buscant en un sobre on la seva mare guardava totes les invitacions a actes com aquest, per si troba la targeta on figuri el nom dels qui vam col·laborar a l’esmentat homenatge i la data. Em telefonarà, tan aviat com pugui, el que troba, si troba res. Però, independentment d’això, m’apresso a remetre’t el meu treball per si consideres que pot servir. Caldria publicar-lo tan aviat com fos possible, perquè els vint anys de la mort de Riba li donen actualitat i pot ser un bon començament del projecte de què em parles en el teu targetó del 27 del proppassat juliol. T’envio també un preuat record, el recordatori de la mort del mestre, on figura un fragment de «Llàtzer el ressuscitat» i un fragment impressionant de l’últim text que va escriure Carles Riba i que és del mateix mes en què va morir. Si tot us serveix et prego que m’ho diguis tot seguit, i si no us agrada o no va bé t’agrairé que m’ho tornis tot, però sobretot el recordatori. Tinc molt present la nit en què vaig vetllar el seu cadàver i de la qual va sortir aquell poema meu titulat no recordo com en no sé quin dels meus llibres,[9] perquè ara tant els meus llibres Poesia completa 1937-1975 i Obra poètica 1975-1979 els té en Goytisolo.

Com que envio tot això a la gasolinera de Cantonigròs, t’agrairé que me n’acusis rebut tan aviat com ho tinguis.

T’escric, estimat Miquel, en paper quadriculat perquè ja saps que no tinc màquina d’escriure i des de la trombosi m’ajuda molt la pauta.

Espero noves teves i molt aviat tornaré a escriure’t ja per parlar d’altres coses, com et deia en el targetó d’ahir. Records a la Dolors i una forta abraçada del teu



JOAN



Per pura anècdota vull que sàpigues que aquesta carta és escrita a les cinc de la matinada. Fa fresca i tot el pis és en silenci. Més abraçades.





Barcelona, 4 d’agost de 1979



Estimat Miquel: Tinc l’alegria de poder-te ja incloure fotocòpia de la invitació a la «Sesión Carles Riba» que la «Casa del Libro» va organitzar, «coronando los actos conmemorativos de su sexagésimo aniversario», el dia 27 de novembre de l’any 1954 (això de l’any és com jo ho interpreto, perquè a la tarja posa «Temporada 1953-54»). Bé: sóc ara jo que, recordant aquell acte i després de parlar amb l’Eulàlia Riba, tota vegada que us heu plantejat «d’incorporar a la revista textos en prosa de poetes parlant de poesia: del procés de creació, dels moviments i sensacions que comporta, etc.», m’agradaria molt que fos iniciada amb el treball que et vaig enviar ahir, i no per orgull de ser jo el primer, sinó per escaure’s la circumstància dels vint anys de la mort del mestre i perquè justament l’estudi tracta, encara que sols moderadament, de la seva poètica. Com indico en les holandeses enviades, és «original únic», però la passada nit, furgant en el plec de papers on vaig trobar l’esmentada còpia, també he trobat les notes meves prèvies a la redacció de l’estudi esmentat i m’ha semblat que no era gens desdenyable i que tenia actualitat. La referència de Maritain respecte al fet que l’objecte creat, l’obra realitzada, el poema, fan el paper del verb mental i del judici en el coneixement especulatiu i que el coneixement poètic no és plenament conscient sinó en l’obra feta, i que no és previ ni ha de ser pressuposat a l’activitat creadora sinó enviscerat en ella, consubstancial amb el seu moviment cap a l’obra, em sembla tan ben dit i tan veritat com el que diu Gottfried Benn —reportat per Eliot en la seva magnífica conferència o assaig titulat «The Three Voices of Poetry» (Les tres veus de la Poesia)—, o sigui: «Primer de tot hi ha un embrió inert» o «germen creatiu» (ein dumpfer schöpferischer Keim) i, d’altra banda, el llenguatge, tots els recursos dels mots a disposició del poeta. Té, el poeta, alguna cosa que germina en ell, per a la qual ha de trobar paraules (el subratllat és meu), però no pot saber quines paraules li calen fins al moment que les ha trobat; no pot identificar aquest embrió fins que ha estat transformat en un arranjament de les paraules justes en l’ordre just (el subratllat és meu). I quan ha trobat aquestes paraules, la «cosa» per a la qual calia trobar-les ha desaparegut, substituïda per un poema. Allò d’on ha partit no es pot dir que sigui una cosa tan definida com una emoció en qualsevol sentit corrent: i molt menys encara una idea. És, adaptant dues línies de Beddoes (no sé qui és), escrites en un altre sentit,



un incorpori glatir de vida en la penombra

cridant amb veu de granota: «Què arribaré a ser?».



No segueixo, no acabaria mai. Aquest text de Benn vaig traduir-lo fa temps, en descobrir l’assaig d’Eliot en un petit llibret que hi ha a l’Institut Britànic, però l’assaig d’Eliot i molts d’altres d’ell estan reunits en un llibre que es diu On Poetry and Poets, que Editorial Sur de Buenos Aires va traduir no sé en quina data amb el títol Sobre la poesia y los poetas. Malauradament, aquesta edició argentina està totalment exhaurida fa temps (fa un mes curt que jo, personalment, vaig visitar EDHASA, i em vaig presentar com a escriptor perquè em fessin més cas, per demanar-los si podien trobar-me al preu que fos un exemplar d’aquesta edició, però molt amablement van contestar-me, després de consultar diferents fitxes i llibres, que ni al lloc d’origen no n’hi havia cap exemplar i que no tenien idea de si el reimprimirien mai). Jo el tinc en anglès, però el meu anglès no em permet una lectura fluida. A Barcelona el té, ben segur, molta gent (és a dir, uns pocs interessats). He donat veus per si algú pogués deixar-me’l per fotocopiar-lo.

M’he tornat a embrancar. És un llibre fonamental sobre el qual et tornaré a parlar més endavant. Com Fronteras de la poesía de Maritain. L’edició és de l’any 1945, publicada per una editorial de Buenos Aires. Aquest llibre també està exhaurit fa molt de temps, però jo el tinc. No puc ara deixar-te’l perquè l’estic rellegint, però en la carta que t’escriuré més endavant per contestar a la pregunta que em feies sobre la manera com m’ho feia jo per estudiar, encara que no sistemàticament, poètica, m’estendré sobre aquest i d’altres llibres.



En realitat, tot això que t’he escrit ha estat una mica per justificar la meva afirmació que el meu treball «Carles Riba i el seu concepte de la poesia» no és gens desdenyable, fonamentant-me en les notes prèvies que vaig fer per redactar-lo. I que m’agradaria que encetés la nova secció que us proposeu dedicar, en certa manera, a «poètica», en la revista Reduccions, i que em sembla una molt bona idea.

Fa tres hores que t’escric. Continuaré demà perquè em sento cansat, i, ara que no fa tanta calor, faré un tomb pel barri.





5 d’agost de 1979



Són les tres de la matinada i, encara que estic temptat de fer-ho, no t’explicaré amb detall la visita que vaig fer ahir vespre a un bar coreà que hi ha molt prop de casa, l’anada a la Clínica Corachan, com vaig fer un cert Nadal a l’Institut Dexeus, i la llarga passejada que això va comportar. — He d’acabar aquesta carta amb unes consideracions: en llegir les notes a què abans al·ludeixo vaig trobar-hi algun text de Riba que es reprodueix textualment al petit pròleg que vaig escriure, amb desgana, per al llibre de Josep M. Fulquet Perillosa riba, la qual cosa significa que en fer-lo devia consultar aquestes notes. Però no crec que això tingui cap mena d’importància, perquè al capdavall són cites literals de Riba.

Àdhuc si el projecte d’iniciar l’esmentada secció a Reduccions no es dugués a terme, em faria il·lusió que figurés en la revista el meu treball amb un breu preàmbul, com per exemple: «Als vint anys de la mort de Carles Riba. Breus reflexions sobre el seu concepte de la poesia». Donada la qualitat del paper de la revista, que sobretot en el número 6 és un bon setinat, l’article podria il·lustrar-se amb el text de la invitació i amb, tal vegada, el recordatori (text) de la seva mort, que és meu i el considero un preat tresor, i que també te l’incloc en aquesta carta. Amb tots aquests elements, i tal vegada una fotografia de Riba, podria fer-se una cosa molt bonica. Fixa’t que en el recordatori hi ha un breu fragment de l’últim text que escriví Riba i que al meu entendre és molt bo.

La importància que ha agafat per a mi aquest assumpte és perquè de sobte m’ha retornat als temps que no diré que tingués oblidats —i que foren decisius per a mi. No recordava, per exemple, que tot sovint sopava a casa en Riba, cosa que em va recordar l’Eulàlia, i algunes converses amb ell a la nit, molt importants i de les quals algun dia escriuré alguna cosa que ajudarà a comprendre aquell gran entre els grans de l’època. M’ha fet pensar molt, en suma, en coses de mi mateix que tenia oblidades o mig oblidades.

Prou, per avui. Perdona si t’he cansat amb la llargària de la carta. Des d’ahir tarda estic, de fet, amb tu. Pensa en mi, si et vaga. Tan aviat com puguis parla’m de tot això.

Una molt forta abraçada.



JOAN



Són les quatre menys deu del matí. Que bo el silenci! Que bona la frescor d’aquesta hora! Tinc moltes altres coses per dir-te encara, però intentaré dormir.





Barcelona, 28 d’agost de 1979



Estimat Miquel: Diumenge o ahir tarda vaig telefonar a Roda per si per atzar trobava la teva filla o la teva dona, per saber com estàs i com esteu tots. Vaig parlar amb la teva sogra, que em va parlar molt amablement, amb una veu molt agradable i clara, i va dir-me que no seríeu a Roda fins dissabte que ve. En telefonar-te havia pensat que potser el canvi de temps (aquí ha refrescat molt) us hauria fet tal vegada tornar a casa un xic més aviat. I, per dir-ho del tot clar, sentia com una certa enyorança de tu i també de moltes altres persones i coses, i d’altres temps i coses viscudes. Em trobava molt sol i molt cansat i no gaire bé. Ja veus que et confesso les meves febleses —si d’això se’n pot dir febleses—. Rep, doncs, primer una bona i càlida abraçada i parlem de les coses que de totes maneres hem de parlar. Com que són unes quantes, i a fi de ser el més breu i concret possible, les tractaré per temes, com en certes cartes comercials, només que els corresponsals executius són dos poetes i els negocis que es porten són de caràcter espiritual, per dir-ho d’alguna manera. Hi estàs d’acord?

Homenatge de l’Aula Carles Riba. No t’havia encara donat les gràcies per la teva carta del 16 de juny i per tantes coses amables que en ella em dius. Per l’article de la senyora o senyoreta Patrícia Gabancho que vaig enviar-te i que tu em vas retornar, ja veus que una part d’aquest homenatge te la vaig dedicar a tu, dient-ho expressament i llegint alguns fragments del teu pròleg. Vaig dir també que sense la gran diligència i entusiasme d’en Xavier Folch no hauria sortit el llibre aquest ni el gruixut. Estic content d’haver-ho fet així, i puc assegurar-te que et veia assegut davant la màquina d’escriure i amb el llibre o llibres que sempre tens damunt la taula. A l’Aula Magna no hi cabia ni una agulla i la gent era també als passadissos adjacents. Jo anava allí pensant que no hi hauria més de cinquanta persones i a tot estirar una dotzena més. Potser fou degut a la sensació que immediatament va fer-me l’«èxit de concurrència», que en lloc d’atribolar-me vaig sentir una absoluta serenitat —tan sols em preocupava no confondre els noms dels qui presidien l’acte—, i quan vaig començar a parlar només amb el llibre davant i vaig veure la gentada quietíssima i amb un silenci total, jo crec que durant tota la lectura, amb molts comentaris que vaig anar improvisant, em fou donat com una mena de «carisma» que va establir una total compenetració entre el públic i jo. No crec que una cosa així sigui repetible, perquè fou massa per a mi i jo no estic a l’alçària d’aquests esdeveniments. És únicament a tu i segurament a en Xavier a qui he explicat aquesta rara situació carismàtica. En acabar-se l’acte, els aplaudiments llarguíssims, les abraçades, estretes de mà, paraules de felicitació, proximitat de rostres amics, etc., no em semblava que fossin per a mi, sinó per a l’«altre» que havia estat llegint i parlant prop d’una hora o més. Consti, però, estimat Miquel, que la «ressaca» no va enterbolir-me gens, ni vaig ajeure’m ni una hora en les blandícies de l’ocorregut.

Com que tot això que et dic és per contestar la teva esmentada carta, vull repetir unes paraules teves que no per l’afalac, sinó pel mestratge que tenen per a mi, les considero fonamentals i no les puc mai oblidar o, més ben dit, no les he mai d’oblidar. Tu dius que he arribat «a aquell punt en què l’expressió assoleix, amb una rara —i difícil, com hi ha món!— senzillesa, una densitat i alhora una capacitat de comunicació insospitades que obren camins a tota mena de suggestions i desvetllen l’adhesió de tota mena de sensibilitats, no solament pel que dius sinó per com ho dius».

Com seguirà el camí? ¿Seré capaç de mantenir-me en aquest nivell i a la vegada evolucionar cap a no sé quines coses? En definitiva, què és la poesia?, em pregunto una vegada més als meus seixanta-cinc anys, lliure de la servitud al treball d’oficina i en realitat a tota altra feina que no sigui la d’aprofundir en els coneixements connexos a la poesia. Encara tinc alguns fils pendents en la qüestió de la jubilació i potser tardaré dos o tres mesos a cobrar la pensió.

Poètica. Més avall de la teva carta em demanes si et puc ajudar en el que és una de les meves preocupacions més importants: l’estudi de la teoria de la poesia. També jo sóc autodidacte com tu i m’he passat quaranta-nou anys treballant vuit o deu hores en un despatx, és a dir que tinc una base intel·lectual molt poc sòlida. Sort de les moltes converses amb Riba, Valentí, Petit i molts d’altres, que en certa manera han estat com els meus professors a nivell universitari. Per manca de temps, donat l’horari de treball, he llegit poc, però algunes coses essencials les he llegit bé. Ara mateix em proposo de tenir unes converses amb algú que em pugui realment orientar sobre els llibres que ara em caldrà estudiar sobre poètica. De moment, però, i d’una manera provisional, et recomano la lectura del llibre Función de la poesía y función de la crítica d’Eliot, traduït, magníficament prologat i anotat per Jaime Gil de Biedma («Biblioteca Breve», Seix Barral, 1955); La poesía de Johannes Pfeiffer (Breviarios del Fondo de Cultura de México, Buenos Aires) i Ezra Pound, El arte de la poesía. No sé si estan exhaurits. Digue’m en tot cas alguna [cosa] sobre això i veurem què es pot fer. Els dos últims són molt elementals, però és igual. Jo, ara, després d’acabar la traducció de sis poemes de Nietzsche —no n’estic content— que demà donaré a en Vallcorba Plana, acabaré la lectura de Fronteras de la poesía de Maritain i a continuació rellegiré els llibres que t’indico. Sobre aquestes qüestions et tornaré a escriure tan aviat com pugui.

Reduccions. Quan et vagui parla’m, si et plau, del que t’he escrit en les meves últimes cartes, però de moment et prego que em diguis només si les has rebut i tens, per tant, l’original (còpia única) del meu treball «Carles Riba i el seu concepte de la poesia».

Salut. Estic molt cansat i no m’acabo de trobar bé. Ja te’n diré més coses en una altra carta. Fa tres nits que dormo molt poc i malament. Però no estic gens desanimat.

Una molt forta abraçada per a tu i molts records per a la teva dona i la teva filla.



JOAN





Barcelona, 11 de setembre de 1979



Estimat Miquel: A la fi t’envio fotocòpia de la carta perduda i del text «Carles Riba i el seu concepte de la poesia». A tot el que ja t’he dit en les últimes cartes, vull només afegir-hi que, ja sia dins una secció de poètica o com un treball independent, caldria necessàriament publicar-se, amb el títol que us inventeu, que es tracta d’un treball llegit en l’homenatge de què hem parlat i hauria d’anar signat per mi i amb la data de 27 de novembre de 1953. Caldria, a més, fer referència al que justifica l’escrit, o sia, la mort de Carles Riba el dia 12 de juliol de 1959.

Aquest matí m’ha vingut a veure en Miquel Desclot per parlar d’un article que ha escrit sobre la meva obra i m’ha dit que tu ja en tens una còpia i que li havies dit que li’n faries algunes observacions. Jo també li n’he fet algunes, però em sembla, en conjunt, un bon treball. Ja en parlareu. Tu, que ets el meu prologuista, saps de mi segurament més que jo mateix.

Sé que en Joan Oliver ja té el teu llibre L’hoste insòlit per publicar-lo aquest any, i sé per tu que ja estàs en un altre llibre. El meu A hores petites progressa molt a poc a poc i se’m complica. No em sap gens de greu. Escriure el que hom és, com és, i a la vegada ser diferent cada vegada, és a dir, evolucionar, és molt difícil.

Espero noves teves sobre l’assumpte Carles Riba.

Molt aviat, segurament la setmana que ve, ja t’escriuré d’altres coses, continuació de la meva darrera carta del 28 d’agost de 1979.

Molts records a la Dolors i a la teva filla i una forta abraçada per a tu.



JOAN





Roda de Ter, 17 de setembre de 1979



Estimat Joan: Tal com t’ha dit la Mariàngels per telèfon, he rebut la teva carta del dia 11 amb les fotocòpies de la que vas enviar-me (i no vaig rebre) a Cantoni i el treball sobre Carles Riba. Em feia patir molt la possibilitat que s’hagués perdut, aquest treball, i vaig estar content de saber, per en Serrallonga, que l’Eulàlia Riba en tenia una còpia.

L’he llegit i m’ha agradat molt. Deixant de banda una primera part, necessàriament circumstancial, el text és dens, clar i suggeridor. Així que ens vegem amb els companys de Reduccions, els el deixaré, a veure què els en sembla. Pel que fa a publicar-lo hi veig algunes dificultats: en primer lloc, tu dius que aniria bé que sortís aquest any; és clar, però els números per a aquest any ja els tenim planificats i caldrà, si de cas, suprimir algun dels treballs que tenim i posar-hi el teu, cosa que a mi no em desplauria gens. En segon lloc, no sé si els altres companys trobaran que parlem «massa» de Riba. De fet, en els últims números hi ha una colla de coses de o sobre Riba, i a tots ens fa una certa por que els «entesos» de sempre no ens encasellin. És clar que, si sortís aquest any, la cosa canviaria. I finalment hi ha una altra qüestió: el teu text potser no encaixa en la secció que jo vaig dir-te pel juliol, que vol ser dedicada a reflexions dels poetes sobre la creació poètica —pròpia i «genèrica»—, però no aplicada a un determinat poeta. Això, però, es podria resoldre publicant-lo en una secció altra que aquesta que et dic. En fi, quan n’haguem parlat ja te’n diré alguna cosa. Com que el text és molt interessant, segur que tard o d’hora l’aprofitarem. Naturalment, abans t’ho diré.

L’article d’en Desclot a mi també m’ha agradat, però el trobo, en termes generals, una mica curt de mires. Així li ho vaig dir a ell. Fa temps que ens coneixem, amb en Miquel, i em sembla que és capaç de donar una visió més profunda i més personal, això sense comptar que hi ha alguns «tics» expressius, propis d’ell, que em sembla que caldria esmenar. De tota manera, hi ha un fet important (també li ho vaig dir), que és que la gent jove del sector diguem-ne formalista comença d’adonar-se de la importància de la teva obra i et reconeix com a mestre indiscutible. Això m’ho confirma també el fet que un grup de poetes molt joves d’Osona, que fan una revista d’àmbit comarcal (Clot), però molt ben feta i amb un tiratge de més de tres-cents exemplars, m’han dit que et demanés si voldries pujar un cap de setmana, a finals de setembre o primers d’octubre, a fer una lectura a Vic. Ells ja t’escriuran, però van demanar-me que jo te’n parlés.

Dius que el teu nou llibre (A hores petites; que bonic!) progressa lentament i se’t complica. No sóc pas qui per donar-te consells, però em sembla que això és normal i fins i tot desitjable en un poeta tan aferrat a la vida i tan exigent com tu. Jo penso que ser diferent no vol pas dir necessàriament assajar constantment estils nous (brossejar, per dir-ho d’alguna manera), sinó intentar una major economia expressiva dintre dels límits que imposa el propi estil. Si la poesia és coneixement i ha de transmetre una possibilitat de conèixer, el que de debò cal és donar cada cop més una expressió neta i essencial. D’altra banda, l’evolució, al meu entendre, no es manifesta en el canvi, sinó en la intensitat i en l’aprofundiment. Una poesia com la teva, tan lligada a la vida i a la reflexió, és gairebé impossible que deixi d’evolucionar, atès que l’evolució no es produeix a nivells exteriors (o no solament), sinó a nivells vivencials, profunds. Una situació com la teva em faria por (passa’m el mot, si et plau) si fossis un poeta jove —i encara potser—; en el teu cas, però, no crec que pugui preocupar. M’atreviria a dir que evoluciones perquè vius i, alhora, perquè de sempre et planteges la poesia com una exigència total.

Abans de tornar de Cantoni vaig deixar pràcticament enllestit un nou recull. Em falta acabar dos poemes, ja començats, per completar els trenta-un del conjunt. Des que vaig tornar, però, no hi he pogut tocar res perquè tenia correspondència endarrerida i perquè cada dia ha vingut a veure’m algú. Els qui l’han llegit diuen que és notablement diferent del que havia fet fins ara, sense que això vulgui dir que no «se m’hi trobi a mi». Una amiga em deia: «És com descobrir un paisatge que podies intuir com seria però que et sorprèn». No ho sé. A mi, com a tu, un llibre nou sempre em fa por. Si ens podem veure ja el llegirem, i si no, ja miraré de fer-te’n a mans una fotocòpia. Una cosa puc dir-te: és, des de diferents punts de vista, el més «vinyolià» dels meus llibres.[10]

La Mariàngels ja t’ha dit que la Dolors és al llit, amb hepatitis. Segons el metge, no la té pas molt forta, però de moment ha de fer un mes de repòs absolut. Això ens ha ben desgavellat a tots, i especialment a mi. Jo me’n refio molt, de la Dolors, fins i tot en coses tan elementals com ara vestir-me. Ja pots imaginar-te, doncs, com m’engavanya el seu mal. De fet, és com si estiguéssim malalts tots dos. Mentre s’hagi d’estar al llit no podré pas fer els horaris habituals i hauré de reduir la meva activitat. Esperem que no sigui res, sobretot per a ella, és clar.

Molts i afectuosos records de part de tots. Si pots, escriu-me. Una gran abraçada.



MIQUEL





Roda de Ter, 26 de setembre de 1979



Estimat Joan: En marxar de Cantoni vaig dir a la gent de la gasolinera que si els arribava alguna carta per a mi me la fessin baixar de seguida. Doncs bé, ahir van portar-me la teva carta de 4 d’agost, la que conté el text sobre Riba i que tots temíem que s’hagués perdut. He pensat de dir-t’ho perquè n’estaràs content.

Amb la gent de Reduccions encara no ens hem vist. Quan no falla l’un, falla l’altre. De tota manera, ja et diré alguna cosa així que pugui, i aleshores et tornaré el recordatori de Riba i, si vols, aquests papers que ara he rebut.

Has rebut una carta meva? Suposo que sí, i potser ja l’has contestada. Si no et vaga, però, o no en tens ganes, no t’hi encaparris.

La Dolors encara fa llit i sembla que en té per estona. Això engavanya, però què hi farem.

Records de tots i una abraçada.



MIQUEL





Barcelona, 29 de setembre de 1979



Estimat Miquel: Fa mitja hora que he parlat amb la teva filla per dir-li que acabava de rebre el teu escrit del 26 i, ja fa alguns dies, la teva extensa carta del 17. Celebro que s’hagi recobrat el recordatori de Riba i tot estigui en ordre. Entenc perfectament tot el que em deies sobre el meu petit treball llegit en l’homenatge a Riba fa molts anys. Hi estic d’acord i el que decidiu amb la gent de Reduccions m’estarà bé. La mica d’excessiu entusiasme que jo vaig posar en tot això no és pels mèrits d’unes simples i molt ja, tal volta, «passades» consideracions sobre la poètica de Carles Riba —ara, certament, ho diria tot d’una altra manera—, sinó per la coincidència de l’aniversari de la seva mort i la intimitat reviscuda en parlar amb la seva filla. Espero sense cap pressa noves teves respecte a això.

Quant a l’article d’en Desclot, estic d’acord amb tu. T’incloc una carta que li vaig enviar junt amb una còpia també del treball, on veuràs «discretíssimes» indicacions meves. Entre el que li dic i el que tu li hagis dit, deurà modificar algunes coses, encara que en definitiva no sé si sabrà donar una visió més profunda i més personal. Jo desitjaria, naturalment, que es publiqués.

Respecte al grup de Vic, tinc clara consciència que és molt important. Conec personalment, i em va fer una impressió molt bona, en Ricard Torrents (va fer-me suggerències inapreciables sobre una traducció meva potser una mica verda d’uns poemes de Nietzsche, que em van demostrar la gran preparació que té, i no sols en llengua alemanya, sinó en Humanitats). Un dia o altre voldria conèixer en Lluís Solà i Sala, que per cert va escriure un article sobre Vent d’aram titulat «La densitat del vent», molt interessant, al número 2 de Reduccions. Per motius de salut i moltes altres complicacions que tu saps prou, no li’n vaig donar les gràcies. Ara és potser ja massa tard per fer-ho, però t’agrairia que en nom meu li facis arribar el meu agraïment. No he pogut encara llegir com cal l’obra de Segimon Serrallonga, per causa del meu Rilke i de moltes coses més, particularment el meu llibre A hores petites. En Jordi Sarrate em sembla un gran noi. No enumero ningú més, però penso, com et dic, que el focus cultural de Vic és del millor que tenim, amb gran preparació i vida. Endavant!

M’ha escrit, en efecte, en Jordi Sunyol i Costa proposant-me de col·laborar als actes que preparen amb motiu de sortir el número 10 de la revista Clot, amb una lectura de poemes meus i col·loqui, la qual cosa m’honora molt. T’incloc també xerocòpia de la carta que vaig escriure a en Sunyol i Costa.

És curiós, tot i el que em dius respecte al fet que «la gent jove del sector diguem-ne formalista comença d’adonar-se de la importància de la meva obra i em reconeix com a mestre indiscutible» i al que «sembla» que en general hom pensa de mi i de la meva obra, que en dos llibres d’història de la literatura catalana publicats recentment, i un d’ells fins donant textos dels autors notoris de cada època o moment (els llibres no els he vistos), gairebé, o sense el gairebé, jo no hi sigui tractat —en un d’ells, citat sense adjectiu en mitja ratlla, diuen. T’ho dic perquè ara ve a tomb, però no cal parlar-ne més.

Sobre el meu llibre A hores petites i la traducció de poemes meus —edició bilingüe— de Lumen, ja t’escriuré una altra estona. Sobretot, que la Dolors es cuidi com cal. Una forta abraçada.



JOAN





Barcelona, 25 d’octubre de 1979



Estimat Miquel: la meva carta del 29 de setembre va acabar sobtadament perquè trucaren a la porta i jo estava sol a casa. Volia preguntar-te com seguia la Dolors de l’hepatitis. I com estàs tu, i com em preocupa la vostra organització domèstica. Penso molt en tots vosaltres. I si no t’he escrit abans és perquè també a casa meva ha estat un mes molt dolent. T’ho resumiré en les mínimes paraules possibles: noves crisis agudes de l’angoixa depressiva de la Teresa (sobre això i les seves conseqüències podria omplir-ne deu fulls); complicacions respecte a la meva jubilació. Vaig jubilar-me el 30 de juliol i no he cobrat encara ni un cèntim. Estava previst el cobrament de la primera pensió per a finals d’aquest mes. Però resulta, segons que m’informa la gestoria, que, no sé per quines raons, potser no percebré res fins a fi d’any o pel gener. Ja em diràs d’on surten les misses. S’estan acabant uns petits estalvis que tenia a la llibreta de la Caixa, i l’empresa, on he treballat cinquanta anys, es desentén del problema. Ja sé que els negocis no són obres de beneficència. Però vaja… Ja tinc el camí a base d’un préstec, però tot això, unit a la malaltia de la Teresa, m’ha fet passar angoixes kafkianes. Pel mateix motiu he deixat passar tot el mes sense fer gimnàstica i la cama se n’ha ressentit molt. La setmana que ve, si no hi ha res de nou, recomençaré la recuperació. Per acabar-ho d’adobar, estic anèmic (3.700.000 hematies), primparats el fetge i la melsa. He passat dies al llit sense forces físiques ni morals per llevar-me, «meditant» o dormint només. Però no em rendeixo. En tot aquest temps, res gairebé de poesia ni de Rilke. Però molt d’aprofundiment en la coneixença de la nostra condició. Molts de records i de somnis —vull dir somnis d’adormit— molt reveladors.

Prou d’aquest color, que tu t’ho passes pitjor i no et queixes. Quedi, però, ben clar que tot el que t’he dit no és un plany, sinó simplement el relat d’una part de les causes del meu silenci. Em sabria tant de greu que et poguessis pensar que et tinc oblidat! Sobre «literatura» aniré parlant-te’n en cartes successives. Com que tinc la correspondència molt endarrerida, m’he proposat escriure una carta diàriament. Digue’m, si pots, alguna cosa. Tot el millor per a la Dolors i la teva filla.

Una forta abraçada.

JOAN





Roda de Ter, 5 de novembre de 1979



Estimat Joan: He rebut, amb retard, la teva carta de 25 d’octubre. T’excuses de no haver-me escrit abans, i em sembla que sóc jo qui hauria (ha) de demanar-te perdó. Resulta, però, que també a casa, aquestes últimes setmanes, les coses ens han anat de mala manera. L’hepatitis de la Dolors no era hepatitis. El metge ho va creure pels primers símptomes i sobretot pels resultats de les anàlisis, però en veure que passaven molts dies i no solament persistia sinó que augmentava la pigmentació de la pell, va témer una obstrucció al conducte biliar. A ella la van operar fa deu anys d’una cosa semblant i li van extirpar la vesícula. Per saber si tenia o no el que el metge sospitava, van haver d’internar-la a l’hospital de Vic. Allí, després de moltes proves, la van operar (quatre hores de quiròfan) amb resultats ben satisfactoris, tot i que hi ha pendent el resultat d’una anàlisi que no ens deixa estar ben tranquils. Ara, ja fa una setmana que és a casa i es va refent força, però molt lentament. Jo, per completar el quadre, em vaig encostipar justament dos dies abans que ella hagués de marxar de casa. Un encostipat ja sabem on arriba; però els meus, ara, amb l’encallament que tinc a la musculatura del coll i la boca, són literalment èpics. Vaig passar un parell de nits tossint com un condemnat, assegut en un silló perquè al llit no m’hi podia estar. Això va fer que la Dolors, que ja estava esporuguida, marxés, a més, preocupada. En fi, no cal pas que t’expliqui més coses desagradables. De moment, la Dolors es va refent i jo em trobo bé. Estem animats i em sembla que això ens ha unit encara més, i no solament a nosaltres dos, sinó a tota la família. La meva filla ha demostrat que era ben capaç de portar la casa i, sobretot, que ens estimava de debò. Això i d’altres coses són l’aspecte positiu d’una situació que té molts punts negatius. Què hi farem! Ens hi saben, noi!

I vosaltres, com esteu? Tot el que em dius de la Teresa i de tu m’ha fet molta angúnia. A tots ens agradaria molt que estiguéssiu més bé, i et prego que, si bonament pots, ens diguis alguna cosa. Celebro una cosa de no dir que afirmis que no et rendeixes. No podem defallir; gairebé diria que no hi tenim dret, si volem ser conseqüents amb allò que més intensament ens representa: la nostra obra, entesa com un tot indivisible compost de vida i poesia. No es tracta —és clar— de demostrar res a ningú, sinó de no acceptar ni malformacions ni renúncies.

El que em dius de la teva pensió és indignant. Jo també m’hi vaig trobar, però la meva empresa em va anar pagant el sou fins que vaig cobrar la pensió —rescabalant-se’n després, no cal dir-ho. Mira, mai no he desitjat tenir diners, però ara voldria tenir-ne per oferir-te’ls. No puc fer-ho, però et prego que disposis del poc que tinc com si fos teu.

Et torno el recordatori de Riba. No he pogut parlar amb els companys de Reduccions. Ens havíem de reunir, però jo no estava bé (era aquests últims dies) i es van reunir ells sols. Així que pugui, però, et diré alguna cosa sobre el teu article.

No he escrit, aquests dies, perquè no estava d’humor per fer-ho. No dubto, però, que tot el que he passat i pensat em servirà, tard o d’hora, d’ajut. Si bonament pots, escriu-me i dóna’m notícies vostres. Tots desitgem que siguin molt bones. Records de la Dolors i la Mariàngels. Una gran abraçada i ànims!



MIQUEL





Barcelona, 10 de novembre de 1979



Estimat Miquel: Ja més asserenat, contesto la teva carta del dia 5, rebuda abans-d’ahir. Perquè el relat de les desgràcies que heu passat em va emocionar i trasbalsar tan fortament que en aquells moments se’m va acudir només telefonar a en Xavier pregant-li que em vingués a veure aquella mateixa tarda. Feia dies que ell m’havia telefonat per veure’ns, però la malaltia de la Teresa va aconsellar-me ajornar la visita. Perquè ja fa setmanes que dura aquesta crisi depressiva de la meva dona i jo no faig pràcticament altra cosa que alleugerir una mica els seus mals amb la meva companyia, no sols moral, sinó física. Et dic de tot cor que voldria poder ser igualment el vostre servent i infermer, i jo penso que la força amb què sento la vostra presència i comparteixo els vostres dolors, haureu de sentir-la d’alguna manera. Dedico un pensament especial a la teva filla, per tot el bé que us fa. No pots imaginar com m’anima saber que us sap portar la casa i que us estima de debò. Jo també, ara, m’he d’ocupar de tot, perquè aquella noia que un dia, fa molt de temps, va portar-te un llibre meu, i que de cap manera no és el que en diuen «minyones», ans com una filla —fa vint anys que viu amb nosaltres, portant la cosa domèstica, i l’estimem i ens estima molt (un dia ja te’n parlaré)—, resulta que es casa a finals de desembre i ara viu a Sabadell amb els seus pares, ocupant-se de tots els preparatius del casament, amb el seu promès, des de pintar i enrajolar el pis a comprar els mobles i les coses indispensables per viure. Quina llarga explicació per dir-te que ja sé quin pa s’hi dóna, en això de les feines de la casa, sobretot si un dels membres de la família està malalt! Però vaig sortint-me’n amb l’ajut d’algun veí (hi ha bona gent, encara, i molt). Desitjo moltíssim, ferventment, que la Dolors es refaci del tot i que el resultat de l’anàlisi sigui favorable i torni la tranquil·litat total a casa vostra.

No saps fins a quin punt t’agraeixo que, encara que no tens diners, pugui disposar com si fos meu del poc que tens. Mai no oblidaré que m’has dit això, i encara més trobant-te en les circumstàncies en què et trobes. Però ja tot està resolt. Fa pocs dies vaig cobrar la pensió, és a dir, tot el que em pertocava des de fi de juliol fins a fi d’octubre, i ja tot, ara, rodolarà —confio— d’una manera satisfactòria. Com contrasta la teva generositat amb l’amagada avarícia d’algun, diguem-ne, amic a qui també li vaig contar la situació que reflecteix la meva carta del 25 d’octubre i, sabent com sé que té diners en molta abundància —fa poc va donar a la seva filla dues-centes mil pessetes per ajudar-la a comprar un cotxe nou, certament utilitari i no de luxe, i constantment fa obsequis de molt de preu a la seva dona—, no va fer ni tan sols una insinuació de possible ajuda, que tampoc no li demanava! Al sac!, com penso que diu l’Espriu a no sé quin dels seus versos. Per cert, vaig rebre una carta d’ell, datada el 6 d’octubre darrer, en la qual diu, entre d’altres coses: «Rellegeixo sovint la teva obra sencera i sobretot l’esmentat volum» (es refereix a Obra poètica 1975-1979) amb el «seriós, responsable pròleg de Miquel Martí i Pol».

He trobat a la teva carta el recordatori de Riba. Comprenc perfectament que no t’hagis pogut reunir amb els companys de Reduccions. No et preocupis del meu article. Ja me’n diràs alguna cosa. No té cap importància. T’escriuré novament molt aviat. Una abraçada molt gran per a tots vosaltres. M’ho passo molt malament. La Teresa no ha millorat. Escriu quan puguis.



JOAN





Estimat Miquel: A casa tot segueix com et deia en la darrera carta. La salut de la meva dona fa alts i baixos, sense possible control. Aprofitem els «alts» per fer senzilles coses, com ara anar ella a treballar i, per exemple, el dia de Nadal, passar-lo a casa dels seus pares, que són persones de vuitanta-sis i vuitanta-quatre anys, i jo poder concentrar-me un poc més en la meva feina de poeta. Treballo interiorment més que mai i els fruits ja es veuran. Escric imaginativament, vull dir no escrivint encara materialment, en tres llibres. M’atreveixo a dir que visc poèticament cada moment del dia i de la nit. Poèticament i alhora intel·lectualment: vull dir que no sols «sento», sinó que «medito» en el fet d’escriure poemes i en totes les altres coses: les polítiques de la nostra nació periclitant però tanmateix salvable si els polítics fan el que han de fer i tots nosaltres fem —com tu, com jo— el que ja fem i més, perquè no hi ha límits quant als nostres deures. Estimat Miquel: són dies molt difícils i que hem de viure amb una «gran esperança», però també amb una «gran lucidesa».

Els quatre poemes teus que he llegit i rellegit a l’últim número publicat de Serra d’Or són molt bons. Boníssims. És difícil que tu escriguis un mal poema perquè t’ho jugues tot en cada paraula. Fas com jo, però potser tu ets més greu i jo més frèvol.





Roda de Ter, 9 de gener de 1980



Estimat Joan: Del novembre ençà que et dec carta, i ja pots suposar com estic d’avergonyit. De tota manera, ja saps que aquest llarg silenci no ha estat pas fruit de la peresa o la desídia. De primer hi havia la malaltia i l’operació de la Dolors, que ens preocupaven a tots i a tots ens absorbien d’una manera absoluta —això sense comptar que jo vaig passar una colla de dies força malalt—; i ara, últimament, quan ja la Dolors s’ha recuperat més de pressa i tot del que comptàvem, i tots ens mirem el futur amb força optimisme, ha durat una colla de setmanes que he tingut visites gairebé cada dia (els déus els ho paguin!) i tot se m’ha endarrerit de mala manera. Estic segur, però, que tu te’n sabràs fer càrrec i espero que podrem reprendre la nostra correspondència amb un mínim de regularitat, que és tant com dir d’eficàcia.

Primer de tot, com esteu? L’últim dia que vas telefonar, la Dolors em va dir que t’havia trobat força animat, tant pel que fa a la Teresa com a tu. Creu de debò que ens agradaria molt a tots de saber que aquesta situació encara continua i ha millorat i tot. Si en tens ganes, parla-me’n, si et plau, quan em contestis.

Dies enrere va venir en Xavier; ja t’ho devia dir. Vaig estar molt content de veure’l i em va saber molt de greu que la visita, no per sabuda menys inoportuna, d’una colla d’amics ens impedís d’enraonar. El que vam fer va ser llegir els meus últims poemes. Es tracta d’un llibre que vaig començar pel juny, a Roda, i vaig acabar a finals d’agost, a Cantoni. Em sembla que ja te n’havia parlat. Jo penso, i no pas perquè sí, que és el més «vinyolià» dels llibres que he escrit. Sense cap mena de minva pel que fa al respecte i l’admiració que sento per la teva obra, fa temps que penso que entre tu i jo, almenys aquests darrers anys, hi ha uns punts d’afinitat —tant en la concepció i la pràctica de la poesia, com en la intensitat de certes experiències vivencials, com, fins i tot, en l’esquema tècnic del poema—, que com més va més ens aproximen, la qual cosa no vol pas dir que cada u no conservi, i fins accentuï, les seves peculiaritats. No cal dir que en aquest procés jo sóc el deutor, i et puc assegurar que no solament no em fa res, sinó que n’estic orgullós. De fet, si tu ets un dels meus poetes de «capçalera», és normal, i per a mi agradable i tot, que la meva obra recordi o sigui com un ressò de la teva.

En Xavier, que va llegir magníficament els poemes, va dir-me que li havien agradat. Ara em plauria molt que algun dia els poguéssim llegir amb tu; què te’n sembla? Podreu venir ben aviat? Si, pel que sigui, no pots, miraré d’enviar-te’n una fotocòpia.

Del setembre ençà que no he escrit a penes res. Són molts mesos (massa) d’eixut, però em sembla que no trigaré a reprendre la tasca. Si a casa tot va bé, i jo puc tornar a disposar de les meves sis o set hores diàries, estic convençut que els estímuls de l’ordre recuperat, de la tranquil·litat i de la lectura donaran el seu fruit. Ja te’n parlaré.

Si pots, escriu-me, i parla’m de la teva feina i de tot el que vulguis. Les teves cartes són lliçons inestimables. I, per poc que la salut t’ho permeti, vine a veure’ns; ens faràs molt contents.

Molts de records de tots. Una gran abraçada.



MIQUEL





Roda de Ter, 4 de juliol de 1980



Estimat Joan: Dies enrere en Xavier va enviar-me els fulls de Canigó en els quals hi ha l’entrevista que va fer-te Isabel-Clara Simó. Me n’havia parlat en una carta, en Xavier, amb molt d’entusiasme, i jo, després de llegir-la, també vaig entusiasmar-me. El que dius sobre la poesia i, especialment, sobre l’acte de la creació poètica és molt clar i molt clarificador. Ja saps que la meva manera d’escriure s’assembla molt a la teva. De tota manera, et ben asseguro que la teva explicació m’ha clarificat certs aspectes de l’acte d’escriure, que sempre anguniegen, i, a més, estic segur que el que has dit servirà de referència a molts quan vulguin explicar —o intentar explicar— tot el que mou algú a escriure poesia, i com se’n surt per resoldre aquest impuls en poemes. D’altra banda, l’extensió de l’entrevista només et fa justícia; te la mereixies, i més i tot. Ah, i quin excel·lent poema! També me l’havia anunciat en Xavier. Magnífic en tots els sentits: intens, clar i magistralment construït. Em sembla que ja el pots afegir a l’antologia que enumeres a l’entrevista.

També em va agradar molt el poema que vas enviar-me el dia 1 de juny. És admirable la teva contenció, i ho és molt més atès que ets, pel que jo conec, un home terriblement apassionat. Aquest saber mestrejar passió i claredat fins a obtenir un nivell expressiu intensament seductor, suggerent i compartible, és el que més m’ha seduït sempre en la teva poesia. La veritable poesia lírica —l’única poesia, m’atreviria a dir— s’assenta en aquest equilibri, al meu entendre. Quan la llengua es recargola inútilment o el concepte esdevé conceptuós, tot se’n pot anar —i de vegades se’n va— en orri. És allò de la difícil simplicitat que et fa descobrir que algú ha sabut dir amb les paraules justes allò que tu ja havies pensat. No hi ha, penso jo, grans descobertes ni grans temes; hi ha grans maneres de dir.

Ahir em va venir a veure en Jordi Sarrate, bon amic meu, i em va dir que fareu, segurament, un llibre plegats.[11] En vaig estar molt content. Em va dir, també, que estaves molt bé i que no paraves d’escriure. Quina bona notícia! Les coses que ens vas llegir a casa, amb la Teresa i en Xavier, les vaig trobar extraordinàries. Són, de debò, un tombant nou de la teva poesia, molt íntimament unit, però, a la resta de la teva obra. A mi em va fer la impressió d’una assumpció totalitzadora, que dóna pas a una plenitud absoluta. En certa manera, vaig trobar que no es tractava de poesia, sinó de la poesia; per això em va impressionar tant.

A en Sarrate vaig donar-li els tres volums de la meva obra poètica, que em va dir que havies deixat a algú i no te’ls havien tomat, o una cosa per l’estil. Perdona que només te’n dediqués un; no va venir sol, en Sarrate, i el seu acompanyant tenia pressa, i com que va dir-m’ho a última hora, això dels llibres, no els vaig voler entretenir.

Jo també escric força, últimament. En una línia una mica diferent de la dels últims llibres. Més comunitària, per dir-ho d’alguna manera. Torno a utilitzar el plural, no pas només amb voluntat propagandística, sinó perquè és així, plural, com em sento.[12]

En Sarrate em va dir que anaves a Mallorca de vacances; és bon senyal i ho celebro. Molts i afectuosos records de la Dolors i la Mariàngels. Ja saps que et recordo sempre, Joan. Una gran abraçada.



MIQUEL





Roda de Ter, 7 de novembre de 1980



Estimat Joan: Ara no fa gaire, la Dolors ha parlat amb tu per telèfon i m’ha dit que t’estàs refent d’un excés d’hipertensió que t’obliga a fer un repòs absolut. Havíem sabut que no estaves bé per una nota de l’Avui que diu que no vas poder assistir a la lectura a la Universitat, i per això t’hem telefonat. Fes bondat, sobretot, que puguis refer-te aviat, ja que ens fas molta falta. Estic molt content de veure que el teu nom i la teva obra, últimament, estan en el vent, que diuen, i sobretot interessen als poetes joves. No m’ha vagat encara de llegir un article d’en Parcerisas publicat a Els Marges; però això, d’una banda, la lectura d’ahir de l’altra, i les coses que em diuen els que em vénen a veure, confirmen el que et deia. Ja és hora, com hi ha món!

Tal com t’ha dit la Dolors, hem canviat de casa. La nostra nova adreça és aquesta de la tarja. Et prego que la facis saber als amics, sobretot a en Xavier i la Teresa. D’ells dos fa molts dies que no en sé res. Vaig escriure-li una carta, a en Xavier, pel juliol i no m’ha contestat, i temo que, per alguna causa que ignoro, estigui enfadat amb mi. Si el veus, ¿voldràs preguntar-li-ho, si et plau?

No he escrit últimament; amb el canvi de casa hem anat tots molt desgavellats. Això no obstant, vaig enllestir, pel juliol, un recull,[13] que en Xavier ja coneix, i que publicarem segurament al Mall pel febrer/març. Em fa el pròleg l’Espriu. També per aquesta època, amb els de la Sala Gaspar, bons amics meus, editarem una carpeta amb els sis poemes meus del Llibre dels sis sentits i sis aiguaforts d’en Miró. És un projecte que fa anys que estava en dansa i finalment s’ha realitzat, i no cal que et digui la il·lusió que em fa. Tot això em dóna temps per replantejar-me l’orientació dels poemes, que sempre convé.

Si et vaga i pots, escriu-me; però si no et vaga o si no et ve bé, no t’hi encaparris; primer ets tu. Molts de records de tots per a la Teresa, en Xavier i tu. Una gran abraçada.



MIQUEL





Vallvidrera, 19 de novembre de 1980



Estimat Miquel: T’escric des de l’Hotel Vallvidrera, on els metges han decidit que faci una cura de repòs (jo més aviat en diria una cura de vida «diferent») per recuperar-me de les crisis recurrents d’hipertensió (i jo diria d’altres mals que em sé prou i no crec que tinguin remei). La darrera puja de tensió vaig tenir-la el dia de Tots Sants (no sé ara com s’escriu aquesta festa) i va ser perillosa. Em van prohibir tota mena d’activitats: no rebre visites ni tan sols parlar per telèfon. Per això no vaig poder llegir els meus poemes d’A hores petites a la Universitat ni tan sols assistir-hi. En Xavier va dir-me que l’acte havia anat molt bé, però no va arribar a temps de sentir la conferència-presentació d’en Parcerisas, que és el que més m’interessava. Els poemes va llegir-los l’Àlex Susanna. Uns diuen que va fer-ho bé i altres que no. No n’he tret l’aigua clara, però tant se val. El que tothom coincideix a dir-me és que a l’Aula Magna no hi cabia una agulla: moltíssima gent jove asseguda a terra, i fins a l’estrada i també a fora. El propi Xavier va tenir feina per entrar-hi. És a dir: va ser, segons diuen, un «èxit» impressionant. Això, però, ben mirat, no té cap mena d’importància. En aquest ordre de coses, jo sé que fa molts anys que vaig perdre el tren. Tot això és pura superficialitat. El que compta són altres coses. Els «papes» de la nostra literatura ja han fet el veredicte, «et les jeux sont déjà faits».

Fora del teu pròleg admirable a la meva Obra poètica 1975-1979, els d’en Teixidor i de l’Izquierdo i algun altre paper, ¿vols dir-me quins articles, assaigs o estudis responsables i encomiàstics s’han fet de la meva obra? Mira l’articlet que em dedica el Diccionari de la literatura catalana i com es parla de mi a les històries de la literatura catalana existents, que són ja més de tres. Fora d’Els Marges, en el número 17, on surt un comentari molt intel·ligent d’en Parcerisas, i de l’article d’en Solà a Reduccions, tinc la impressió que no existeixo oficialment o no se’m considera com alguns entesos diuen que em mereixo.

Com que ja tinc anys, em sento més vell del que sóc, potser per la intensa vida que he portat, no tinc gaire salut i sóc massa apassionat, hipersensible i excitable —i, a més, tinc una determinada concepció de la vida sobre la qual no puc ara estendre’m—, podria molt ben ser que, un cop publicats A hores petites, els Cants d’Abelone, l’Antologia poètica de la sèrie de l’Aymà (tria i pròleg de Feliu Formosa) i la meva traducció de quaranta/cinquanta poemes de Rilke, plegués d’escriure i em dediqués totalment a estudiar, meditar i «contemplar» en un sentit que jo em sé, que no vol dir fer el badoc, sinó tot el contrari.

No oblidis que sóc una persona que ha passat quaranta-vuit anys fent d’«empleat d’escriptori» i suportant la fèrula de diferents directors i d’altres càrrecs, i moltes enveges i pors i intrigues i ofenses; que sóc un autodidacte amb molt poca cultura i sobretot amb una manca esgarrifosa de coneixements de tot ordre, però sobretot d’ordre filosòfic (sort encara de les amistats que he tingut: Carles Riba, Joan Petit, Eduard Valentí i alguns altres, i del que m’han ensenyat o he après escoltant-los). Pensa per damunt de tot que les hores que em deixava lliure el treball, en lloc de dedicar-les a l’estudi, vaig ser, m’atreviria a dir, predestinat a «coses més altes», que ja saps a què em refereixo, però no en dic el nom per pudor, però recorda el meu breu poema «Sordejo» i aquell vers que diu «I must do something of my poverty» (He de fer alguna cosa de la meva indigència), que fou el primer vers de veritat que he escrit (devia fer-ho l’any 1937, no n’estic segur), i que és llavors que en veritat vaig néixer i per primera vegada vaig renegar de tota la vida anterior, i molt dolorosament i greument va començar l’Aventura que he anat seguint sense defallença i amb grans dificultats i complicacions. — En una lletra propera contestaré pròpiament les teves cartes del 4 de juliol i del 7 de novembre. Aquí tinc totes les hores del dia i de la nit, plenes de silenci. Hi sóc des d’ahir i de moment penso estar-hi fins al dia 28 a la tarda. M’he endut alguns llibres, però el primer que faig és escriure’t, passejar, prendre el sol i procurar que no em turmentin els meus «dimonis particulars». Avui m’ha telefonat en Xavier i potser vindrà a veure’m divendres.

Dóna molts records a la Dolors.

Una gran abraçada.

JOAN



Escric en paper quadriculat per fer les ratlles dretes.





Vallvidrera, 27 de novembre de 1980



Estimat Miquel: Tal com et deia en la meva carta del 19 d’aquest mes, ni més content ni menys, però ja amb ganes de tornar a casa per veure el resultat d’aquests dies, on s’han alternat hores de forta depressió amb alguns moments molt bonics i emotius, com la visita a Vil·la Joana i algunes «imatges» de bosc tardoral i de Barcelona a la nit, com una gran fira plena de llums, o del net perfil de Montserrat que Verdaguer mirava des de la terrassa de la Vil·la, contesto ara les teves cartes del 4 de juliol i del 7 de novembre. Primer de tot vull dir-te que m’alegra moltíssim i et felicito de tot cor per l’edició d’una carpeta amb sis poemes teus i sis aiguaforts de Joan Miró. Això significa que el teu nom viatjarà, amb tots els honors, des de Roda de Ter a les grans ciutats europees i americanes. Pots estar ben content, i és just que et faci molta il·lusió. T’ho mereixes, i puc ben dir que comparteixo la teva alegria. Trobo també molt important que un home de la talla de l’Espriu et faci el pròleg del teu nou llibre, que deu ser aquell del qual em parles en la carta del mes de juliol, escrit en una línia, com tu dius, «més comunitària», i que tornes a usar el plural perquè és així com et sents. Ho entenc molt bé i penso que és molt bo que així ho facis, encara que jo hagi caminat molt «en solitari» tot al llarg d’A hores petites, llibre que ja té en Xavier per passar a la impremta quan ho cregui oportú i del qual vaig llegir-te alguns poemes la darrera vegada que ens veiérem. Em conforten molt les paraules que en la carta esmentada dediques a la meva poesia: «Aquest saber mestrejar passió i claredat fins a obtenir un nivell expressiu intensament seductor, suggerent i compartible, és el que més m’ha seduït sempre en la teva poesia» i «La veritable poesia lírica —l’única poesia, m’atreviria a dir— s’assenta en aquest equilibri, al meu entendre. Quan la llengua es recargola inútilment o el concepte esdevé conceptuós, tot se’n pot anar —i de vegades se’n va— en orri». «No hi ha, penso jo, grans descobertes ni grans temes; hi ha grans maneres de dir».

No sé si realment la meva poesia respon a aquests principis tan lúcidament expressats. Tinc por de no estar prou «al dia». Temo que em manqui «invenció formal», que el pas de la «vivència» a la «forma» sigui massa directe, que la «passió» utilitzi un «vehicle massa comunicatiu». Voldria, potser, un grau «x» d’abstracció per tal que l’«efecte» estètic o «catàrtic» pogués arribar a l’oient o al lector com, per exemple, m’arribà a mi, poderosament, contemplant algunes obres de Chillida, dos o tres dies abans dels atacs d’hipertensió. És sols un exemple. Una vegada més, aquella tarda, a la Galeria Maeght, vaig sentir-me en «suspens», meravellat, com «eixit» de mi, però després, aclaparat, inquiet, plantejant-me amb angoixa el problema de la creació poètica, vull dir el problema de «com tractar el llenguatge» en funció de l’efecte estètic. És necessari, penso, que en fer el poema aprofiti el poeta «tots» els valors de la paraula, un dels quals, òbviament, és la comunicació, però que l’ha de fer servir per a uns «altres fins» gràcies a la manera com «entrelliga» els mots, de manera que, sense perdre el valor de comunicació, s’acosti a la «música» i en definitiva al «silenci». És aquest silenci que emana de l’escultura i de l’arquitectura. ¿Com fer-ho perquè el «significat» no pertorbi, ans ajudi a la «pura contemplació»? No sé si mai aconsegueixo el que en Riba en deia —cito de memòria— la «transsubstanciació perfecta, sense residus, de la matèria en forma lírica». Però potser ja no es tracta d’això… Seguiré una altra estona perquè ara em criden a dinar.





Barcelona, 2 de desembre de 1980



Per diversos motius no vaig poder continuar la carta a Vallvidrera. Vaig tornar el 28 i, de moment, retrobar la meva taula amb els diccionaris, el llit on dormo i somnio o tinc terribles malsons, em va fer bé. Segueix la tortura respecte a la «manera com he de poetitzar». T’agraeixo el que em deies en la teva carta del juliol sobre l’entrevista a Canigó. M’alegra que t’agradés tant. Ara no podria tenir entrevistes amb ningú perquè tot ho veig confús i tinc por. He procurat fer coses molt concretes i necessàries: fer-me una anàlisi de sang i un electrocardiograma. Tinc hora al metge per al dia 15. He trobat qui em posarà una persiana que va caure i un vidre que es va trencar. No tens idea de com pertorben aquests petits detalls. Seguiré un altre dia. Abraçada molt forta.



JOAN





Roda de Ter, 8 de desembre de 1980



Estimat Joan: La carta que vas escriure’m el 19 de novembre des de Vallvidrera, i que no vaig rebre fins al 28 del mateix mes, em va impressionar molt. Hi parles de la possibilitat de deixar d’escriure. Aquesta és una decisió molt seriosa —penso—, per a una persona com tu; però que només tu pots adoptar. De tota manera, deixa’m dir-te que no estic d’acord en la valoració que fas de la teva situació dins el panorama de la poesia catalana actual. Si el que em dius m’ho haguessis dit fa uns quants anys, potser t’hauria admès les raons; ara, no. D’acord que el Diccionari de la literatura catalana i algunes històries no et tracten com et mereixes, però ¿no has vist el mullader que han provocat els articles del Diccionari? ¿I per què diantre dónes tanta importància a uns manuals? Dius que l’èxit de la lectura a la Universitat no és significatiu. Jo en discrepo. Per a mi —i per a molts—, en aquest cicle s’ha posat de manifest un reconeixement, per part de la gent jove, d’uns valors (llegeix els qui heu estat programats) que en aquest moment sou els «clàssics» indiscutibles de la nostra poesia. D’altra banda, al meu entendre hi ha, a hores d’ara, tres revistes especialitzades que tenen una incidència considerable dins els cercles intel·lectuals i que agrupen tres tendències o, si vols, tres grups de pressió: Els Marges, Quaderns Crema i Reduccions. Doncs bé, hauràs de convenir amb mi que a totes tres se’t tracta amb una dignitat absoluta. I, a més a més d’això, em consta que, entre els universitaris sobretot, el teu «paper» puja dia rere dia. Tot plegat fa un panorama molt diferent del que tu dius, almenys al meu entendre; i et puc ben assegurar que sóc profundament sincer en tot això. Que hi hagi uns sectors que no t’admeten (jo no veig clar quins), ho accepto a mitges; que potser no ets un poeta popular en un sentit extens, també ho accepto. Ara bé, ja em diràs què vol dir popularitat en poesia i catalana. De fet, els cercles que a tu et valoren cada dia més són els que poden establir una valoració que s’imposi en el futur; la popularitat és una conseqüència d’un seguit de circumstàncies, no un valor en si mateixa, i es perd amb la mateixa facilitat amb què es guanya. D’altra banda, la teva aventura d’autodidacte l’entenc perfectament perquè en sóc més que tu, si es pot calibrar, atès que jo ni tan sols he conegut els amics que a tu t’han ajudat. La impotència no ve d’aquest cantó, penso jo. M’agradaria saber molt més del que sé; però hi ha gent amb carrera que mai no escriurà un poema amb cara i ulls. En fi, decidir plegar o continuar és, certament, cosa teva i no crec que depengui d’allò que d’un pensen els altres; jo, almenys, mai no he escrit per satisfer algú, i estic segur que tu tampoc no ho has fet. Decideix el que creguis convenient, doncs, però que quedi clar que les raons «exteriors» que em dónes, per a mi, no són vàlides.

Ahir en Sarrate em va dir que t’havia vingut a veure amb en Segimon Serrallonga. Fa més de vint-i-cinc anys que ens coneixem, amb en Segimon, i és un gran i íntim amic meu. És una de les persones més intel·ligents que conec, lúcid, agut, brillant, i, a més, és un excel·lent poeta. Em consta, perquè n’hem parlat sovint, que sent un gran respecte i una profunda admiració per la teva obra. Si ell prologa els Cants d’Abelone, estic segur que ho farà esplèndidament i en el to just. T’aprecia molt i hi anirà amb molt de compte.

La Dolors va dir-me que de salut estaves bé, però d’ànims no. Tots tenim ensorrades, però, què diantre!, el que compta és superar-les. Fet i fet, tot depèn de nosaltres.

Molts i afectuosos records de la Dolors i de tots. Dóna’n, també, si el veus, a en Xavier. Una abraçada.



MIQUEL





25 de desembre de 1980



Estimat Miquel: En tal dia com avui, fa potser tres anys, vaig escriure’t per primera vegada des de l’Institut Dexeus, en sortir de casa els meus sogres a mitja tarda per esbargir-me una estona i trobar una mica de «fecunda tristesa» i la vagarosa companyia de tots els desvalguts del món —jo un d’ells— tot mirant el vespre ja quasi mort sota la ciutat. Quantes coses han passat i m’han passat des d’aleshores! Avui, però, t’escric des de casa, passant la grip, que va declarar-se’m fa dos dies amb febres de 38/39 graus, superades ja gràcies a intenses dosis d’antibiòtics. Segons el metge, si no sorgeixen complicacions, per primers del nou any ja estaré en condicions de sortir al carrer. No he volgut que la meva dona es quedés a fer-me companyia perquè el seu pare ja té vuitanta-set anys i està decrèpit i jo no necessito cap cura especial. Els fills m’han vingut a veure, però tots tenen també les seves coses, aquest dia. A més, jo no estic per menjar ni per beure xampany o vi, sinó sucs de fruita. Sento un gran recolliment i serenitat. He passat tres hores escoltant Mozart en un aparell que m’han regalat els meus fills (una cassette amb auriculars que t’aïlla absolutament del món). He escoltat concretament la Simfonia concertante, el Concert per a arpa i flauta i el grandiós, veritablement grandiós Rèquiem, que en sentir-lo sembla com si veiessis créixer impetuosament de sobte una imponent catedral.

T’agraeixo molt la teva serena i asserenadora carta del 8 d’aquest mes en resposta a la que vaig escriure’t des de Vallvidrera. Segurament tens raó en tot el que dius i sé que m’ho dius amb profunda sinceritat. El que jo puc també dir-te amb la mateixa sinceritat profunda és que si algun dia deixés d’escriure no seria de cap manera per raons exteriors. Però no oblidis que després de Primer desenllaç vaig passar alguns anys sense escriure a penes i el mateix succeí després de Realitats. Estic altre cop, o m’ho sembla, a «zero» o quasi «zero», ple d’inquietants pensaments quant al sentit de la vida i de tot el que he fet i faig. Tot ho veig confús. Estic desorientat i insegur. Penso, però, que el que ara potser més em convé i necessito és no pensar tant en mi, llegir grans poetes que desconec de branques ben diferents de la dels meus estimats germànics, llegir sobretot assaig i estudiar. He de distribuir-me el temps d’una manera racional i treballar amb disciplina i rigor. Aquest és el meu pla per a l’any que ve sobre el qual aquests dies dono voltes.

No oblidar la gimnàstica i prescindir fins on pugui de tot allò que pot emocionar-me o excitar-me massa. Res d’entrevistes o lectures. Viure amb recolliment i gravetat.

En Segimon Serrallonga va fer-me una gran impressió i espero que em telefoni un d’aquests dies en Jordi Sarrate per quedar a reunir-nos altre cop i precisar més tot el relatiu als Cants d’Abelone. La poesia del ja per a mi bon amic Serrallonga és complexa i rica de moltes coses que li dóna la seva forta personalitat i la seva immensa cultura. Però no tinc gaire dret a parlar d’ell ni de la seva obra perquè no l’he llegida prou a fons. Però tinc el seu llibre al costat del llit i tot sovint l’agafo i en llegeixo trossos. Potser no acaba moltes vegades de «realitzar» el poema, però et crida a tornar-hi i deixar-te fascinar…



i escric tot sol per a cada home sol,

en cambra closa, dret, amb llapis, fosc…



Amb aquests dos magnífics versos del teu íntim i gran amic i el meu desig profund que a tu i a la Dolors i a la teva filla l’any que ve sols us porti felicitat i cap desventura ni defalliment, acabo per avui.

Una abraçada.

JOAN





Roda de Ter, 4 de gener de 1981



Estimat Joan: Ahir vaig rebre la teva carta del 25 de desembre i, a més, et dec resposta a una que em vas escriure el 27 de novembre des de Vallvidrera, i que vas haver d’acabar el 2 de desembre, ja a casa teva. Són, trobo, dues cartes d’una gran serenitat, profundes i suggestives com totes les teves.

En la del 27 de novembre parles del problema de la creació poètica en uns termes molt interessants. Tens por, dius, que et «manqui invenció formal, que el pas de la vivència a la forma sigui massa directe, que la passió utilitzi un vehicle massa comunicatiu», i enveges el silenci de l’escultura i l’arquitectura; finalment cites Riba, quan parlava de la «transsubstanciació perfecta, sense residus, de la matèria en forma lírica». Em sembla que comprenc el teu íntim desig i, perquè el comprenc, el comparteixo. Això no obstant, penso que el plantejament que fas de la qüestió és ideal i, doncs, irrealitzable. Cap passió vital no es converteix en expressió sense deixar residus. Tal vegada l’aparença de definitiu que pot tenir l’escultura o l’arquitectura poden fer pensar el contrari; però què sabem del procés que ha portat a aquella realització? ¿I com podríem assegurar que el temps no esgratinyarà i minvarà la puresa de l’acte que va donar vida a les obres? D’altra banda, hi ha un fet, a parer meu, molt important: la matèria amb què i en què cada artista transmet la seva vivència. La paraula, ho sabem prou, és contingent, aleatòria, imprecisa, i està, a més, sotmesa a unes determinades erosions pel temps i per l’espai. La transsubstanciació sense residus que demanava Riba em sembla, doncs, un ideal desitjable, envejable i tot, però inassolible. Perquè no solament el pas de la vivència a la forma comporta ja una minva de puresa, sinó que, a més, hi ha un seguit de contingències temporals que inevitablement erosionaran l’obra. Jo crec que això passa en totes les arts, però més que en cap, potser, en la poesia, atès que el seu instrument, la paraula, és el més intrínsecament lligat a l’home i, per tant, el més sotmès a tots els accidents vitals. Així i tot, però, l’emoció i la bellesa perduren en els grans poemes, la qual cosa vol dir, penso jo, que si bé l’operació no és possible en un grau extrem, sí que ho és per aproximacions successives, cada vegada més exigents i més veritables.

No em sorprèn gens que en Segimon et fes una gran impressió. Jo penso que és una de les persones més intel·ligents que conec, amb una erudició extraordinària, però sabent aplicar-la de tal manera que mai no resulta pedant o inútil. El dia de fi d’any, quan vas telefonar, justament estàvem parlant de tu i em deia com li havia agradat el judici que vas fer de la seva obra i em parlava de les afinitats que troba en la vostra concepció de la vida i de la funció de l’art. Estic segur que us podeu enriquir mútuament amb un contacte que inevitablement serà assidu, perquè tots dos ho necessitareu. Jo sempre hi aprenc, i molt!, amb en Segimon, i me l’estimo profundament pel que és, sobretot, i també pel que representa per al país i per a la seva gent.

He escrit molt poc, últimament, i no em vull forçar gens a fer-ho. També la poesia pot esperar; és més, ella és qui imposa el ritme, i no nosaltres. El poc que he fet, però, és d’un despullament absolut. Tu i les teves reflexions m’inciteu a arribar a allò que és essencial i, per tant, gairebé indestructible.

Tant la Dolors com la meva filla i jo et desitgem de cor un bon any. Ja saps que no t’oblidem i que comptes constantment amb el nostre afecte. Una gran abraçada.



MIQUEL





Estimat Miquel: Voldria que em perdonessis, si és possible, el meu llarg silenci de quasi un any.[14] No és motivat per l’oblit, que no et tinc ges oblidat, sinó per problemes meus que podrien, més o menys, concretar-se en la meva constant inquietud o canvi de situació espiritual, que fa que cada dia sigui «jo un altre» i en pateixi molt. No és cap metàfora. Després de les meves cartes del novembre de l’any passat i de les teves respostes tan bones, no per això he pogut tranquil·litzar-me, sinó que estic en un permanent «conflicte». És potser complicat explicar-ho, però podria potser resumir-ho dient-te que vull una «altra cosa», que la poesia no em serveix, tot i que he passat o vaig passar una llarga temporada escrivint i vivint «poèticament» amb una gran intensitat. Però no m’interessen els «resultats» que obtinc. Com si fos un jove, quan sóc al crepuscle vespral.

Per això admiro moltíssim la teva segura força poètica i vital, tu que has hagut d’assumir la gravetat d’una «gran» i «terrible» malaltia i treballes cada dia amb fe i entusiasme —tu en diries engrescament— per ajudar els altres amb la teva poesia, «més forta que la mort». La teva poesia ens ajuda i consola a tots. Però la «pua» a mi no em deixa. I s’ha instal·lat en mi, des de fa molt de temps, el «dimoni» de la «insatisfacció» o del desig d’una «altra cosa», no sé quina, podríem dir-ne —encara que és molt gastat dir-ho així— de l’Absolut. Nostàlgia de què, de qui?

Passo els dies i les nits llegint coses diverses, com si de les lectures n’hagués de treure alguna cosa. Potser sí. T’estimo i t’admiro de tot cor. Molt aviat t’escriuré més llargament. Perdona el paper. Records a la Dolors i a la Mariàngels.

T’abraça

JOAN





Roda de Ter, 14 d’octubre de 1981



Estimat Joan: T’envio aquell treball sobre el teu llibre Tot és ara i res, de què va parlar-te la Dolors dies enrere. L’autor és un xicot molt jove (18/19 anys) que viu en un poblet de la vora de Vic i que sovint ve a veure’m. Es diu Josep Paré i estudia filologia catalana a l’Autònoma. Aquest treball el va fer el curs passat (feia primer curs) i en Jordi Castellanos l’hi va qualificar amb un 9. Abans de redactar-lo definitivament em va venir a veure un parell de vegades per parlar d’aspectes de la teva obra. A ell li agradaria molt coneixe’t, i jo vaig engrescar-lo perquè vingués a veure’t, però no gosa. Aleshores jo vaig oferir-me a enviar-te el treball, si me’l donava un cop l’hagués enllestit. Em sembla que se sentiria molt content si tu li’n deies alguna cosa. Si et sembla, pots enviar-me el comentari a mi i jo ja l’hi faré a mans. Si t’agradés que et vingui a veure, digues-m’ho, si et plau, i li ho comunicaré. Tu mateix, però, sense cap compromís.

També t’envio dos exemplars del meu últim llibre: un per a tu i un per a la Teresa i en Xavier. Els he dedicats; així no hi haurà perill de cap mena de confusió.

I bé, com estem? La Dolors, ahir, va dir-me que li havies parlat d’una operació que t’havien fet per extirpar-te un tumor del clatell. Em va dir que havia estat força desagradable, i ho crec. Suposo, però, que te n’hauràs refet fàcilment. A la gent que ja estem «oficialment» malalts trobo que ens haurien d’eximir d’altres càrregues de la mateixa mena; però ben sovint els déus sembla que s’entretinguin a fer-ho al revés; deu ser allò que diuen de ploure sobre mullat. En fi, ja saps que ens convens tan valent i animós com et sigui bonament possible, per a bé de tots i d’una manera especial de la poesia.

I ara que dic poesia: escrius? Vaig veure que a Canigó anunciaven poemes inèdits teus (no la veig, jo, aquesta revista; la renda no m’arriba per a tot el que voldria; ni el temps), i això em fa pensar que sí. Si és així, ho celebro. El teu A hores petites és un llibre d’una bellesa i d’una emotivitat realment colpidores. Tens com una vela a ple vent: s’emporta el lector, no pas cap on tu vols, que això podria ser enganyós, sinó cap on la força veritable de la paraula l’ha de portar, és a dir, cap al nucli essencial del sentiment i de la poesia. No paris d’escriure, sobretot, que ens ajudes molt a tots.

Jo, veus, aviat farà un any que no he fet ni una ratlla en vers. No exagero. L’últim poema que vaig escriure està datat pel gener d’aquest any. No em pensava pas fer unes vacances tan llargues, però se m’han anat acumulant feines —traduccions, sobretot, i altres foteses—, i el poc temps de què he disposat per a mi ha estat fraccionari i desigual i no m’ha permès de reprendre la tasca. Potser d’aquí a uns quants dies disposaré de més hores i, sobretot, d’un altre ritme. Així ho espero, ja que no recordo que mai hagués passat tants de mesos sense escriure un poema. Només faltaria que se m’hagués exhaurit la veta!

M’agradaria que, si tu et trobes bé i en tens ganes, reprenguéssim la correspondència normal. En les teves cartes sempre hi aprenc, i per això les trobo més a faltar. Aquesta meva és un calaix de sastre; perdona.

Molts i afectuosos records de tots. Una abraçada.



MIQUEL





Roda de Ter, 23 d’octubre de 1981



Estimat Joan: Abans-d’ahir va telefonar en Xavier i va dir a la Dolors que ja tenia l’exemplar del meu últim llibre. Això vol dir que tu també el tens i que has rebut la meva carta. Jo, la teva, que no porta data, la vaig rebre dies enrere.

No m’havies de demanar perdó pel teu silenci de tants mesos; qui sóc jo per atorgar perdó? És cert que trobava a faltar les teves cartes, en les quals sempre aprenc alguna cosa; però comprenc perfectament que les ganes d’escriure, fins i tot als amics més estimats, no depenen només del fet de disposar d’un determinat temps «material», sinó de la disponibilitat espiritual, que no sempre va d’acord amb el nostre voler. Posats a dir, també podia haver-te escrit jo, i el cert és que més d’un dia vaig pensar a fer-ho, però sempre em va detenir la por d’irrompre sense permís en una intimitat que segurament tu volies intacta. No sé si vaig fer ben fet o mal fet, i no m’importa massa saber-ho —pel que fa a la meva actitud, vull dir—; vaig fer el que creia convenient, i això, per a mi, sempre és encertat, si es fa «a consciència».

M’expliques la teva situació d’angoixa, i em sap greu que et trobis en aquest estat. Tinc la impressió, però —i perdona que aventuri parers en aquest terreny—, que el problema que t’afecta és extrapoètic, vull dir que, de fet, no té res a veure amb la poesia, tot i que sé el risc que corro en fer aquesta afirmació. Aquest desencís pel que ha estat durant tant de temps tota la teva vida, i la frase: «Com si fos un jove, quan sóc al crepuscle vespral» no em «lliguen». Penso més en un conflicte entre una volguda plenitud que reclama la ment i, per què no?, els sentits, i la realitat d’unes limitacions feixugues, grotesques, absurdes. I potser hi penso perquè també és un conflicte que se m’ha plantejat i se’m planteja a mi. Res no m’ha estat donat fàcilment, pots ben creure-ho; però potser la meva disposició temperamental m’ha permès de superar el conflicte amb una certa victòria, que sempre és molt relativa. L’optimisme de la meva poesia i de les meves actituds no és ni fals ni fingit, però m’exigeix un esforç constant, una lluita contra els petits (o els grans) dimonis que m’assetgen. Tal vegada el meu únic triomf (perdona la pedanteria) és només posicional; ara bé, amb una sòlida posició es guanya en el joc i en les batalles: això sí que ho he après bé, i per poc que pugui sempre ho poso en pràctica.

En fi, ho deixo córrer perquè tinc por d’haver-me embolicat (si ho he fet ha estat amb bona fe, i et prego que em perdonis) i de no haver-te ajudat ni poc ni molt. Els amics de vegades donen fatics, diu una bona amiga meva. Si ha estat així, «mea culpa».

Com que m’he pogut anar ordenant la feina, he tornat a escriure algun poema. Poqueta cosa; però menys era res. Almenys ara sé que encara no sóc un expoeta.

M’agradaria que em parlessis del meu llibre. Et prego que no en facis una lectura només política. El vaig escriure per necessitat personal i cal llegir-lo en aquest sentit; això sí, amb totes les connotacions que es vulgui.

Molts de records de la Dolors i la Mariàngels. Una abraçada.



MIQUEL





Barcelona, 30 d’octubre de 1981



Estimat Miquel: Demà farà exactament dues setmanes que vaig rebre la teva carta del dia 14 junt amb dos exemplars del teu darrer llibre L’àmbit de tots els àmbits, l’un dedicat a la Teresa i en Xavier i l’altre a mi, el treball que ha escrit l’estudiant de filologia catalana a l’Autònoma Josep Paré sobre el meu llibre Tot és ara i res, i res més, que ja és prou i molt preciós. El llibre per a en Xavier va venir-me’l a buscar uns tres dies després. El mateix dissabte en què em va arribar tot això van portar-me el resultat de la biòpsia del tumor que m’havien extirpat. Jo em creia que era un simple bony de greix, però va resultar ser un «carcinoma basocel·lular nodular», és a dir, un càncer de pell que, segons els entesos, no té cap importància, no farà mai metàstasis, i el lloc on el tenia, el clatell, és molt net. M’està ja acabant de caure la crosta i, encara que he de tornar al dermatòleg perquè vegi com ha quedat la pell, no cal pensar-hi més. Però de moment, abans de poder parlar amb qui podia informar-me amb garantia què era això d’un «carcinoma basocel·lular nodular», la família i jo vàrem estar una mica inquiets, i l’alegria de tenir el teu llibre i la carta i l’extens treball de l’estudiant va quedar pertorbada i no vaig poder llegir res fins a començaments de la setmana següent.

Ara sí que ja ho he fet, i moltes vegades, i et puc dir que L’àmbit de tots els àmbits és un llibre admirable i que ha d’anar al costat dels teus llibres millors, un d’ells, per a mi, Quadern de vacances, que és potser per on vas arribar-me a colpir més intensament. I si ara expressament el cito és perquè una de les coses que fa importantíssim el teu darrer llibre és que, tot i tenir un contingut netament polític, és també «vivencial», és del tot «vivencial». En la teva carta de 4 de juliol de 1980 ja m’ho deies: «Jo també escric força, últimament. En una línia una mica diferent de la dels últims llibres. Més comunitària, per dir-ho d’alguna manera. Torno a utilitzar el plural, no pas només amb voluntat propagandística, sinó perquè és així, plural, com em sento». En lloc de parlar de les teves «coses personals» i «per a tu o per a ningú», com més o menys diu Eliot quan defineix la «poesia de primera veu» o lírica, parles ara a la col·lectivitat: «planteja (L’àmbit de tots els àmbits) una actitud de presa de consciència de la situació actual i intenta donar uns agafadors, és a dir, uns elements de pensament que ens puguin ajudar a superar el descoratjament actual, si tu vols, prou justificat». Són literalment paraules teves dites en una entrevista que et va fer no sé qui. Vaig copiar-les, però no tinc ara a mà l’Avui on es publicà l’entrevista. En aquest sentit és un llibre ple de certeses i d’esperances en allò que som i en allò que puguem un dia arribar a ser. La teva posició considero que és molt fecunda i sòlida i potser l’única possible en aquests moments. Ets un home «optimista», lluitador, tenaç, viril. Però una cosa és viure a Roda de Ter i una altra anar pels carrers d’aquest «gran poble» de Barcelona i sentir constantment i pertot arreu la llengua dels opressors i adonar-te de la seva actitud.

En una altra carta, quan pugui, et parlaré més de la teva poesia i de la «poesia». Et parlaré també del treball d’en Josep Paré, que de moment, és a dir, després d’una primera lectura, m’ha fet una extraordinària impressió. És de les vegades que algú ha penetrat més profundament i seriosament en els «continguts» de Tot és ara i res. De moment ja li pots dir tot això, però certament t’escriuré una mica més endavant un comentari més extens sobre aquest treball, que m’ha commogut i pel qual li expresso el meu profund agraïment. També m’agradaria molt conèixer aquest xicot, sens dubte molt intel·ligent i greu, perquè prendre’s un poeta com ell ho fa amb mi, molt pocs saben o poden fer-ho.

Et dono les gràcies del que dius sobre el meu A hores petites i, sobretot, pel desig que manifestes de reprendre la correspondència normal amb mi perquè «trobes a faltar les meves cartes». Poc abans de rebre el teu llibre te n’havia escrit una en un estat d’esperit molt difícil d’explicar i que amb més o menys intensitat segueix per l’estil. T’agrairia que m’enviessis fotocòpia d’aquesta carta meva, que suposo que t’haurà arribat, perquè em seria «higiènic i útil» saber com aquell dia intentava comunicar fins on és possible el que m’estava i m’està passant.

Estic llegint a poc a poc l’extraordinària traducció de Les noces del cel i de l’infern d’en Segimon Serrallonga. Blake, de moment, em fascina i a la vegada em sobrepassa i cohibeix. Em passo els dies tancat a casa —tret d’algunes breus sortides indispensables— i gairebé sempre al llit, que és on més puc concentrar-me a meditar i buscar allò que em tortura i constreny, o a llegir o a plantejar-me greus qüestions sobre la poesia i sobre d’altres coses per a les quals la poesia no em serveix ara. Dóna molts records a en Serrallonga, si el veus, i digues-li que ja li escriuré quan pugui sobre aquest llibre, que em va dedicar amb un text de Blake que no té pèrdua.

Et dono també a tu les gràcies per la teva dedicatòria al meu exemplar de L’àmbit de tots els àmbits, tan generosa i que no em mereixo.

Records molt afectuosos a la Dolors i la Mariàngels.

T’abraça fortament



JOAN



P. D. Fins aviat, i, encara que és, potser, banal dir-ho, felicitats, sinceres felicitats per L’àmbit de tots els àmbits.





Roda de Ter, 10 de novembre de 1981



Estimat Joan: Ahir la Dolors em va dir que havies tingut problemes amb el pany de la bústia, que se t’havia acumulat correspondència i que havies perdut el fil de l’ordre de les cartes. A mi em vas escriure aquesta, la fotocòpia de la qual t’envio, com vas demanar-me, em sembla a primers d’octubre. No hi vas posar data, i a mi, estúpidament, tampoc no se’m va acudir d’anotar quan l’havia rebuda. Pocs dies després te la vaig contestar, aquesta carta, i més tard vaig enviar-te el meu llibre, el treball d’en Paré i una altra carta. De tu, més tard, només he rebut una carta de 30 d’octubre, en la qual em parles de la biòpsia del bony que et van treure, del meu llibre i del treball d’en Paré, sobretot. En aquesta última carta em dius que, més endavant, em parlaràs extensament del treball d’en Paré. Això és tot i així estan les coses. Ara vaig curt de temps i no puc escriure’t extensament, però m’ha semblat que t’ajudaria que t’aclarís com estava la teva correspondència amb mi.

Com estàs? M’agradaria rebre bones notícies teves. No pas notícies eufòriques —sóc contrari a les eufòries—, però sí notícies no angoixades —també sóc contrari a les angoixes—. Sovint penso que sóc massa normal per ser un bon poeta. Però no m’hi encaparro. Em sembla que conec força bé les meves limitacions, i les accepto, sense que això vulgui dir que no faig el que puc per superar-les.

Darrerament torno a escriure. No pas a raig, sinó amb pauses. De tota manera, ja dec tenir prop de vint-i-cinc poemes. El que no veig gens clar és que puguin esdevenir un llibre. Vaig una mica a cegues, però potser el llibre es farà sol.

A veure si ara normalitzem la correspondència. Esperaré carta teva, i, en ella, esmenta’m, si et plau, aquesta. Així sabrem on anem. Molts i afectuosos records dels de casa, extensius a la Teresa i en Xavier. Una abraçada.



MIQUEL





8 de febrer de 1982



Estimat Miquel: Fa alguns dies que en Xavier va llegir-me alguns poemes teus que van agradar-me moltíssim. Són molt bons. Un d’aquests dies ha de fer-me’n arribar una fotocòpia. Sempre tens alguna cosa greu per dir perquè el teu pou no té fons. I saps transformar el que en treus en paraules molt riques, senzilles i alhora treballades.

Et sento tan a prop que sembla que l’espai no s’interposi entre nosaltres. Aquests paràmetres de temps i espai dins els quals es mou no gaire a gust l’existència humana, penso que els poetes hem de fer per desmentir-los. I en certa manera ho fem en la «permanència feliç» del poema enfront de tota «fluència i caducitat», inclús la de la mort, que és purament un «canvi més».

T’envio fotocòpia del meu poema «La sala» publicat a El Món, perquè en Xavier va dir-me que no l’havies llegit. Encara que és molt o una mica d’un estil diferent dels sortits a Canigó, de moment vaig deixant que es manifestin línies diverses que ja veurem cap on porten. Des del novembre de 1980, que passava uns dies molt dolents a Vallvidrera, fins ara, porto escrits o en procés d’escriptura cap a quaranta poemes molt «dictats» pel subconscient, i caldrà veure si tenen unitat profunda. No sé res amb claredat. Tinc seixanta-set anys i sóc un aprenent que espera «veus» i formes.

Ben de cor teu,

JOAN VINYOLI





4 de maig de 1982



Estimat Miquel: Ahir vaig estar molt content de parlar amb el teu fill i de saber de tu per ell. Encara que va dir-me que m’escriuries, no espero la teva carta per fer-ho jo. Tinc la impressió que fa temps vaig escriure’t a propòsit de la impressió que m’havien fet uns poemes teus dels quals en Xavier va donar-me fotocòpia. Segueixes escrivint? Ho desitjo, i m’agradaria que quan bonament puguis em facis el bé d’acompanyar-me amb unes paraules teves.

No vull entretenir-me gaire parlant-te de la meva salut. Res de greu, però molèsties i amenaces constants. No puc fer vida «normal». Els anglesos distingeixen entre maladies i disorders, o sia, malalties i trastorns. Jo vaig estar sord durant quinze dies, amb dolors intensos a l’orella dreta per culpa d’uns taps de cerumen que se m’havien fet en el curs de molts anys. Em feia una mandra terrible fer-me’ls treure, com la gent té mandra d’anar a casa el dentista. Tot va resoldre’s, però vaig quedar com una mica sonat després de les xeringades i manipuleigs que l’otorino va fer-me per treure els taps. Més tard vaig sentir molèsties al fetge, i resulta que el tinc bastant tocat. Ni hepatitis ni cirrosi, però, pel que va dir-me el metge, després d’exploració física i anàlisi de sang, si no faig «bondat», rigorosíssima bondat, podria venir la cirrosi qualsevol moment. No prenc, des de fa tres setmanes, ni una gota d’alcohol. M’està absolutament prohibit. I compleixo perquè tinc por de la cirrosi. Estic pagant les conseqüències de quaranta anys d’excessos molt freqüents. I l’abstinència em fa efectes molt desagradables. No tinc ganes de fer res, ni escriure ni gairebé llegir. Em passaria el dia al llit, dormint per evadir-me o llegint minuciosament les bestieses o absurditats (tràgiques o grotesques sovint) del diari.

De totes maneres, penso que m’hi aniré acostumant. No crec gens en la bondat o qualitat de la meva poesia, tant de l’escrita i publicada com de la que vaig anar a ratxes escrivint des de la meva «claudicació» de l’any 80, quan havia de llegir a la Universitat i vaig haver-me de recloure a l’Hotel Vallvidrera.

He de posar en net els quaranta poemes més o menys que tinc fets o a mig acabar.

Penso posar-me de nou, per pura disciplina, en Rilke. En tinc més o menys quaranta poemes traduïts o en curs de traducció. M’he d’estabilitzar.

I tu, què fas? Com et trobes? Desitjo de tot cor que et trobis bé i animós i que segueixis escrivint. Jo t’enviaré nova carta i, si és possible, més «literària» que aquesta tan senzilla, quasi familiar, escrita perquè et trobo a faltar i no puc venir-te a veure. Molts records a la Maria Dolors i a la teva filla. Una forta abraçada.



JOAN



No tinc altre sobre en aquest moment. T’envio un segell bonic perquè no en tinc dels corrents i per «millorar» la carta.





Roda de Ter, 9 de juliol de 1982



Estimat Joan: La setmana passada vaig acabar, finalment!, una traducció de Flaubert (L’éducation sentimentale), i ara, abans d’heure-me-les amb Racine (Athalie i Bajazet), m’he «concedit» dues setmanes de vacances, més que res per posar la correspondència al dia. A tu et devia resposta a una carta del febrer i a una altra del maig. No s’hi val, i et prego que em perdonis.

Abans de res vull dir-te una cosa. En cosa d’una setmana ens hem vist dues o tres vegades amb en Sarrate, sobretot en reunions, a casa, de la gent de Reduccions (Serrallonga, Torrents, Solà, etc.), i m’ha donat excel·lents notícies sobre la teva salut. Ahir mateix, que és l’últim dia que ens vam veure, va dir-me que havia parlat amb tu per telèfon i que segurament pujaries a l’estrena del muntatge que t’han fet dels Cants d’Abelone. Abans m’havia dit que el metge (no sé quin) et recomanava distracció, i que havies anat en autobús a Sant Feliu. Ho trobo magnífic i me n’alegro profundament, tant com si de mi es tractés. Hi ha, evidentment, unes deterioracions del nostre estat físic que ens sobrevenen i són inevitables i doloroses. Però jo penso que tota malaltia, tot trastorn, té, també, el seu component psíquic, que afegeix o resta importància al fet. Els metges ens «ajuden» a combatre les malalties, però el sentiment profund és només nostre i amb ell podem operar contra el mal, que no és sinó un desequilibri, accedint a un estadi en què la por i fins i tot el dolor no ens desgavellin. No predico meravelles ni impossibles: ¿què tenen els orientals que no tinguem nosaltres? El coneixement profund d’un mateix és una qüestió d’intimitat. Estimar-se no és sinó una mostra d’exigència, i de vegades el rigor no constreny, ans allibera. Estic molt content de saber que estàs més bé, i espero i desitjo que et sentis animat, coratjós. Parla-me’n, si et plau.

En la reunió d’ahir amb els amics de Reduccions vam acordar que et demanaria una cosa. Paral·lelament a la revista, volem publicar una col·lecció de llibres de poesia, o sobre poesia. El projecte està força madur. Volem treure de quatre a sis llibres l’any, començant l’hivern que ve, i a tots ens agradaria molt que el primer volum de la col·lecció fos un llibre de poemes teu. Què m’hi dius? Sortiria —amb el núm. 1— junt amb Hipèrion, en la traducció d’en Ricard Torrents. Volums propers, que tenim emparaulats, són: un assaig d’en Joan Argente, les Cartes a Milena, en versió d’en Lluís Solà, un llibre d’en Palau-Fabre, inèdits d’en Serrallonga i meus, etc. Les condicions econòmiques serien les mateixes de qualsevol editorial. En fi, creu de debò que ens faria molta il·lusió començar amb tu. Seria de molt prestigi per a la col·lecció. Si et plau, digues-me alguna cosa. D’altres de la colla te’n parlaran, atès que, com que ens interessa, vam quedar que tots t’ho demanaríem.

Avui he rebut un número de Faig, dedicat a Ferrater, amb dos impressionants poemes teus. No, no exagero. Les últimes coses que t’he llegit són, per a mi, del millor que has escrit. Sòbries, tenses, profundes, entenedores i, alhora, densíssimes. Peces d’orfebreria per l’encaix perfecte, no pels oripells, que no n’hi ha. Sàvies, amb aquella saviesa que només dóna la vida molt viscuda. Hi dius tot el que vols dir, sense defectes ni excessos, però obres un ample horitzó al lector. Aquesta és, per a mi, la veritable comunicació, la veritable, l’única (sí, sí!) poesia. Sé que encara no estàs content, i ho comprenc. Mai no podem estar contents. Però aquests poemes són definitius.

Jo, ara, no escric. Tinc un llibre a punt, algun dels poemes del qual va portar-te en Xavier. Tornaré a escriure quan tingui temps per llegir, per pensar, per a mi, en una paraula. I ho espero.

Molts de records de tots. ¿Saps que per l’agost es casa la Mariàngels? Records també a en Xavier i la Teresa; què fan? M’escriuràs, oi? Una gran abraçada.



MIQUEL





Estimat Miquel: Fa poc vaig tenir una gran alegria perquè vaig retrobar la teva carta del 4 de gener de 1981, que se m’havia esbarriat feia dies i la buscava amb desfici. En recordava el contingut però no les frases concretes, i estava molt neguitós perquè, tal com ara he pogut comprovar, són molt «constructives» i «sàvies» les coses que dius quant a les meves angúnies respecte al problema de la creació poètica. Seguint pel camí de les meves actuals preocupacions, m’adono que insensiblement podríem retornar als plantejaments mallarmeans i que la «transsubstanciació perfecta, sense residus, de la matèria en forma lírica» vol dir la «poesia pura». I, tot i respectar al màxim el que significa això, penso justament que no és desitjable de cap manera o que per a alguns no pot visceralment ser-ho. Perquè, si bé és cert que la poesia és en definitiva un artifici per produir uns determinats efectes «catàrtics», o, si vols dir-ho més senzillament, «lúdics» o «placèvols», per tu i per mi i per «tots» els que ens sabem, i no cal citar-los, és el «canvi de vivències doloroses, tràgiques inclús, en forma alliberadora», «que a la vegada, evidentment, ha de complir la funció purificadora per al mateix autor i per als altres», que en definitiva en són coautors amb l’acte de la lectura feta des de llurs vivències o situació particular. I tant de «residu humà» com hi ha d’haver en qualsevol poema! La «suprema tensió del llenguatge» i la màxima capacitat catàrtica, m’atreviria a dir, provisionalment, que la hi dóna la «intensitat de la vivència», perquè en ella rau, en el poeta, si ho és, la força de realitzar una «transformació més perfecta»:



No la cançó perfecta sinó el crit

que invoca Déu és necessari…



Deixant ara de banda el «destinatari» del crit i el to moral de l’afirmació, aquests versos meus foren molt criticats perquè en «la línia de l’art», diuen, el que interessa és la «cançó perfecta». El realisme social afirma, naturalment, tot el contrari. Jo el que vull dir és que, si no hi ha «crit» (interpreta-ho metafòricament), no hi ha cançó perfecta, o, dit millor, que la «cançó perfecta» és justament el resultat de l’«operació» d’aquest crit, vivència passional, visió, conflicte —tota paraula és bona per «al·ludir a la importància del contingut», «cosa humana» prèvia i simultània a la confecció del poema.

En una carta teva deies que «no hi ha grans temes, sinó grans maneres de dir», i això podria semblar que contradiu el que acabo d’exposar-te. Però m’atreviria a posar a consideració teva si no són els «augustos misteris» —la mort, l’amor, el dolor, la contingència de la condició humana—, i no el «beatus ille», l’«aurea mediocritas», els que han «comportat les grans maneres de dir», per molt bons i ben fets que siguin els versos d’Horaci i de tots els qui podríem afegir en aquesta línia. El grau de catarsi que produeix, per exemple, Shakespeare o Èsquil és molt més profund.





Barcelona, 24 de juny de 1983



Estimat Miquel: Va tot bé per a tu? Treballes gaire? Com et trobes? Fa alguns dies que vaig tenir el plaer de conèixer en Joan Margarit, que vingué a veure’m acompanyat per en Ricard Torrents. Feia poc que t’havia vist i va dir-me que continuaves com sempre: animat i ferm. Ho celebro molt. Penso molt en tu i et veig com el dia que vinguérem a visitar-te en Xavier, en Segimon Serrallonga i jo. Sé per en Margarit que tens els meus dos poemes llargs: «El temps aturat» i l’«Elegia».[15] No t’hi «enfundis», com deia en Riba. No tinguis pressa a llegir-los. Jo sé per mi mateix el difícil que és abandonar per una estona o per un temps el que estàs fent per posar-te en una altra cosa. Són dues peces «ambicioses» i és possible que no hagi reeixit en fer-les. Sigui com sigui, el «doll» va ser impressionant per a mi, i encara n’estic una mica ebri, sobretot després de la gran buidor que va quedar-me en donar per acabada la traducció de Rilke. Em refereixo a la que tenia contractada amb l’Aymà, que, com deus saber, ha passat fa poc a la Fundació Enciclopèdia Catalana. És una selecció de vint-i-set poemes i no més, perquè, d’acord amb en Xavier, que s’ocupa de tots els tràmits relatius a l’edició (jo no estic en condicions de fer-ho), me n’he quedat alguns de ja traduïts, entre els quals hi ha la «Primera elegia de Duino», per traduir, potser més endavant, les altres nou i publicar-les totes en Xavier a la nova editorial seva que està ja gairebé a punt de funcionar. A en Xavier li dec moltíssim, des de l’edició del «llibre blanc»[16] fins a A hores petites, passant pel que tu, estimat, prologares tan bé. Però li dec molt més encara, i és la constant preocupació per mi, per la meva salut i per la meva feina. Sense ell, tu, en Serrallonga, en Torrents, en Formosa i alguns altres pocs que no coneixeu, jo viuria completament sol literàriament. Ja m’he acostumat a la marginació per part de la «capelleta oficial», però, com deia Hölderlin, «ningú no suporta la vida sol». És molt comprensible, doncs, que em senti profundament unit al «grup» d’Osona. T’estimo i t’admiro a tu i a tota la resta.

Va dir-me en Torrents que estàveu projectant un número monogràfic de Reduccions dedicat a mi. Només va insinuar-m’ho, però que ja en parlaríem.

A més dels poemes llargs, he escrit darrerament vuit o deu cançons[17] que per a mi tenen també importància: són ben diferents dels poemes llargs. En elles m’arrisco més a la «màgia» de les imatges i dels sons. Ja te les enviaré quan les tingui polides i repolides. He fruït molt escrivint-les, com si em trobés sota els encisos de Pròsper.

Parla’m de tu i del que fas, quan et vingui bé. Jo no em mouré ni un sol dia de Barcelona. No m’oblidis. Una forta abraçada d’en



JOAN





VINDRÀ LA MORT…



Vindrà la mort i els ulls m’arrencarà:

veuré llavors un altre firmament.

La finitud és un vaixell varat,

l’hortalissa que menjo no té cucs,

el silenci s’impregna de clarors.

La mort és purament un canvi més.



JOAN VINYOLI



Aquest és un dels poemes[18] que tinc, dins una línia que de moment en té dotze. Va ser escrit el dia 25 de gener de 1982. La postal vaig comprar-la amb motiu de la gran Antològica del geni. A mi, aquesta mena de cubisme m’agrada molt. M’agraden tantes coses que no sé explicar-me del tot!





MIQUEL MARTÍ i POL (Roda de Ter, 1929 - Vic, 2003) fou un poeta, escriptor i traductor català, un dels més populars del segle XX.

Entre els seus llibres destaquen El poble (1966), La fàbrica (1972), Vint-i set poemes en tres temps (1972), Estimada Marta (1978), L’àmbit de tots els àmbits (1981), Primer llibre de Bloomsbury (1982), Llibre d’absències (1985), Els bells camins (1987), Suite de Parlavà (1991), Un hivern plàcid (1994), Llibre de les solituds (1997) i Haikús en temps de guerra (2002).

De família humil, va estudiar a l’escola del poble fins als 14 anys. Poc després va entrar a treballar a la fàbrica Tecla Sala, que tothom coneixia amb el nom de La Blava. En aquell moment ja va començar a escriure poemes en castellà i, als 15 anys, va publicar els primers versos en una revista local.

El 1946 va fer les primeres temptatives d’escriure en català. Anys més tard va renunciar a publicar en castellà i, de fet, no va enviar a impremta cap dels poemes escrits en aquesta llengua, tots anteriors al 1948. Aquell mateix any, als 19 anys, va patir una tuberculosi pulmonar i va haver de passar dotze mesos al llit. Va ser durant aquesta llarga convalescència que va descobrir els grans poetes catalans. La influència dels grans noms de la literatura catalana es va començar a notar. En els versos li van començar a aparèixer alguns trets de la poesia neopopular i del mestratge ribià. Era l’inici de la poesia social. Amb el temps, Martí i Pol també agafaria com a referència altres models contemporanis com Joan Vinyoli, Blai Bonet, Albert Manent i Salvador Espriu.

Es va casar amb Dolors Feixas el 1956, amb qui va tenir una filla el 1958 que es deia Maria Àngels i un fill el 1965 que es deia Jordi. Durant la dictadura franquista va participar en moltes activitats culturals catalanistes, i va col·laborar amb el PSUC. El 1969 van començar a aparèixer els primers símptomes de la malaltia que l’acompanyaria fins a la mort i que, a poc a poc, el deixaria sense mobilitat i amb dificultats de parla, l’esclerosi múltiple, la qual cosa va causar que l’any 1973 hagués d’abandonar la feina a la fàbrica. Tot i les restriccions imposades per la malaltia, va continuar publicant molta poesia de gran qualitat.

La malaltia traspuaria a la seva obra, com una metàfora del moment polític. L’esclerosi l’incapacitava, com el govern franquista incapacitava des de feia anys el poble català. El poeta havia pres consciència feia temps dels problemes de la classe treballadora i la poesia pretenia ser la veu d’un poble emmudit i malalt. El 1984 va morir la seva primera dona, Dolors Feixas, d’una llarga malaltia. Després d’un temps de solitud, dolor i enyorança, el 1986 Martí i Pol es va tornar a casar amb Montserrat Sans.

Mereixedor de múltiples premis i distincions (Creu de Sant Jordi 1983, Premi d’Honor de les Lletres Catalanes 1991, Premi Nacional de Literatura 1998, Premi Trajectòria 2000, entre altres), la seva obra ha estat molt difosa per diversos cantants, ha estat objecte d’espectacles teatrals i ha estat traduïda a nombrosos idiomes: castellà, portuguès, alemany, anglès, italià, flamenc, eslovè, búlgar, rus o japonès, entre d’altres.





JOAN VINYOLI i PLADEVALL (Barcelona, 3 de juliol de 1914 - 30 de novembre de 1984) fou un poeta català.

Vinyoli va viure una infantesa marcada per les penúries econòmiques familiars. A l’edat de quatre anys el seu pare mor, i amb la seva mare s’instal·len a Sant Joan Despí, primer al municipi, i més endavant en una petita torre a prop de la via del tren. Als vuit anys, tornen a viure a Barcelona, on estudia a l’escola dels Jesuïtes del carrer de Casp. Després passaria al Colegio de la Inmaculada. A partir d’aleshores, estiueja a la població de Santa Coloma de Farners, el paisatge de la qual evoca en els primers poemes. Als setze anys entra a treballar a l’Editorial Labor, empresa en què s’està fins a la seva jubilació, l’any 1979. Joan Vinyoli confessa que el va incitar a escriure una frase de Rainer M. Rilke: «La poesia no és cosa de sentiments sinó d’experiències».

Abans de la Guerra Civil espanyola publica poemes a les pàgines de Quaderns de Poesia i La Publicitat (on també publica, l’any 1935, la traducció d’un poema de Rilke: «De si una volta algú t’hagi amat»). Arran d’aquesta traducció coneix el poeta i traductor Carles Riba, per mitjà de Joan Teixidor, amic comú. Després d’aquest encontre, Carles Riba l’influeix en la seva producció poètica.

Durant la guerra civil, és destinat a la Inspecció de Centres de Reclutament de la zona republicana, i publica el primer recull de poemes: Primer desenllaç (1937), molt treballat formalment i amb llenguatge contingut. Així inicia una fecunda trajectòria, indestriable de la seva vida, el sentit de la qual qüestiona des de l’interrogant de la fe. En acabar la guerra, l’escriptor reprèn el treball editorial per necessitats econòmiques, tot i que el seu desig és iniciar estudis de Lletres. El 1945 es casa amb Teresa Sastre.

En el segon poemari De vida i somni (1948) desenvolupa la temàtica del paisatge i del record amb un ús moderat de les imatges, amb poemes de factura simple i de línia melòdica depurada. Tres anys després, guanya el premi Óssa Menor amb el recull Les hores retrobades (1951, Premi Óssa Menor). El 1956 edita l’antologia poètica El callat, amb pròleg seu. Fins set anys després no arriba als lectors el següent poemari, Realitats, (1963) que representa un canvi notable, ja que tendeix cap al realisme, que es concreta en poemes despullats de retòrica, en els quals, però, l’aspecte quotidià mantindrà encara ressons simbòlics.

Haurà de passar un altre parèntesi de set anys abans que no publiqui el nou poemari Tot és ara i res (1970), en el qual l’home es constitueix en nucli poètic, el poeta s’aferra a la vida amb totes les seves contradiccions i es lliura a l’emoció lírica, potenciada per un llenguatge sobri. Amb aquesta publicació li arriba el reconeixement de la crítica i a partir d’aleshores publica de forma regular: Encara les paraules (1973, Premi Lletra d’Or), Ara que és tard (1975), Vent d’aram (1976), El griu (1978), Cercles (1980), A hores petites (1981), Cants d’Abelone (1982). A més a més, durant aquesta època fecunda també es reediten les edicions exhaurides d’aquests volums i es publiquen tres volums més: El llibre d’amic (1977) —escrit entre 1955 i 1959—, la Poesia completa 1937-1975 (1975) i l’Obra poètica 1975-1979 (1979). D’altra banda, a principi dels anys vuitanta, José Agustín Goytisolo s’encarrega de la traducció dels poemes de Joan Vinyoli, i també de la seva publicació en un volum bilingüe.

La comunicació poètica esdevé per a Joan Vinyoli una obsessió a partir del 15 de maig de 1977, data que marca la davallada física el poeta. Aquell dia és ingressat en un hospital afectat d’una trombosi cerebral. Més tard, se li diagnostica un càncer de pell. Després d’una intervenció quirúrgica, ja no es torna a restablir. Els dos darrers anys viu sovint a l’Hotel de Vallvidrera a causa de la malaltia i el poeta reprèn la seva vocació natural amb dos poemaris clau: Domini màgic (1984) i Passeig d’aniversari (1984), que obté nombrosos premis, entre els quals figuren el de la Generalitat de Catalunya, el Ciutat de Barcelona i el Premio Nacional de Literatura. També tradueix obres de Rilke, que són editades en dos volums: Versions de Rilke (1984) i Noves versions de Rilke (1985, en edició pòstuma).

De vocació inicial vacil·lant i de formació autodidacta, Vinyoli concep la poesia, a la manera ribiana, com una eina indagatòria i de coneixement sobre un mateix i sobre el món i com una forma de realització espiritual. La seva lírica, deutora del romanticisme alemany i el postsimbolisme evoluciona progressivament cap a una poesia metafísica i existencial empeltada d’un realisme de caràcter experiencial i moral. La poesia és, per a Vinyoli, una via d’arrelament en la realitat i de transcendència d’aquesta i el mitjà òptim, de salvació, per superar l’estat d’indigència que el poeta creu inherent a la condició humana. Durant els darrers anys, Vinyoli ha esdevingut un poeta de referència per als nous escriptors catalans, la seva obra s’ha reeditat i és un dels poetes més citats pels seus companys del segle XXI.





NOTES DELS EDITORS





[1] Aquesta primera carta s’ha perdut.



[2] El llibre al·ludit és El griu (Ed. de la Magrana, Barcelona, 1978); el poema dedicat és «Cant partit»; i la dedicatòria impresa diu: «a Miquel Martí Pol, que del seu dolor fa consol per a tots els homes».



[3] A causa d’una trombosi, Joan Vinyoli va haver de ser internat el 15 de maig de 1978.



[4] El llibre de Josep M. Fulquet és Perillosa riba (Edicions 62, Barcelona, 1978).



[5] El poema és «Mínim ajust».



[6] L’article de Gabriel Ferrater sobre Vinyoli, escrit originalment en castellà, es va publicar per primera vegada, en català, a la revista Reduccions (núm. 20, setembre de 1983).



[7] Es tracta de l’Antologia poètica, de Joan Vinyoli (Ed. Proa, Barcelona, 1981), tria i pròleg de Feliu Formosa. Tot i que la responsabilitat final de l’antologia (que va incloure prop de cent poemes) va anar a càrrec de Feliu Formosa, Vinyoli va consultar un grup molt reduït d’amics (entre els quals, Martí i Pol) perquè fessin una selecció dels seus millors poemes.



[8] Es tracta de Les clares paraules (Ed. del Mall, Barcelona, 1980).



[9] «De cos present», publicat a Realitats (Els llibres de l’Óssa Menor, Barcelona, 1963).



[10] Les clares paraules.



[11] Es refereix a Cants d’Abelone. Publicat inicialment dins el núm. 20 de Reduccions, ha estat reimprès juntament amb Llibre d’amic (Empúries, Barcelona, 1987).



[12] Aquesta poesia «més comunitària» donaria lloc a L’àmbit de tots els àmbits (Ed. del Mall, Barcelona, 1981).



[13] L’àmbit de tots els àmbits.



[14] Aquesta carta, sense data, devia ser escrita a la tardor de 1981, a començaments d’octubre.



[15] Eren part d’allò que després va ser el seu últim llibre, Passeig d’aniversari (Empúries, Barcelona, 1984).



[16] «Llibre blanc»: així anomenava Joan Vinyoli la seva Poesia completa 1937-1975 (Ariel, Barcelona, 1975).



[17] Aquestes cançons van formar la part tercera de Domini màgic (Empúries, Barcelona, 1984).



[18] En una postal que reproduïa una pintura de Picasso (El guitarrista), Vinyoli va copiar a mà aquest poema, inclòs després a Domini màgic.





