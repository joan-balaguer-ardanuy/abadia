Meitat llibre d’aventures autobiogràfiques, meitat tractat de reforma moral, Walden o la vida als boscos (1854) és una de les obres fonamentals de la literatura americana del segle XIX.

Quan tenia 28 anys, Thoreau va construir una cabana al costat del llac Walden, Massachussets. La seva intenció era demostrar la viabilitat d’una vida autosuficient, senzilla i en contacte amb la natura. D’aquella experiència de dos anys va néixer aquest llibre, una de les obres germinals del conservacionisme. Walden és el relat d’aquesta estada al cor d’un bosc, del pas de les estacions, de la transformació de la natura, de l’evolució del pensament. Allí Thoreau va confirmar el seu amor per la natura i la imperiosa necessitat de conservar-la. Walden manté avui tota la capacitat d’entusiasmar-nos pel seu estil vibrant.





Henry David Thoreau





Walden, o la vida als boscos




ePUB v2.1

Raticulina 24.02.14





Títol original: Walden; or, Life in the woods

Henry David Thoreau, 1854

Traducció: Anna Turró, 2006

Edició digital: Raticulina (v1.0)

Segona edició: EpubCat (v2.0)

Correcció d’errates: paranoic (v2.1)

Digitalització: Raticulina

ePUBCat base r1.3





INTRODUCCIÓ



WALDEN, UNA AVENTURA MORAL


Meitat llibre d’aventures autobiogràfiques, meitat tractat de reforma moral, Walden (1854) és una de les obres fonamentals de la literatura americana del segle XIX i també —sobretot— un dels textos que més ha contribuït a la fixació de l’ideal de conducta autònom, alhora optimista, crític i solidari, que s’identifica amb les millors virtuts de l’estil de vida americà. Conjuntament amb La cabana de l’oncle Tom de Harriet Beecher Stowe (1852), amb Les aventures de Tom Sawyer de Marc Twain (1872) i amb La crida de la natura de Jack London (1903), aquest text és un referent i un símbol de l’american way of life per raons que tenen a veure tant amb qüestions d’història literària com amb el terrabastall que la seva concepció de l’autosuficiència (self-reliance) i la seva valoració de la natura provocaren en l’àmbit de la filosofia. Si els clàssics són mestres de vida i ens descobreixen noves dimensions de l’experiència humana, aquest llibre és un clàssic amb tota la intenció. Henry David Thoreau, que també era un magnífic polemista, definí al Walden algunes de les virtuts del caràcter americà i de retruc obrí les ments a una nova consideració de l’ètica, que d’aleshores ençà s’ha vist obligada a incorporar la reflexió sobre la naturalesa i la vida salvatge com una altra dimensió de la vida humana digna. Profeta de l’ecologia, pare de la desobediència civil, agitador antiesclavista, fabricant de llapis, agrimensor i excursionista, Thoreau és un d’aquells «mestres de vida» que obliguen a replantejar les evidències d’una època.

Walden manté avui tota la capacitat d’entusiasmar-nos pel seu estil vibrant i, sobretot, ens porta a reflexionar sobre un tema candent ara més que mai: el sentiment de malestar que provoca la distància entre la nostra vida artificiosa, feta malbé per la cultura, i la vida natural que voldríem (o que necessitem) portar per sentir-nos de debò humans. Hem perdut la bellesa que emana de la simplicitat i això ens produeix una angoixa brutal, insostenible. Com diu ell mateix al text, la pregunta que es plantejava era: «per què hem de viure amb tanta pressa i malgastar la vida». Al Walden trobem elements per respondre una qüestió que els il·lustrats havien encetat sense poder sortir-se’n perquè encara vinculaven massa estretament la llibertat amb el progrés i la tecnologia. Ja Rousseau s’havia preguntat per què, si els homes neixen lliures i iguals, a tot arreu se’ls veu esclavitzats i desiguals. L’experiència vital de Thoreau a la cabana del bosc de Walden (Concord, Massachusetts), i en paral·lel la dels lectors que l’acompanyem en l’aventura, dóna elements per respondre d’una manera prou matisada la qüestió rousseauniana. A partir d’aquest llibre, la consideració sobre la llibertat i el gaudi en la natura que per a l’autor anaven inevitablement unides, es va obrir a tot un àmbit —el de l’ètica del medi o de l’ecologia— que avui resulta del tot imprescindible per a la supervivència del planeta. Això és el que fa de Walden un clàssic. Alhora que cal presentar-lo com un text de lectura obligada —un del llibres de referència bàsica en les arrels mateixes de la concepció «ianqui» del món—, la seva virtut segueix essent la d’encetar tot un seguit de reflexions socials i morals d’una urgència que avui és inajornable.

No es pot dir massa apressadament que Walden sigui una obra de «literatura», tot i que narra una aventura personal de l’autor: la seva estada durant dos anys, dos mesos i dos dies en els boscos de Walden i, de fet, formalment és la novel·la i el discurs moral del descobriment de la pròpia identitat a través de la soledat de la natura. Però tampoc no resulta gens fàcil encabir l’obra en l’àmbit de la filosofia o, encara pitjor, de la «moral» que generalment resulta una paraula tèrbola, massa eixuta, massa acomplexada i culturalment connotada. Potser classificar-lo com a obra moral no sigui gaire adient per a un text que és una celebració joiosa de la vida. Tal vegada, una manera de sortir de l’embolic que significa qualsevol intent de posar una etiqueta al llibre seria la de considerar que Walden fou escrit com un tractat de pedagogia per a ús de ciutadans adults i lliures. Estem davant un llibre «educatiu» en el millor sentit de la paraula: perquè a través de la descripció d’una peripècia vital —l’estada del seu autor als boscos, narrada amb un braó considerable— ens ajuda a fer-nos més conscients de la nostra identitat i de la nostra diferència i, en definitiva, més madurs i responsables. Per a Thoreau només la natura té la capacitat d’oferir-nos un model educatiu a l’abast dels homes lliures, perquè només ella pot donar-nos lliçons d’autonomia, de responsabilitat i d’exigència moral.

La natura té un valor educatiu superior i la seva lliçó ens obre a tots els altres aprenentatges, merament «mecànics», que ens puguin donar més tard la cultura o la societat. Viure lliure educa més que tots els llibres. Ell mateix ens diu que «el meu primer estiu [a la cabana] no vaig llegir llibres, vaig triar mongetes». L’educació per a Thoreau, com per a Twain i per a tants altres forjadors del caràcter americà al segle dinovè, no consisteix a saber fer coses, sinó a «entendre-les», i, per tant, quan s’aparta de l’objectiu primari de la vida dels humans, que és la felicitat, es torna absurda. No sorprendrà, doncs, que durant més d’un segle el text de Henry David Thoreau hagi estat lectura obligada i matèria de comentari de text (i d’examen, per estrany que sembli!) en tantes escoles d’Amèrica del Nord. Simplement, a través del llibre s’ha volgut explicar a moltes generacions de ciutadans lliures que la consciència té sempre prioritat sobre la conveniència.

El lector que ha passat per l’experiència del Walden es torna escèptic respecte a un cert culturalisme, perquè en la societat, com diu en el llibre: «ficcions i deliris es prenen per veritat, mentre que la realitat ens sembla fabulosa». La natura, en canvi, té un valor canònic; ens retorna la immediatesa a les coses reals que l’abstracció intel·lectualitzada ens havia fet perdre. Walden convida a una afirmació joiosa de veneració per la vida, alhora que proposa un estil de relació responsable amb la terra, sustentada en la construcció del caràcter moral. Literatura, experiència vital i moral civil en aquest cas estan inseparablement unides. El seu és un liberalisme que defensa la individualitat forta, la self-reliance, que no es basa en l’individualisme sinó en la cooperació, en la mesura que: «cooperar […] significa guanyar-nos el pa conjuntament», i que implica, a més, compartir una fe nascuda de l’emoció que produeix la bellesa del bosc. Perquè, com diu ell mateix: «si un home té fe, cooperarà amb una fe igual a tot arreu; si no en té continuarà vivint igual que la resta de la humanitat [és a dir, alienat, embrutit] sigui quina sigui la seva companyia».

Walden ha de ser llegit com un clàssic de la crítica a la modernitat perquè, apareixent en el mateix moment en què la revolució industrial enterra el mode de vida tradicional, ens ofereix eines de resistència contra allò que el seu contemporani Karl Marx hauria anomenat l’alienació. També Thoreau ha descobert, i així ho diu en el seu llibre, que: «l’objectiu [del capitalisme] no és que la humanitat pugui anar ben vestida de forma honesta, sinó que les corporacions es puguin enriquir». Si en alguna cosa no creu és en el paternalisme com a eina per resoldre els problemes, perquè: «mai no he sentit a parlar de cap reunió filantròpica en la qual es proposés res de bo per a mi o per al meu semblant». S’ha adonat també que no és l’home qui governa la màquina, sinó que són els criteris mecànics d’eficiència i utilitat els qui estan domesticant la vida humana. O com dirà al Walden: «no som nosaltres que ens enfilem al tren; és el tren que s’enfila a nosaltres».

En un text polític molt significatiu, Vida sense principis, arribarà a afirmar que: «us paguen per ésser quelcom menys que una persona». Però mentre en el socialisme europeu l’element nuclear era la lluita de classes, la incipient tradició del radicalisme americà es plantejà les coses d’una altra manera quasi des del primer moment. En la conferència esmentada proposa que cal treballar: «no pels diners, sinó per amor a la feina ben feta». El treball —que cal administrar de tal manera que no faci impossible la felicitat humana— ha de ser un instrument de creixement. En general el que l’interessa no és una revolució política —en la mesura que, en bona teoria individualista, de cap política no en pot provenir la felicitat—, sinó una revaloració moral del treball que no ens impedeixi la creativitat personal. Quedi clar que Thoreau no és cap anarquista, sinó que, ben al contrari, un inconformista i un reformista radical; tal com ho expressa en la seva conferència Desobediència civil: «jo demano que hi hagi no pas una anul·lació del govern a corre-cuita, sinó un govern millor i ben de pressa».

És gairebé un tòpic, repetit per molts historiadors i sociòlegs, afirmar que l’originalitat de l’experiment social americà rau que, a causa del rerafons religiós que impulsava els Pares Fundadors, la colonització de model ianqui es plantejava no pas des de la lluita dels humans entre si, sinó a partir d’un sentiment compartit, de l’extensió d’una cultura de la confiança i del recolzament mutu, en el repte comú de supervivència en un ambient hostil. Al cap i a la fi Amèrica era un país bastit de nou en nou per immigrants (així es volien veure a si mateixos, prescindint dels nadius), foragitats del seu lloc nadiu sigui per la pobresa o per la intolerància i que coincideixen tant en una concepció bíblica de la justícia com en el sentiment comú de la migradesa dels humans davant la immensitat de la natura. Dins la tradició cultural americana, entre els implícits que tots els ciutadans aprenen a compartir des de l’escola primària, sempre s’ha donat per sobreentès que és just i bo que els humans col·laborin entre ells, mentre que no hi ha problema a explotar la natura, si cal fins a esgotar-la, perquè se la considera com un potencial infinit i inexhaurible. L’arquetip o el tòpic de la mentalitat del cow-boy sempre el presenta com un home sincer, confiat i bon jan, convençut que, si per algun atzar les coses es torcen, sempre es podrà anar més enllà perquè la terra de les bones pastures —i del Bon Déu— és infinita, tant com eterna.

Aquesta profunda creença que els homes han de col·laborar entre ells i que, si cal, poden delmar la terra sense conseqüències, es fàcil retrobar-la en Jefferson i en els Pares Fundadors, i no es va posar en dubte per primer cop fins a l’obra de Thoreau, i en general fins a l’anomenada en filosofia «Escola Transcendentalista» o «Escola de Concord» que representen Emerson i Thoreau. Serà en els textos més filosòfics d’aquest darrer, en conferències i articles com L’home enfrontat a l’Estat, El paradís que cal recuperar o Caminar, on estableixi la profunda veritat moral segons la qual si l’home explota la Natura és perquè prèviament s’explota a si mateix per comptes d’haver après a viure en harmonia.[1]

Per copsar l’impacte de Walden, no estaria de més situar l’obra en el conjunt de les activitats del grup transcendentalista, format al voltant de Ralph Waldo Emerson i tocat tot ell d’un profund alè religiós. El transcendentalisme, sorgit del reformisme religiós de Harvard, la universitat en què estudiaren Emerson i Thoreau (tot i que aquest es negà a recollir el títol en protesta perquè l’obligaven a pagar un dòlar per fer-ho), podria ser explicat a grans trets com un intent de reintegrar l’esperit a la matèria. Vindria a ser l’estranya síntesi ideològica («estranya» almenys per als qui ens hem criat a la vora del Mediterrani) entre el Déu etern de justícia i les exigències d’un empirisme que proclama la pràctica com a darrer criteri de veritat. Per als qui en formaren part en el seu moment, el transcendentalisme fou un «idealisme pràctic» en oposició a l’idealisme sentimental del romàntics, però també oposat a un pragmatisme que consideraven antihumanista i anticristià en la mesura que instaurava la Màquina i el Diner com a nous ídols.

El transcendentalisme ha estat definit com un panteisme que proclama la igualtat entre Déu i la Natura, però no ha faltat qui l’identifica com l’intent de buscar en la natura l’ànima del món, que —en conseqüència— pretenia fonamentar en la natura una llei moral superior la de la Revelació. En síntesi, seria un epicureisme que ha passat per la lliçó cristiana (puritana) d’una manera francament curiosa, sense fer esment que Crist sigui «lleó de Judà» però prenent bona nota que també els ocells del bosc tenen dret al seu menjar i que les prostitutes ens precediran al Regne del Cel. La idea central en el pensament d’Emerson és que qui vulgui ser plenament humà ha de ser, abans que cap altra cosa, un inconformista. Emerson es lamentarà sempre que la seva generació ja no és capaç de mirar les coses cara a cara, sinó que les veu a través dels ulls dels avantpassats. Del lliure examen de la Bíblia, comú en totes les tradicions protestants reformades, el Grup de Concord en fa una lectura en termes cívics i polítics. En una època en què la tècnica està adquirint el poder decisiu sobre la vida i en què, com diu Thoreau a Walden, «ens veiem obligats a tallar el nostre pa espiritual a llesques molt més fines que els nostres avantpassats», els transcendentalistes representen una reivindicació del lliure examen i de l’inconformisme.

Potser la paraula «inconformisme» sigui la que millor defineix la vida i l’obra de Thoreau, i és inconformisme el que el lector aprèn en l’escola del Walden. Com ell mateix diria, no vam deixar de ser súbdits del rei Jordi per esdevenir súbdits del rei Prejudici. I aquesta lliçó val ara igual com al seu temps. O potser encara és més significativa en la mesura que som més conscients del que significa la crisi del medi natural en termes de destrucció de la vida i de la sociabilitat. En la conferència Vida sense principis, Thoreau va escriure: «anem cap als funerals de la humanitat com si es tractés d’un fenomen natural». Potser llegir i rellegir Walden ens dóna algun besllum dels camins que poden ajudar-nos a revitalitzar la humanitat: el respecte a la natura i a la dignitat humana i la llibertat de crítica.

Ramon Alcoberro i Pericay





1. ECONOMIA


Quan vaig escriure les següents pàgines, o més aviat la major part, vivia sol, al bosc, a una milla dels veïns, en una casa que havia construït jo mateix, a la vora del llac Walden, a Concord, Massachusetts, i em guanyava la vida només amb el treball de les meves mans. Hi vaig viure dos anys i dos mesos. Actualment torno a ser un foraster en la vida civilitzada.

No imposaria tant els meus assumptes per consideració als lectors si els habitants del poble no m’haguessin adreçat peticions molt particulars sobre el meu mode de vida, que alguns considerarien impertinents, encara que a mi no em semblen ni de bon tros impertinents, sinó, tenint en compte les circumstàncies, molt naturals i pertinents. Alguns m’han preguntat què tenia per menjar; si no em sentia sol; si no tenia por; i coses similars. D’altres s’han mostrat curiosos per saber quina part dels ingressos dedicava a causes solidàries; i alguns, que tenen famílies nombroses, quants nens pobres mantenia. Per això demanaré als lectors que no tinguin un interès especial en la meva persona que em perdonin si em dedico a contestar algunes d’aquestes preguntes en aquest llibre. En la majoria de llibres, el Jo, o la primera persona, s’omet; en aquest llibre el mantindré; aquesta, respecte a l’egotisme, és la principal diferència. Habitualment no ens recordem que, fet i fet, sempre és la primera persona qui parla. No hauria de parlar tant de mi si hi hagués alguna altra persona que conegués tan bé. Malauradament, l’estretor de la meva experiència em limita a aquest tema. A més a més, jo, per la meva banda, necessito que tots els escriptors em donin, del primer a l’últim, un simple i sincer relat de la seva pròpia vida, i no merament el que hagin sentit de la vida d’altres homes; un relat com el que enviaria als seus familiars des d’una terra llunyana; ja que si ha viscut sincerament, ho deu haver fet en un lloc allunyat de mi. Potser aquestes pàgines estan adreçades més particularment a estudiants mediocres. Pel què fa a la resta dels meus lectors, acceptaran aquests destins quan se’ls apliquin. Espero que cap d’ells estireganyi les costures quan es posi l’abric, ja que pot fer un bon servei a aquell a qui li vagi bé.

De bon grat diria alguna cosa, no tant sobre els xinesos ni els habitants de l’illa de Sandwich sinó sobre vosaltres que llegiu aquestes pàgines, que es diu que viviu a Nova Anglaterra; alguna cosa sobre la vostra condició, especialment la vostra condició externa o les circumstàncies d’aquest món, aquest poble, el que és, si és necessari que sigui tan dolenta com és, si es pot millorar o no. He viatjat molt a Concord; i a tot arreu, a les botigues, i a les oficines i als camps, m’ha semblat que els seus habitants feien penitència de mil maneres destacables. El que he sentit dels Bramins que seuen exposats a quatre focs i miren al sol de cara; o es pengen suspesos, de cap per avall, per sobre de les flames; o miren al cel per sobre de les espatlles «fins que els resulta impossible recuperar la seva posició natural, mentre pel seu coll retorçat només hi poden passar líquids cap a l’estómac»; o viuen, encadenats tota la vida, al peu d’un arbre; o mesuren amb els seus cossos, com erugues, l’amplitud de grans imperis; o drets a peu coix sobre pilars —fins i tot aquestes formes de penitència curiosa són amb prou feines més increïbles i sorprenents que les escenes que he presenciat diàriament—. Els dotze treballs d’Hèracles eren insignificants en comparació amb els que havien emprès els meus veïns; ja que només en tenia dotze, i tenien un final; però no era capaç de veure que aquells homes assassinessin o capturessin cap monstre ni que acabessin cap feina. No tenien cap amic Iolau[2] que cremés amb una torxa encesa la base dels caps d’Hidra, sinó que tan aviat com es destruïa un cap, n’emergien dos.

Veig homes joves, del meu poble, que tenen la desgracia d’haver heretat granges, cases, graners, bestiar i eines per al camp, ja que són més fàcils d’adquirir que de desprendre-se’n. Hauria estat millor que haguessin nascut al mig dels prats i que haguessin mamat d’un llop, ja que potser haurien vist més clarament quin camp estaven destinats a conrear. Qui els va fer servents de la terra? Per què haurien de menjar els seus sis acres, quan l’home només està condemnat a menjar-se un grapat de brutícia de la que no mata sinó que engreixa? Per què haurien de començar a cavar les seves tombes en néixer? Han de viure la vida d’un home, que arrossega totes aquestes coses davant seu, i avenir-s’hi tant com sigui possible. Quantes pobres ànimes immortals he trobat pràcticament aixafades i asfixiades sota la seva càrrega, que s’arrosseguen pel camí de la vida, i s’esforcen per un graner de setanta-cinc per quaranta peus, els seus estables d’Augies[3] que mai no s’havien netejat, i cent acres de terra, per cultivar, segar, pasturar, i fer-ne llenya! Els qui no tenen destí, que no lluiten amb cap d’aquests maldecaps heretats innecessaris, troben que ja hi ha prou feina a sotmetre i cultivar uns quants peus cúbics de carn.

Però l’home treballa per error. La millor part de l’home aviat es llaura a la terra per adob. Per un destí aparent, que normalment s’anomena necessitat, se’ls dóna feina, com es diu en un llibre antic[4], amuntegant tresors que les arnes i els corcs fan malbé i els lladres entren i roben. És una vida de ximples, com descobriran quan arribin al final, si és que no ho fan abans. Es diu que Deucalió i Pirra[5] creaven homes tirant pedres al seu darrere per sobre dels seus caps:

Inde genus durum sumus, experiensque laborum,

Et documenta damus qua simus origine nati.



O, com Raleigh ho fa rimar amb la seva sonoritat:

«D’aquí en ve la duresa del nostre cor,

fet al dolor i a la inquietud,

que confirma la nostra naturalesa pàtria».



I això per sort de l’obediència a cegues a un oracle equivocat, llançant pedres per sobre dels caps sense veure on queien.

La majoria d’homes, fins i tot en aquest país relativament lliure, a través de la mera ignorància i l’error, estan tan enfeinats amb les seves inquietuds fictícies i feines rudes de la vida, que no poden recol·lectar els seus millors fruits. Els seus dits, a causa d’un esforç excessiu, són massa maldestres i tremolen massa per poder-ho fer. De fet, l’home treballador dia rere dia no té temps per a la seva integritat real; no es pot permetre sustentar les relacions amb els homes; la seva feina perdria valor al mercat. No té temps de ser res, només una màquina. Com pot recordar bé el seu desconeixement —que el seu creixement necessita— que tan sovint ha d’utilitzar el seu coneixement? A vegades l’hauríem d’alimentar i vestir gratuïtament, i reclutar-lo amb la nostra cordialitat, abans de jutjar-lo. Les millors qualitats de la nostra Natura, com la floració dels fruits, només es pot conservar fent-nos-en càrrec amb la màxima cura. Tot i així, no ens tractem a nosaltres mateixos ni als altres amb tendresa.

Alguns de vosaltres, tots ho sabem, sou pobres, trobeu que la vida és dura, i de vegades, tal com fèieu, respireu fatigosament. No tinc cap dubte que alguns dels qui llegiu aquest llibre sou incapaços de pagar tots els dinars que us heu menjat, ni els abrics i les sabates que es desgasten ràpidament o que ja s’han fet malbé, i heu arribat a aquesta pàgina per gastar el temps que us han deixat o que heu robat, en robar una hora als vostres creditors. És molt evident com són mesquines i roïnes les vides que molts de vosaltres viviu, ja que la meva vida s’ha estimulat a partir de l’experiència; sempre dins dels límits, intentant entrar en negocis i sortir dels deutes, un abisme molt antic que els llatins anomenaven aes alienum, el llautó d’algú altre, ja que algunes de les seves monedes eren fetes de llautó; encara vivint, i morint, i enterrat amb el llautó d’algú altre; sempre prometent pagar, demà, i morint avui, insolvent; buscant el favor d’algú, per obtenir clients, de quantes maneres, que eviten els delictes de la presó estatal; mentint, adulant, votant, encongint-vos dins d’una closca de nou de civisme o dilatant-vos en un ambient de generositat fina i vaporosa, on podeu persuadir el vostre veí perquè us deixi fer-li les sabates, o el barret, o l’abric, o el carruatge, o importar els seus queviures, posant-vos malalts, que us permeti poder guardar llit durant un dia de malaltia, alguna cosa per poder entaforar en un cofre vell, o en un mitjó darrera del guix, o, més segur, al banc de confiança; tant se val on i com de gran o petita sigui la quantitat.

De vegades em pregunto com podem ser tan frívols, goso dir, per assistir impertèrrits a l’espectacle d’aquesta forma de servitud però d’alguna manera aliena a nosaltres anomenada Esclavitud Negra, amb l’existència de tants amos aguts i subtils que esclavitzen tant al nord com al sud. És difícil tenir un capatàs del sud; és pitjor tenir-ne un del nord; però el pitjor de tot és quan ets el teu propi supervisor d’esclaus de tu mateix. Estem parlant d’una divinitat en un ésser humà! Mireu el traginer que avança per la carretera, de camí cap al mercat de dia o de nit; hi ha alguna divinitat que el guiï? La seva feina més important és alimentar i donar aigua als cavalls! Quina importància té el seu destí en comparació amb els interessos del transport? No condueix a les ordres d’algú altre? Com n’és de diví, com n’és d’immortal? Mireu com s’encongeix de por i s’escapoleix, la vaga por que té tot el dia, en no ser mortal ni diví, sinó l’esclau i el presoner de la pròpia opinió de si mateix, una fama guanyada pels seus propis actes. L’opinió pública és un tirà dèbil en comparació amb la nostra pròpia opinió privada. El que un home pensa de si mateix és el que determina, o més aviat indica, el seu destí. Autoemancipació fins i tot a les províncies de l’oest de l’Índia de la moda i la imaginació. Quin Wilberforce tenim a l’abast perquè això esdevingui una realitat? Penseu, també, en les senyores del camp que fan puntes de coixí per al bany fins a l’últim dia, per no trair un interès massa esperançador en els seus destins! Com si es pogués matar el temps sense danyar l’eternitat.

La majoria d’homes porta una vida de força desesperació. El que s’anomena resignació és desesperació confirmada. Des de la ciutat desesperada vas a la comarca desesperada, i t’has de consolar amb la valentia dels visons i les almesqueres. S’encobreix una desesperació estereotipada però inconscient fins i tot sota el que anomenen jocs i entreteniments de la humanitat. No hi ha manera de jugar-hi, ja que es duen a terme després de la feina. Però és una característica de la saviesa no fer coses desesperades.

Quan considerem el que, per utilitzar paraules del catecisme, és el cap principal de l’home, i quines són les autèntiques necessitats i mitjans de vida, sembla com si l’home hagués escollit deliberadament el mode de vida habitual perquè el preferia abans que cap altre. Però honestament pensa que no té cap altra elecció. Però els caràcters vius i sans recorden que el sol es va alçar nítidament. Mai no és massa tard per deixar de banda els prejudicis. De tota manera, no es pot confiar en cap manera de pensar ni de fer sense proves. El que tothom pregona o passa en silenci com a cosa veritable aquell dia es pot tornar falsa el dia següent, una mera cortina de fum d’opinió, en la qual alguns havien confiat com en un núvol que ruixa pluja fertilitzant els seus camps. El que la gent gran diu que no es pot fer, ho proveu i descobriu que podeu fer-ho. Velles obres per als vells, i obres noves per als nous. La gent gran no en sabia prou en algun moment, potser, per anar a buscar combustible nou per mantenir el foc encès; la gent nova posa una mica de fusta seca a sota d’una olla, i dóna voltes al voltant del món a la velocitat dels ocells, d’alguna manera per matar la gent vella, com diu la frase. L’edat no està més ben (amb prou feines igual) qualificada per un instructor com la joventut, ja que ha perdut més coses de les que ha guanyat. Hom també pot dubtar de si l’home més llest ha après alguna cosa del valor absolut de la vida. Els vells pràcticament no tenen cap consell de gran importància per donar als joves, la seva pròpia experiència ha estat tan parcial, i les seves vides han estat uns fracassos tan miserables, per raons privades, com deuen creure; i pot ser que els quedi una mica de fe que defrauda aquella experiència, i només són menys joves del que eren. He viscut uns trenta anys en aquest planeta, i encara he de sentir la primera síl·laba d’algun consell valuós o fins i tot sincer dels més grans. No m’han ensenyat res, i probablement no em poden dir res amb aquesta finalitat. Aquí hi tenim la vida, un experiment que en gran mesura no he provat; però no em serveix de res que ells l’hagin provat. Si tinc alguna experiència que consideri valuosa, estic segur de reflexionar que d’això els meus mentors no me n’havien dit res.

Un pagès em diu: «No pots viure només de menjar verdura, ja que no proporciona res per fer els ossos»; i per tant dedica religiosament una part del seu dia a subministrar al seu sistema la matèria primera dels ossos; mentre camina parla darrere del seu bou, que, amb ossos fets de verdures, l’estira bruscament a ell i a la seva arada atrotinada malgrat tots els obstacles. Algunes coses són realment necessàries per a la vida en alguns cercles, els més indefensos i malalts, que en d’altres són simples luxes, i en d’altres resten totalment desconegudes.

Sembla que els seus avantpassats hagin passat per sobre de tota la raó de la vida humana, els alts i baixos, i per totes les coses que els han importat. Segons Evelyn, «el savi Salomó va donar ordenances sobre les distàncies entre els arbres; i els pretors romans van decidir cada quan podies anar a la terra del teu veí per recollir els aglans caiguts sense ser un intrús, i quina part pertany a aquell veí». Hipòcrates fins i tot va deixar instruccions sobre com ens hauríem de tallar les ungles; és a dir, que arribin a les puntes dels dits, ni més curtes ni més llargues. Sens dubte els més avorrits i tediosos que presumeixen d’haver acabat la varietat i les alegries de la vida són tan vells com Adam. Però les capacitats de l’home no s’han mesurat mai, ni nosaltres hem de jutjar el que podem fer segons cap precedent, per tant s’ha provat molt poca cosa. Siguin quins siguin els vostres fracassos fins al moment, «no us afligiu, fill meu, perquè qui hauria d’assignar-vos el que heu deixat per fer?».

Podríem posar a prova les nostres vides mitjançant un miler d’assaigs simples; com ara, per exemple, que el mateix sol que fa madurar les meves mongetes il·lumina ara mateix un sistema solar de terres com la nostra. Si m’hagués recordat d’això hauria evitat alguns errors. Aquesta no era la mateixa llum amb la qual les vaig treballar amb l’aixada. Les estrelles són els vèrtexs d’uns triangles meravellosos! Quins éssers distants i diferents en diverses mansions de l’univers estan contemplant en el mateix al mateix moment! La naturalesa i la vida humana són tan diverses com les nostres diverses constitucions. Qui podrà dir quina perspectiva ofereix la vida a un altre? Podria passar un miracle més gran que el de mirar-nos als ulls dels altres durant un instant? Hauríem de viure en totes les èpoques del món durant una hora; sí, en tots els mons de les eres. Història, Poesia, Mitologia! —No conec cap lectura de l’experiència de l’altre tan esglaiadora i informativa com aquesta.

La part més gran del que els meus veïns anomenen bo, crec en la meva ànima que és dolent, i si em penedeixo de res, és molt probable que sigui del meu bon comportament. Quin dimoni em va posseir que hagi fet que em porti tan bé? Podeu dir la cosa més intel·ligent que se us acudeixi, home vell —vos que heu viscut setanta anys, no sense honors, si se’n pot dir així—, sento una veu irresistible que em convida a allunyar-me’n. Una generació abandona les iniciatives d’una altra com si es tractés de vaixells encallats.

Crec que podem ser molt més confiats del que som. Podem renunciar a moltes atencions cap a nosaltres mateixos i dedicar-les a una altra tasca. La Natura està tan ben adaptada a les nostres debilitats com a la nostra força. La incessant ansietat i tensió d’alguns és una forma pràcticament incurable de malaltia. Estem fets per exagerar la importància de les obres que fem; i, malgrat tot, quantes coses deixem de fer! O, què passaria si ens haguessin pres per malalts? Com n’estem d’atents! Decidits a no viure segons la fe si ho podem evitar; tot el dia en alerta, a la nit diem les nostres pregàries de mala gana i ens confiem a les incerteses. Així que a consciència i sincerament ens obliguem a viure, acatant la nostra vida, i denegant la possibilitat de canvis. És l’única manera, diem, però hi ha tantes maneres com radis es poden dibuixar des d’un centre. Tot canvi és un miracle a contemplar, però és un miracle que es produeix a cada instant. Confuci va dir: «Saber que sabem el que sabem, i que no sabem el que no sabem, aquest és el coneixement veritable». Quan un home ha reduït un fet de la imaginació que sigui un fet del seu enteniment, preveig que tots els homes a la llarga estableixen les seves vides sobre aquesta base.

Deixeu-nos considerar, per un moment, de què es tracta la majoria dels problemes i l’ansietat que he mencionat, i fins a quin punt és necessari que estiguem preocupats o almenys que anem amb compte. Seria algun avantatge viure una vida primitiva i fronterera, encara que fos enmig duna civilització exterior, encara que només fos per aprendre el gruix de necessitats de la vida i quins mètodes s’han utilitzat per obtenir-les; o fins i tot per mirar per sobre els diaris dels mercaders, per veure què compraven habitualment els homes a les botigues, què guardaven, és a dir, quins eren els comestibles més habituals. Ja que les millores de les eres han tingut poca influència en les lleis essencials de l’existència de l’home, de la mateixa manera que els nostres esquelets, probablement, no es distingeixen dels dels nostres avantpassats.

Amb les paraules necessari per a la vida, vull dir qualsevol cosa, de tot el que l’home obté amb els seus propis esforços, que s’hagi fet per primer cop, o faci temps i s’hagi convertit en tan important per a la vida humana que pocs, si algú, ja provingui del salvatgisme, o la pobresa, o la filosofia, mai s’atreveixi a estar-ne sense. Per a moltes criatures hi ha en aquest sentit una necessitat en la vida: Menjar. Per al bisó del prat es troba a uns pocs centímetres de l’herba saborosa, amb aigua per beure, llevat que busqui el refugi del bosc o l’ombra de les muntanyes. No s’ha creat cap bèstia que necessiti res més que Menjar i un Refugi. Les coses necessàries per a un home en aquest clima es poden distribuir, amb prou precisió, sota els diversos encapçalaments de Menjar, Refugi, Roba i Combustible, ja que fins que no els tenim assegurats no estem preparats per entretenir els autèntics problemes de la vida amb llibertat i una perspectiva d’èxit. L’home ha inventat, no només cases, sinó roba i menjar cuinat, i, possiblement, a partir del descobriment accidental de l’escalfor del foc, i del seu conseqüent ús, que al principi era un luxe, en va sorgir l’actual necessitat de seure-hi al voltant. Observem els gats i els gossos que adquireixen el mateix caràcter secundari. Mitjançant un bon Refugi i la Roba retenim legítimament la nostra pròpia calor interna, però amb un accés d’aquests, o de Combustible, és a dir, amb una calor externa superior a la nostra calor interna, no es podria dir correctament que va començar la cuina? Darwin, el naturalista, diu dels habitants de Terra del Foc que, mentre que el seu equip, que anava ben vestit i seia a la vora del foc, no es podia dir que tingués calor, va observar com aquells salvatges despullats, que estaven més allunyats, davant la seva gran sorpresa, «regalimaven de suor en ser sotmesos a tanta calda». Així, ens diuen, el nou holandès[6] va despullat amb impunitat, mentre que l’europeu tremola abrigat amb roba. És impossible combinar la resistència d’aquests salvatges amb la intel·lectualitat de l’home civilitzat? Segons Liebig, el cos de l’home és una estufa, i el menjar el combustible que manté la combustió interna als pulmons. Quan fa fred mengem més, quan fa calor menys. La calor animal és el resultat d’una combustió lenta, i les malalties i la mort es produeixen quan és massa ràpida; o per la necessitat de combustible, o per algun defecte en el tiratge, el foc s’apaga. Evidentment la calor vital no es pot confondre amb el foc, sinó que és una analogia. Sembla, doncs, en la llista anterior, que l’expressió vida animal, és pràcticament sinònima de l’expressió calor animal, ja que, mentre que el Menjar es pot considerar el Combustible que manté el foc dins nostre —i el Combustible només serveix per preparar aquell Menjar o per incrementar la calor dels nostres cossos a partir del no-res—, el Refugi i la Roba també només serveixen per retenir la calor que generem i absorbim.

La gran necessitat, doncs, dels nostres cossos, és mantenir l’escalfor, per conservar la calor vital. Quantes molèsties ens prenem, no només per al Menjar, la Roba i el Refugi, sinó també per als nostres llits, que ens fan de vestimenta nocturna, que fan que robem els nius i el pit dels ocells per preparar aquest refugi amb un refugi, mentre que el talp té un llit d’herba al fons del seu cau! El pobre home acostuma a queixar-se que vivim en un món fred; i quan diem fred, no menys físic que social, ens referim directament a gran part del que ens passa. L’estiu, en alguns climes, fa possible que un home dugui una vida a l’estil dels Eliseus. El Combustible, excepte per cuinar el Menjar, esdevé innecessari; el Sol és el seu foc, i moltes de les fruites en tenen prou amb l’escalfor dels seus raigs; mentre que el Menjar normalment és més variat, i més fàcil d’obtenir, la Roba i el Refugi són totalment o parcialment innecessaris. Actualment, i en aquest país, crec, segons la meva experiència, que uns quants estris, un ganivet, una destral, una pala, un carretó, etc., i per als estudiosos una làmpada, material per escriure i l’accés a uns quants llibres, al costat de les necessitats bàsiques, es poden obtenir a un cost irrisori. Tot i així alguns, poc llestos, van a l’altra banda del globus, a zones bàrbares i poc saludables, i es dediquen de cos i ànima a fer negocis durant deu o vint anys per tal que puguin viure —és a dir, mantenir-se ben calents— i morir, finalment, a Nova Anglaterra. Els rics en luxes no només es mantenen simplement ben calents, sinó amb una escalfor no natural; com he insinuat anteriorment, es couen, evidentment à la mode.

La majoria de luxes, i moltes de les anomenades comoditats de la vida, no només no són indispensables, sinó que són autèntics obstacles en l’elevació de la humanitat. Pel què fa als luxes i a les comoditats, els més intel·ligents sempre han viscut una vida més simple i minsa que els pobres. Els antics filòsofs xinesos, hindús, perses i grecs eren d’una classe de la qual ningú no ha estat tan pobre en materials externs ni tan ric internament. No en sabem massa coses, però encara és extraordinari que en sapiguem tantes. El mateix és veritat dels reformadors i benefactors més moderns del seu gènere. Ningú no pot ser un observador imparcial o assenyat de la vida humana sinó del mirador del que hauríem d’anomenar pobresa voluntària. D’una vida de luxes el fruit és luxe, tant si és en l’agricultura com si ho és en el comerç, en la literatura o en l’art. Avui dia hi ha professors de filosofia, però no hi ha filòsofs. Tot i així, és admirable professar, perquè un dia va ser admirable viure. Ser filòsof no és merament tenir pensaments subtils, ni tan sols fundar una escola, sinó estimar la saviesa per viure segons els seus dictats, una vida de simplicitat, independència, magnanimitat i confiança. És per resoldre alguns problemes de la vida, no només teòricament, sinó també en la pràctica. L’èxit de grans erudits i pensadors normalment és un èxit pseudocortesà, ni regi ni humà. S’arrangen per viure merament amb conformitat, pràcticament com ho feien els seus pares, i de cap manera són els progenitors d’una raça noble d’homes. Però per què es degeneren els homes? Què fa que les famílies s’acabin? Quina és la naturalesa del luxe que debilita i destrueix nacions? Estem segurs de no tenir-ne gens en les nostres vides? El filòsof està avançat als seus temps fins i tot en la forma externa de la seva vida. No s’alimenta, es refugia, es vesteix, ni s’escalfa com els seus coetanis. Com pot un home ser filòsof sense mantenir la seva calor vital mitjançant mètodes millors que els d’altres homes?

Quan un home s’escalfa de les diverses maneres que he descrit, què vol a continuació? Segur que no vol més escalfor del mateix tipus, ni menjar més abundant i més ric, ni cases més grans i més esplèndides, ni roba més bona, ni més focs incessants i més calents, ni coses similars. Quan ha obtingut aquelles coses necessàries per a la vida, hi ha una altra alternativa que la d’obtenir coses supèrflues; i aquesta és, aventurar-se en la vida; les seves vacances de feines dures i humils han començat. La terra resulta que està preparada per plantar-hi llavors, ja que ha enviat la seva radícula cap avall, i pot ser que ara enviï els brots cap amunt també amb confiança. Com que l’home s’ha arrelat a la terra amb tanta fermesa, pot alçar-se amb la mateixa proporció cap al cel? Les plantes més nobles es valoren amb els fruits que donen finalment a l’aire i a la llum, lluny de la terra, i no es tracten com als comestibles més humils que, encara que pot ser que creixin dos cops a l’any, es cultiven només fins que han perfeccionat l’arrel, i sovint per això se’ls talla la part superior, per tal que gairebé ningú no els conegui a la temporada de la floració.

La meva intenció no és prescriure regles per a les naturaleses fortes i valentes, que tindran cura dels seus propis assumptes ja sigui al cel o a l’infern, i que potser construiran amb més magnificència i gastaran amb més generositat que els més rics, sense ni tan sols empobrir-se a si mateixes, sense saber com viuen, si, de fet, n’hi ha alguna d’aquestes, com s’ha somniat; no ho han somniat aquells qui troben l’entusiasme i la inspiració precisament en la condició actual de les coses, i la valoren amb l’afecció i l’entusiasme dels amants, i, fins a cert punt, considero que jo mateix pertanyo a aquest nombre; no parlo a aquells que tenen bones feines, en les circumstàncies que sigui, i ells saben si tenen bones feines o no, sinó principalment a la massa d’homes que estan descontents i es queixen aïlladament de la duresa de la seva càrrega o dels temps, que es podrien millorar. N’hi ha alguns que es queixen de tot amb més energia i de manera inconsolable, perquè estan, com diuen, complint amb la seva obligació. També tinc en compte aquella classe aparentment rica, però que és la classe més terriblement empobrida de totes, que ha acumulat brossa, però que no sap com utilitzar-la, ni com desfer-se’n, i per tant ha forjat les seves pròpies cadenes d’or o de plata.

*

Si hagués d’intentar explicar com he desitjat passar la meva vida durant els anys passats, probablement sorprendria aquells dels meus lectors que han conegut d’alguna manera la història real; de ben segur deixaria parats aquells que no en saben res. Només insinuaré algunes de les iniciatives que he valorat.

Fes el temps que fes, en qualsevol hora del dia o de la nit, he estat impacient per millorar el moment exacte, i tallar-lo i també enganxar-lo a la meva vara; per aparèixer en la trobada de dues entitats, el passat i el futur, que és precisament el moment actual; per trepitjar amb la punta dels dits aquella línia. Em perdonaran algunes parts obscures, ja que hi ha més secrets en el meu negoci que en el de la majoria d’homes, encara que no es mantinguin voluntàriament, sinó inseparables de la seva pròpia naturalesa. Us diria amb molt de gust tot el que en sé, i mai no pinto «Prohibit el pas» a la porta.

Fa temps que vaig perdre un gos de caça, un cavall castany i una tórtora, i encara els segueixo el rastre. He parlat d’ells amb molts viatgers, he descrit les seves pistes i les crides a què responien. N’he conegut un o dos que havien sentit el gos, i el pas del cavall, i que fins i tot havien vist la tórtora desaparèixer darrere d’un núvol, i se’ls veia tan ansiosos per recuperar-los com si els haguessin perdut ells mateixos.

Anticipar, no merament la sortida del sol ni l’alba, sinó, si és possible, la mateixa Natura! Quants matins, d’estiu i d’hivern, fins i tot abans que cap veí obrís el negoci, m’he anticipat a la meva! Sens dubte, molts dels homes del meu poble m’han conegut de retorn d’aquesta iniciativa, pagesos que es dirigien a Boston al crepuscle, o llenyataires que anaven a treballar. És veritat, mai no vaig assistir a la sortida del sol materialment, però, sens dubte, el que menys importava era només ser-hi present.

Tants dies de tardor, ai, i d’hivern, passats fora del poble, intentant escoltar el que duia el vent, per sentir-ho i transmetre-ho amb rapidesa! Pràcticament vaig invertir tot el capital i vaig perdre el propi alè en el negoci, treballant-hi al capdavant. Si hagués afectat algun dels partits polítics, si n’haguessin depès, hauria aparegut a la gaseta amb la intel·ligència més primerenca. En altres moments, mentre mirava des de l’observatori o des d’algun penya-segat o arbre, per telegrafiar qualsevol nova arribada, o mentre esperava al vespre als cims dels turons que el cel caigués, que pogués agafar alguna cosa, encara que mai no vaig agafar gaire res, i que el manà de la saviesa es tornés a dissoldre amb el sol.

Durant molt de temps vaig fer de reporter per a un diari, de no gaire tirada, l’editor del qual encara no s’ha vist en cor de publicar el volum de les meves contribucions i, com és habitual entre els escriptors, només tenia feina per la meva tenacitat. Tot i així, en aquest cas la meva tenacitat era la seva recompensa.

Durant molts anys em vaig autoanomenar inspector de les tempestes de neu i de pluja, i complia amb el meu deure fidelment; topògraf, si no de les carreteres, dels camins forestals i les rutes d’arreu, les mantenia obertes i mantenia els ponts dels barrancs transitables durant totes les estacions, on els talons públics havien testificat a favor de la seva utilitat.

Vaig tenir cura del bestiar silvestre del poble, que dóna a un fidel pastor un munt de problemes quan salta les tanques, i vaig vigilar els racons i raconets poc freqüentats de la granja; encara que no sempre sabés si Jonàs o Solomó treballaven en un camp en particular tal dia; no n’havia de fer res. Vaig regar el nabiu vermell, el cirerer i el lledoner, el pi roig i el cedre negre, el raïm blanc i la violeta groga, que potser s’haurien marcit en èpoques seques.

En resum, vaig anar fent així durant una bona temporada (ho puc dir sense presumir-ne), vetllant fidelment pel meu negoci, fins que es va fer més que evident que els homes del poble no m’admetrien de cap manera en la llista dels oficials, ni farien que el meu territori fos una prebenda a tenir en compte especialment. Els comptes, que puc jurar que feia fidelment —de fet mai no vaig tenir cap inspecció—, encara menys acceptats, menys pagats i consolidats. Malgrat tot, aquest no era el meu objectiu.

Al cap de poc, un indi ambulant va anar a vendre cistells a casa d’un reconegut advocat al meu veïnat. «Voleu comprar alguna cistella?» va preguntar. «No, no en volem cap» va ser la resposta. «Com!» va exclamar l’indi mentre sortia per la porta, «voleu que ens morim de gana?». En veure els seus veïns blancs industrials tan adinerats —l’advocat només havia de teixir arguments, i, per art de màgia, els seguien la riquesa i una bona posició— es digué a si mateix: «entraré al negoci; teixiré cistelles, és una cosa que sé fer». Creia que un cop fetes les cistelles ja hauria fet la seva part, i aleshores tocaria als homes blancs comprar-les. No havia descobert que era necessari fer que valgués la pena que els altres les compressin, o almenys fer-los-ho creure, o fer alguna altra cosa per compensar. Jo també havia teixit unes cistelles de textura delicada, però no les havia fet perquè ningú considerés que valia la pena comprar-les. Ni tan sols, en el meu cas, creia que valguessin la pena mentre les teixia, i en comptes d’estudiar com fer que els homes s’interessessin per comprar les cistelles, em vaig dedicar a estudiar com evitar la necessitat d’haver de vendre-les. La vida que els homes valoren i consideren reeixida és només un tipus de vida. Per què n’hauríem d’exagerar qualsevol altre tipus a costa dels altres?

En veure que no era gaire probable que els meus conciutadans em deixessin lloc als tribunals, ni cap coadjutoria o ofici en cap altre lloc, sinó que m’havia d’espavilar tot sol, em vaig dedicar més exclusivament que mai al bosc, on tenia més bona fama. Em vaig decidir a muntar el negoci de cop, sense esperar a tenir el capital necessari, amb els minsos mitjans de què ja disposava. El meu objectiu en anar a Walden Pond no era viure amb pocs diners ni a cos de rei, sinó dur a terme uns quants negocis privats amb els mínims obstacles; tenir dificultats per aconseguir el que volia amb una mica de sentit comú, una petita empresa i talent empresarial, no semblava tan trist com agosarat.

Sempre he intentat adquirir hàbits empresarials estrictes; són indispensables per a qualsevol home. Si el vostre negoci és amb l’imperi xinès, en tindreu prou amb una petita comptadoria a la costa, en algun port de Salem. Exportareu els articles que proporciona el país, productes purament autòctons, com fusta de pi trencada pel gel i una mica de granit, sempre disponibles al país. Seran bons negocis. Supervisar tots els detalls en persona, ser pilot i capità al mateix temps, propietari i assegurador; comprar i vendre i portar els comptes; llegir totes les cartes rebudes, i escriure o llegir totes les que s’envien; saldar el pagament dels impostos dia i nit; ser en molts llocs diferents de la costa gairebé a la mateixa hora —sovint el carregament més valuós arribarà a la costa de Jersey—; ser el teu propi telègraf, pentinar l’horitzó incansablement, parlar amb tots els vaixells que passen per la costa; mantenir un enviament regular de mercaderies per al subministrament d’un mercat tan llunyà i desorbitat; mantenir-vos informat de l’estat dels mercats, perspectives de guerra i pau a tot arreu, i anticipar les tendències del comerç i la civilització —aprofitant els resultats de totes les expedicions d’exploració, utilitzar noves rutes i totes les millores de la navegació—; estudiar cartes de navegació, la posició dels esculls o els nous fars i balises que s’establiran, i sempre, sempre, corregir les taules logarítmiques, ja que amb l’error de càlcul el vaixell sovint s’estavella contra una roca en comptes d’arribar a bon port —hi ha el destí no revelat de La Pérouse—; ciència universal per mantenir-hi la pau, estudiar les vides dels grans descobridors i navegadors, grans aventurers i mercaders, d’Hannó i els fenicis fins als nostres dies; en resum, s’ha de fer revisió de l’estoc de tant en tant, per saber la situació en què et trobes. És una feina de valorar les facultats d’un home —problemes de beneficis i pèrdues, d’interessos, de tares i pagaments, i càlculs de tots tipus, com demana un coneixement universal.

He pensat que Walden Pond seria un bon lloc per fer-hi negocis, no només gràcies al ferrocarril i al negoci del gel; ofereix avantatges que no seria prudent que divulgués; és un bon port i una bona base. Sense els maresmes de Neva per omplir; encara que a tot arreu s’ha de construir sobre pilars que van a càrrec teu. Es diu que una inundació per la marea amb un vent de l’oest, i gel a Neva esborraria Sant Petersburg de la faç de la terra.

Com que s’havia d’entrar en aquest negoci sense el capital habitual, podia ser que no fos fàcil conjecturar d’on s’havien de treure aquells mitjans que serien indispensables per a qualsevol tasca com aquella. Pel que feia a la roba, per entrar d’una vegada en la part pràctica de la qüestió, potser ens guiem més sovint per l’amor a la novetat i tenint en compte les opinions dels homes, per aconseguir-la, que per la mateixa utilitat. A ell, que té feina, deixem-li recordar que l’objectiu de la roba, en primer lloc, és retenir la calor vital, i en segon lloc, en aquest estat de societat, tapar la nuesa, i podrà jutjar quina quantitat de feina important o necessària podrà realitzar amb èxit sense contribuir al seu armari. Els reis i les reines que es posen la roba una sola vegada, encara que sigui confeccionada per un sastre o una modista per a les seves majestats, és impossible que coneguin la comoditat de portar un vestit que vagi bé. No són més que simples maniquins per penjar-hi la roba. Dia rera dia, les nostres vestidures s’assimilen més amb nosaltres mateixos, reben la impressió del caràcter de qui les porta, fins que les deixem de banda sense massa miraments ni remeis mèdics ni amb la solemnitat dels nostres cossos. Per a mi, cap home no ha perdut categoria per portar un pedaç a la roba, però estic segur que hi ha més preocupació, normalment, per portar roba a la moda, o almenys roba neta i sense pedaços, que per tenir una bona consciència. Però fins i tot si el renom no està tocat, potser el pitjor vici que es traeix és la imprevisió. A vegades poso a prova els meus coneguts amb tests com aquest: Qui s’atreviria a portar un pedaç, o només dos sargits, a sobre del genoll? La majoria es comporten com si creguessin que les seves perspectives en la vida s’arruïnarien si ho feien. Els seria més fàcil coixejar pel poble amb una cama trencada que passejar amb uns pantalons estripats. Sovint, si un senyor té un accident a les cames, se li poden arreglar, però si se li produeix un accident similar als camals dels pantalons, no hi ha res a fer, ja que ell té en compte, no el que és realment respectable, sinó el que es respecta. Només coneixem uns quants homes, però una gran quantitat d’abrics i bombatxos. Poseu el vostre vestit més nou a un espantaocells i quedeu-vos quiets i malgirbats al seu costat; qui no saludaria primer l’espantaocells? L’altre dia, quan passava per un camp de blat de moro, a prop d’un barret i un abric en una estaca, vaig reconèixer l’amo de la granja. Només estava una mica més colrat que quan l’havia vist per última vegada. He vist un gos que bordava a tots els estranys que s’aproximaven als terrenys del seu amo que anessin vestits, però que un lladre despullat feia callar sense problemes. És una qüestió interessant fins a quin punt els homes conservarien el seu rang si es desvestissin de les seves vestidures. Podríeu, en aquest cas, dir amb certesa quina companyia d’homes civilitzats pertanyia a la classe més respectada? Quan la senyora Pfeiffer, durant els seus viatges aventurers per tot el món, d’est a oest, estava tan a prop de casa com a la Rússia asiàtica, explica que va sentir la necessitat de canviar-se de roba i treure’s el vestit de viatjar, quan va anar a trobar-se amb les autoritats, ja que «era en un país civilitzat, on… la gent es jutja per la seva roba». Fins i tot als nostres pobles democràtics de Nova Anglaterra la possessió accidental de riquesa, i la seva manifestació només en forma de vestimenta i articles de la llar, atorguen al seu posseïdor un respecte gairebé universal. Però aquells que rendeixen aquest respecte, nombrosos i pagans com són, necessiten que se’ls enviï un missioner. A més, les vestimentes van introduir la costura, un tipus de feina que podríem anomenar infinita; un vestit de dona, almenys, mai no es pot donar per acabat.

Un home que finalment hagi trobat una cosa a fer no necessitarà un vestit nou per fer-la; en tindrà prou amb la vella voluntat, que haurà acumulat pols a les golfes durant un període indeterminat. Unes sabates velles faran servei durant més temps a un heroi del que han durat al seu servent —si és que algun heroi ha tingut mai un servent—; els peus descalços són més antics que les sabates, i li poden ser d’utilitat. Només aquells que assisteixen a vetllades i a balls legislatius han de tenir abrics nous, abrics per canviar-se tan sovint com canvia l’home que els porta. Però si la jaqueta i els pantalons, el barret i les sabates, són per venerar Déu, ja faran el fet, oi que sí? Qui ha vist alguna vegada la seva roba vella —el barret usat, realment gastat, que es descompon en els seus elements primitius—, de manera que ni es pugui considerar un deure caritatiu donar-la a un noi pobre, amb la possibilitat que ell la doni a algú encara més pobre, o hauríem de dir més ric, qui podria passar amb menys? Us dic: aneu amb compte amb totes les empreses que necessiten roba nova en comptes d’una persona nova que la porti. Si l’home no és nou, com pot ser que la roba nova li vagi bé? Si se us presenta alguna empresa nova, proveu de dur-la a terme amb la roba vella. Tots els homes volen, no pas una cosa que tingui a veure amb, sinó una cosa per fer, o encara millor ser alguna cosa. Potser no hauríem de procurar mai un vestit nou, encara que el vell estigui estripat i brut, fins que no ens haguem comportat, haguem emprès o navegat en alguna direcció que ens faci sentir com un home nou dins del vell, i quan retenir-ho seria com posar vi nou en bots vells.[7] La nostra època de mudança, com la de les aus, ha de ser una crisi en les nostres vides. La calàbria es retira a llacs solitaris per passar-la. Per això també les serps muden la seva pell, i l’eruga el seu abric de cuc, mitjançant una indústria i expansió interna; perquè la roba no és res més que la nostra cutícula més externa i embolcall mortal. Si no ens trobaríem navegant sota colors falsos i finalment ens destituiria inevitablement la nostra pròpia opinió, a més de la de la humanitat.

Ens posem vestidura rere vestidura, com si cresquéssim com les plantes exògenes mitjançant la no addició. La nostra roba externa, i sovint prima i moderna, és la nostra epidermis, o una pell falsa que no forma part de la nostra vida, i que es pot treure aquí o allí sense que es produeixin ferides mortals; les nostres peces de roba més gruixudes, que portem constantment, són el nostre tegument cel·lular, o còrtex, però les nostres camises són el nostre fetge, autèntica escorça, que no es pot treure sense circumdar i, per tant, destruir l’home. Crec que totes les races algunes temporades es posen alguna cosa que equival a la camisa. És desitjable que un home estigui guarnit per tal que simplement pugui posar-se les mans sobre ell mateix en la foscor, i que visqui en tots els aspectes de manera tan compacta i preparada que, si un enemic entra a la ciutat, pugui, com el vell filòsof, sortir per la porta amb les mans buides sense passar ànsia. Mentre que les vestidures gruixudes són, per a la majoria de propòsits, tan bones com tres de primes, i es pot trobar roba a preus realment assequibles per als clients, si es pot comprar un abric gruixut per cinc dòlars, que durarà els mateixos anys, pantalons gruixuts per dos dòlars, botes de cuir a un dòlar i mig el parell, i una gorra d’hivern per seixanta-dos centaus i mig, o encara millor se la pot fer un mateix a casa per un cost mínim, on és aquell tan pobre que, vestit amb una indumentària com aquesta, que s’ha guanyat ell mateix, no trobarà homes llestos que li facin reverències?

Quan demano una vestimenta d’un tipus determinat, la meva modista em diu amb un posat seriós: «Ara ja no els fan així» sense posar cap mena d’èmfasi en els, com si cités una autoritat tan impersonal com les Parques, i em costa que em faci el que vull, simplement perquè no es creu que vulgui dir el que dic, que sigui tan imprudent. Quan sento aquesta frase de l’oracle, per un moment em sento absort pel pensament, emfatitzant-me a mi mateix cada paraula per separat per tal de poder arribar a desvetllar-ne el significat, per saber quin grau de consanguinitat es relaciona els amb mi, i quina autoritat poden tenir en un afer que m’afecta tan directament; i, finalment, m’inclino per contestar-li amb el mateix misteri, i sense gota més d’èmfasi que el que posa en els: «És veritat, últimament no els feien, però hi han tornat». De què em serveix que prengui mides si no en pren de la meva personalitat, sinó només de l’amplada de la meva espatlla, com si es tractés d’una estaca on penjar-hi l’abric? No adorem les Gràcies, ni les Parques, sinó la moda. Ella fila i teixeix i talla amb autoritat. El cap dels micos de París es posa un barret de viatger, i tots els micos d’Amèrica fan el mateix. De vegades em desespero per obtenir la cosa més simple i honesta que es pot fer en aquest món amb l’ajut dels homes. Primer s’haurien de passar per una premsa potent, per exprimir-ne les velles nocions, perquè no es tornessin a posar drets massa aviat; i aleshores hi hauria algú a l’empresa amb un cuc al cap, incubat a partir d’un ou que ningú no sap quan s’hi va dipositar ja que ni el foc no els mata, i hauries perdut la feina. Tot i així, no oblidarem que es diu que ens ha arribat algun tipus de blat egipci de mans d’una mòmia.

En general, crec que no es pot sostenir que la indumentària hagi aconseguit en aquest país o en cap d’altre la dignitat d’un art. Actualment els homes s’arrangen per portar el que poden. Com els nàufrags, es posen el que troben a la platja, i a poca distància, espacial o temporal, es riuen de les disfresses dels altres. Totes les generacions es riuen de les modes antigues, però segueixen religiosament la nova. Ens entretenim contemplant els vestits d’Enric VIII o de la reina Elisabet com si fossin els del rei i de la reina de les illes Caníbal. Tota indumentària quan no es porta és llastimosa o grotesca. Només la mirada seriosa que ens analitza i la vida sincera que hi passa a través fa que no ens posem a riure i consagra les vestidures de qualsevol persona. Encara que l’Arlequí tingui un atac de còlics, la seva indumentària seguirà essent la mateixa. Quan a un soldat el fereixen amb una bala de canó, el color porpra li arriba també als parracs.

El gust infantil i salvatge dels homes i dones pels nous patrons fa que molts tremolin i mirin guenyo a través de calidoscopis que poden descobrir la figura particular que aquesta generació necessita avui. Els fabricants han après que aquest gust és merament capriciós. Entre dos models amb l’única diferència d’uns quants fils més o uns quants fils menys o d’un color concret, l’un es vendrà ràpidament, l’altre es quedarà al prestatge, encara que sovint succeeix que a la temporada següent passa a estar més de moda. Comparativament, fer-se tatuatges no és un costum tan horrible com es diu. No és bàrbar merament perquè la impressió es faci dins la pell i sigui inalterable.

No em crec que el nostre sistema industrial sigui la millor manera perquè els homes puguin tenir roba. Les condicions de producció s’assemblen cada dia més a les angleses; i no me’n puc admirar, ja que, pel què he observat, l’objectiu principal no és que la humanitat pugui anar ben vestida de forma honesta, sinó, inqüestionablement, que les corporacions es puguin enriquir. A llarg termini els homes només encerten allà on apunten. Per això, encara que a curt termini hagin de fallar, seria millor que apuntessin a un lloc alt.

*

Pel què fa al Refugi, no negaré que actualment sigui una necessitat de la vida, encara que hi hagi exemples d’homes que se n’han sortit sense durant períodes llargs en països més freds que aquest. Samuel Laing diu que «el lapó amb el seu vestit de pell, i amb una bossa de pell que es posa per sobre del cap i de les espatlles, dormirà nit rere nit sobre la neu… amb un grau de fred que extingiria la vida de qualsevol altra persona que hi estigués exposada amb roba de llana». Els havia vist dormir d’aquesta manera. Encara afegeix: «No són més resistents que altres pobles». Però, probablement, l’home no havia viscut prou de temps a la terra per descobrir la conveniència d’una casa, amb les comoditats domèstiques, una frase que originalment podria haver significat les satisfaccions de la casa més que de la família, encara que aquestes han de ser extremadament parcials i ocasionals en aquells climes on la casa s’associa als nostres pensaments amb l’hivern o principalment amb les estacions plujoses, i dos terços de l’any, tot és innecessari, excepte el para-sol. En el nostre clima, a l’estiu, antigament només era una coberta per a la nit. A les pictografies índies la tenda índia era el símbol del pas d’un dia, una línia de tendes gravades o pintades a l’escorça d’un arbre significava les vegades que hi havien acampat. A l’home no se li van donar unes extremitats tan grans i robustes perquè hagués de buscar estrènyer el seu món i delimitar un espai on encabir-se. Al principi anava descalç i vivia a l’exterior, però encara que fos prou agradable amb un temps càlid i serè, durant el dia, l’estació plujosa i l’hivern, per no parlar del sol tòrrid, potser a la raça se li hauria refredat la punta dels dits si no s’hagués afanyat a protegir-se amb el refugi d’una casa. Adam i Eva, segons la faula, van portar enramades abans que roba. L’home volia una llar, un lloc d’escalfor, o comoditat, abans que escalfor, i després l’escalfor de l’afecte.

Ens podem imaginar un temps en què, durant la infantesa de la raça humana, algun mortal emprenedor va entrar sigil·losament en un forat d’una roca. Cada infant torna als inicis del món, fins a cert punt, i li encanta estar-se a fora, encara que sigui humit i fred. Juga a fer cases, i a anar a cavall, perquè té un instint. Qui no recorda l’interès que tenia, de jove, per mirar les pedres apilades, o per acostar-se a una cova? Era l’ànsia natural per aquest vestigi, qualsevol vestigi del nostre avantpassat més primitiu que encara sobrevivia en nosaltres. A partir de la cova hem avançat a les teulades de fulles de palmera, d’escorça i branques, de fil teixit i estès, d’herba i de palla, de taulons i còdols, pedres i lloses. Al final, ja no sabem què és viure a l’aire lliure, i les nostres vides són domèstiques en més sentits dels que ens pensem. Des de la llar de foc el camp queda molt lluny. Estaria bé, potser, si haguéssim de passar més dels nostres dies i nits sense cap obstacle entre nosaltres i els cossos celestials, si el poeta no parlés tan sota el teulat, o el sant no hi visqués tant de temps. Els ocells no canten a dins de les coves, ni els coloms fan volar la seva innocència als colomars.

Tot i així, quan una persona pensa en la construcció d’un habitatge, li correspon exercir una mica de perspicàcia ianqui, no fos cas que acabés en un taller, un laberint sense sortida, un museu, una casa de caritat, una presó o un esplèndid mausoleu. Tingueu en compte, primer de tot, com n’és de poc necessari un refugi. Vaig veure indis Penobscots, al seu poblat, que viuen en tendes de roba fina de cotó, envoltats de gairebé un peu de neu, i vaig pensar que la voldrien més fonda per resguardar-se del vent. Abans, quan la manera com guanyar-me la vida honestament, amb llibertat per a la meva recerca genuïna, era una qüestió que em preocupava encara més que ara, ja que per desgràcia m’he tornat d’alguna manera insensible, solia mirar un contenidor gran al costat de la via del tren, de sis peus de llarg per tres d’ample, on els treballadors guardaven les eines a la nit; em va fer pensar que cada home que treballava tan durament en podria aconseguir un per un dòlar, i que, després d’haver-hi fet uns quants forats amb una barrina, perquè almenys hi entrés l’aire, hi podria entrar quan plogués a la nit, i abaixar-ne la tapa, i tenir-hi llibertat amb el seu amor, i ser lliure d’ànima. Això no semblava el pitjor, ni de cap manera una alternativa menyspreable. Podries quedar-te despert tan com volguessis, i, quan et llevessis, sortir sense que cap propietari o arrendador et perseguís pel lloguer. Massa sovint un home és pressionat fins a la mort per pagar un lloguer d’un contenidor més gran i més luxós i no s’hauria mort de fred en un contenidor com aquell. No ho dic gens de broma. L’economia és un tema que es pot tractar a la lleugera, però del qual no se’n pot prescindir així com així. Una casa còmoda per a una raça rude i resistent, que en la seva majoria vivia a l’exterior, en algun moment es va fer gairebé només amb els materials que la Natura ens posava a les mans. Gookin, que era encarregat del tema dels indis a la colònia de Massachusetts, escrivia el 1674, dient: «Les seves millors cases estan cobertes de manera molt polida, endreçada i càlida amb escorça que extreuen dels arbres durant les estacions en què ha sortit la saba, i que tallen en grans flocs i deixen assecar sota el pes de la fusta pesada mentre està verda… Les més humils estan cobertes amb estores que es fan amb un tipus de boga, i són igualment ben endreçades i càlides, però no tan bones com les anteriors… N’he vist algunes d’una amplada de seixanta o cent peus de llarg i trenta peus d’ample… M’he allotjat moltes vegades a les seves tendes, i les he trobat tan càlides com les millors cases angleses». Afegeix que normalment estan encatifades i recobertes per dins amb estores ben brodades, i ben equipades amb diversos utensilis. Els indis havien avançat fins al punt de poder regular l’efecte del vent mitjançant una estora penjada per sobre d’un forat a la teulada i que es movia amb una corda. Aquest tipus de casa es construïa en primer lloc en un dia o dos com a màxim, i es desmuntava i es tornava a muntar en només unes hores; i cada família en tenia una, o una part d’una.

En estat salvatge cada família té un refugi de la millor classe, i suficient per a les seves necessitats més corrents i simples; però crec que parlo dins dels límits quan dic que, encara que els ocells de l’aire tenen els seus nius, i les guineus els seus caus, i els salvatges les seves tendes, en la societat moderna civilitzada, menys de la meitat de les famílies tenen el seu propi refugi. Als grans pobles i ciutats, on la civilització preval especialment, el nombre d’aquells que tenen un refugi en propietat és una fracció molt petita de la totalitat. La resta paga una taxa anual per a aquesta vestidura que és la més externa, que s’ha convertit en indispensable estiu i hivern, amb la qual podria comprar un poble sencer de tendes índies, i en canvi contribueix a mantenir-los pobres durant tota la vida. No vull insistir aquí en el desavantatge del lloguer en contra de la compra, però és evident que els salvatges són propietaris del refugi perquè val molt poc, mentre que l’home civilitzat normalment lloga el seu perquè no es pot permetre tenir-ne un en propietat; ni tampoc pot, a la llarga, permetre’s llogar-ne un de millor. Però, un respon, «pagant només aquesta taxa, l’home civilitzat pobre s’assegura un habitacle que és un palau si el comparem amb el del salvatge». Un lloguer anual de vint-i-cinc a cent dòlars (són les tarifes del país) li permet beneficiar-se de les millores dels segles, apartaments espaiosos, pintura i paper nets, una llar de foc Rumford, les parets enguixades, cortines venecianes, una bomba de coure, tancaments amb molles, un celler ampli i moltes altres coses. Però com és que aquell de qui es diu que gaudeix d’aquestes coses s’anomena pobre home civilitzat, mentre que el salvatge, que no les té, és tan ric sent com és? Si es reafirma que la civilització és un avanç real a la condició d’un home —i crec que ho és, encara que només els llestos n’aprofiten els avantatges—, s’ha de demostrar que ha generat millors habitatges sense fer-los més costosos; i el cost d’una cosa és la quantitat del que anomeno vida que es necessita intercanviar per obtenir-la, de forma immediata o a llarg termini. Una casa normal en aquest barri potser costa vuit-cents dòlars, i per aconseguir aquesta quantitat es triga de deu a quinze anys de la vida d’un treballador, encara que no tingui una família al seu càrrec —estimant el valor financer de la feina de cada home a un dòlar per dia, ja que encara que n’hi ha que en rebin més, d’altres en reben menys—; així que normalment ha de passar més de mitja vida abans d’haver-se guanyat la seva tenda. Si, en canvi, suposem que paga lloguer, es tracta de l’elecció dubtosa dels dolents. El salvatge hauria estat prou llest per canviar la seva tenda per un palau amb aquestes condicions?

Es pot endevinar que redueixo tots els avantatges de tenir aquesta propietat supèrflua a una inversió amb vista al futur, pel que fa a l’individu, principalment per cobrir les despeses del funeral. Però potser no és necessari que un home s’enterri a si mateix. Tot i així, això assenyala una important distinció entre l’home civilitzat i el salvatge, i, sens dubte, tenen una concepció sobre nosaltres que juga a favor nostre i consisteix a fer que la vida de la gent civilitzada sigui una institució, on la vida individual queda en gran part absorbida, per tal de perfeccionar i preservar la raça. Però desitjo ensenyar quin sacrifici representa avui dia obtenir aquest avantatge, i suggerir que possiblement podem viure sense patir cap desavantatge. Què voleu dir quan dieu que sempre teniu un pobre en vosaltres, o que els pares menjaven raïm verd, i als fills se’ls esmussen les dents?

«Jo, el Senyor, Déu sobirà, afirmo i juro que a Israel no repetireu més aquesta dita.

»Totes les vides humanes són meves, tant la del pare com la del fill. Totes dues són meves. Només el qui pequi morirà».[8]



Quan penso en els meus veïns, els pagesos de Concord, que almenys són tan rics com la gent d’altres classes, crec que la majoria d’ells han treballat durament vint, trenta o quaranta anys, que s’han convertit en propietaris de les seves granges, que normalment han heretat amb maldecaps, o que han comprat amb diners prestats —i podem considerar un terç d’aquest treball el cost de les seves cases— però normalment encara no les han pagat. És veritat, els maldecaps a vegades superen el valor de la granja, ja que la mateixa granja es converteix en un maldecap més gran, i continuem trobant homes per heretar-les, perquè, com diuen, les coneixen bé. Quan penso en els taxadors, estic sorprès que no em puguin nombrar d’una vegada una dotzena de persones del poble que tinguin les granges en propietat ras i net. Si voleu saber la història d’aquestes propietats, demaneu-la al banc on estan hipotecades. L’home que realment ha pagat la granja amb el seu treball és tan poc habitual que tots els veïns el podrien assenyalar amb el dit. Dubto que n’hi hagi tres, d’aquests, en tot Concord. El que s’ha dit dels mercaders, que una gran majoria, fins als noranta-set en un centenar, segur que fracassaran, és igualment veritat dels pagesos. Pel que fa als mercaders, però, un d’ells diu pertinentment que gran part dels seus fracassos no són fracassos genuïnament financers, sinó merament fracassos per complir els seus compromisos, perquè és poc convenient; és a dir, és el caràcter moral que s’esfondra. Però això afegeix una cara infinitament pitjor a la qüestió, i suggereix, a més a més, que probablement ni tan sols els altres tres van aconseguir salvar les seves ànimes, sinó que potser estan arruïnats en un sentit pitjor que els que van fracassar honestament. La fallida i el rebuig són els trampolins des dels quals s’impulsa bona part de la nostra civilització i fa salts mortals, però els salvatges estan sobre la rígida planxa de la fam. Tot i així, anualment se celebra la Fira de bestiar de Middlesex amb esplendor, com si totes les frontisses de la maquinària agrícola anessin com una seda.

El pagès s’esforça per solucionar el problema d’una manera de guanyar-se la vida amb una fórmula més complicada que el problema en si. Per obtenir els mínims imprescindibles especula amb ramats de bestiar. Amb habilitat consumada va parar la seva trampa amb una molla molt fina per caçar la comoditat i la independència, i aleshores, mentre es girava, s’hi va enganxar la cama. Aquesta és la raó de la seva pobresa; i per una raó similar tots som pobres respecte a un miler de comoditats salvatges, encara que estiguem envoltats de comoditats. Com Chapman canta:

«La falsa societat dels homes

a canvi de la grandesa terrenal

transforma en aire els béns celestials».



I quan el pagès aconsegueix casa seva, pot ser que no es converteixi en el més ric, sinó en el més pobre, i que sigui la casa qui el tingui a ell. Tal com jo ho veig, aquesta era una objecció vàlida instada per Momus[9] sobre la casa de Minerva, que ella «no havia fet mòbil, i per tant no podia evitar un mal veïnatge»; i encara es pot objectar, ja que les nostres cases són unes propietats tan difícils de moure que sovint, més que habitar-hi, hi estem empresonats; i el mal veïnatge que hem d’evitar són els nostres propis jos vils. Conec una o dues famílies, almenys, en aquest poble, que, durant gairebé una generació, han desitjat vendre les seves cases dels afores i traslladar-se a dins del poble, però no ho han aconseguit, i només la mort els farà lliures.

Suposem que la majoria poden, com a mínim, ser propietaris o llogar una de les cases modernes amb les seves millores. Mentre que la civilització ha estat millorant les nostres cases, no ha millorat de la mateixa manera els homes que les han d’habitar. Ha creat palaus, però no era tan fàcil crear nobles i reis. I si les cerques de l’home civilitzat no són més valuoses que les del salvatge, si dedica la major part de la seva vida obtenint merament les necessitats i les comoditats bàsiques, per què hauria de tenir un habitatge millor que l’anterior?

Però com li va, a la minoria pobra? Potser es trobarà que només proporcionalment ja que alguns s’han trobat, en circumstàncies externes, per sobre del salvatge, d’altres s’han degradat per sota seu. El luxe d’una classe es contraresta amb la indigència d’una altra. A una banda hi ha el palau, a l’altra la casa de caritat i els «pobres silenciosos». Les miríades que van construir les piràmides per convertir-les en tombes dels faraons s’alimentaven d’alls, i pot ser que no se’ls enterrés decentment. El maçó que acaba la cornisa del palau a la nit torna a una barraca que potser no és tan bona com una tenda índia. És un error suposar que, en un país on les proves de la civilització existeixen, la condició d’un cos molt gran d’habitants pot ser que no estigui tan degradat com el dels salvatges. Em refereixo als pobres degradats, no als rics degradats. Per saber-ho no hauria de mirar més enllà de les barraques que a tot arreu limiten les vies de tren, aquella última millora en la civilització; on veig amb les meves passejades diàries éssers humans que viuen en corts, i tot l’hivern amb una porta oberta, per poder tenir llum, sense cap pila de llenya visible, sovint imaginable, i les formes de la vellesa i la joventut estan permanentment contretes amb el llarg hàbit d’encongir-se pel fred i la misèria, i el desenvolupament de totes les seves extremitats i facultats en queda afectat. Certament és just mirar a aquella classe que fa la feina amb la qual s’aconsegueixen les obres que distingeixen aquesta generació. Aquesta també, en més o en menys mesura, és la condició dels operaris de cada unitat a Anglaterra, que és el gran asil de pobres del món. O podria parlar d’Irlanda, que està marcada com un dels punts blancs o progressistes del mapa. Contrasteu la condició física dels irlandesos amb la dels indis d’Amèrica del Nord, o amb la d’un illenc del mar del Sud, o amb la de qualsevol altra raça salvatge abans que es degradés amb el contacte amb l’home civilitzat. Tot i així no tinc cap dubte que els governants d’aquesta gent siguin tan intel·ligents com la mitjana dels governants civilitzats. La seva condició només demostra que la misèria pot consistir en la civilització. Gairebé no necessito referir-me als treballadors dels nostres estats del sud que produeixen les exportacions principals d’aquest país, i que són ells mateixos una producció principal del sud. Però em limito a aquells de qui es diu que estan en circumstàncies moderades.

Resulta que la majoria d’homes mai no s’ha plantejat què és una casa, però de fet són pobres innecessàriament tota la vida perquè creuen que n’han de tenir una com la dels veïns. Com si algú s’hagués de posar qualsevol classe d’abric que el sastre li tallés, o, deixant gradualment el barret fet de fulles de palmera o la gorra de marmota, queixar-se dels temps difícils perquè no es pot permetre comprar-se una corona! És possible inventar una casa encara més adequada i luxosa que la que tenim, però que malgrat tot tothom admetria que un home no la pot pagar. Sempre hem d’estudiar per obtenir més coses d’aquestes, sense estar contents a vegades amb menys? El ciutadà respectable ha d’ensenyar amb solemnitat, amb el precepte i l’exemple, la necessitat que l’home jove tingui un cert nombre superflu de sabates lluents i paraigües, i cambres de convidats buides per a convidats buits, abans de morir? Per què els nostres mobles no poden ser tan senzills com els dels àrabs o els indis? Quan penso en els benefactors de la raça, a qui hem glorificat com a missatgers del cel, portadors de regals divins per a l’home, no m’imagino cap comitiva als seus talons, ni cap carruatge ple de mobles moderns. I què si hagués de permetre —no seria una assignació singular?— que els nostres mobles fossin més complexos que els dels àrabs, en la mateixa proporció en què som moralment i intel·ligentment els seus superiors! Actualment les nostres cases estan atapeïdes i corrompudes, i una bona mestressa de casa en llençaria una bona part a la brossa, en comptes de deixar la feina del matí mig feta. La feina del matí! Segons els rubors d’Aurora i la música de Memnó, quina hauria de ser la feina del matí en aquest món? Tenia tres pedres calcàries a sobre l’escriptori, però m’horroritzava haver de treure’ls la pols cada dia, quan els mobles de la meva ment encara no havien acumulat pols, i les vaig llançar per la finestra, disgustat. Aleshores, com podria tenir una casa moblada? Abans seuria a l’aire lliure, ja que la pols no s’acumula sobre l’herba, només on l’home ha esquinçat la terra.

Són els luxosos i dissipats que estableixen les modes que el ramat segueix amb tanta diligència. El viatger que para a les millors cases, o així és com se les anomena, aviat ho descobreix, ja que els amos es creuen que és un Sardanapalus, i si es resigna a les seves misericòrdies tendres estaria totalment mutilat. Crec que al vagó del ferrocarril ens inclinem per gastar més en luxes que en seguretat i coses pràctiques, i això amenaça que no aconsegueixi ser millor que una sala moderna, amb els seus divans, pufs i tendals, i un centenar d’altres coses orientals, que ens emportem cap a l’oest i que es van inventar per a les senyores de l’harem i els nadius efeminats de l’imperi xinès, dels quals Jonathan[10] s’hauria d’avergonyir de conèixer-ne els noms. M’estimaria més seure sobre una carbassa i tenir-la per a mi sol que no pas estar en un indret atapeït de gent però damunt un coixí de vellut. M’estimaria més moure’m per la terra en un carro de bous i tenir el camí lliure, que anar al cel amb un vagó modern d’un tren d’excursions i respirar malària tot el camí.

La mateixa simplicitat i nuesa de la vida d’un home a les èpoques primitives implica aquest avantatge, com a mínim, que li deixava ser res més que un foraster a la Natura. Quan se sentia com nou després de menjar i dormir, es tornava a plantejar el seu viatge. Habitava, així, en una tenda en aquest món, i si no s’obria pas entre les valls, travessava les planes o feia els cims de les muntanyes. Però, vet aquí! Els homes s’han convertit en les eines de les seves eines. L’home que independentment collia la fruita quan tenia gana s’ha fet pagès; i el que es refugiava a sota d’un arbre, masover. Ja no acampem per fer nit, sinó que ens hem establert a la terra i hem oblidat el cel. Hem adoptat el cristianisme merament com un mètode millorat de l’agricultura. Hem construït una casa familiar per a aquest món, i per al pròxim, un mausoleu familiar. Les millors obres d’art són l’expressió d’un home que lluita per alliberar-se de la seva condició, però l’efecte del nostre art és merament per fer que aquest estat inferior sigui còmode i l’estat superior s’oblidi. Realment no hi ha cap lloc en aquest poble per a una bona obra d’art; si n’haguéssim tingut alguna, per exhibir, per a les nostres vides, les nostres cases i carrers, no tindríem cap pedestal adequat on posar-la. No hi ha ni un clau on poder clavar el quadre, ni un prestatge per rebre el bust d’un heroi o un sant. Quan penso en com es construeixen i es paguen, o no, les nostres cases, i com es gestiona i se sosté la seva economia interna, em pregunto si el sòl no cedeix per sota del visitant mentre ell admira la quincalla que reposa a la lleixa de la llar de foc, i el deixa caure al celler, sobre algun fonament terrenal fort, sòlid i honest. No puc evitar percebre que aquesta vida que s’anomena rica i refinada és una cosa a la qual s’ha saltat, i no aconsegueixo adaptar-me a la diversió de les bones arts que l’adornen, ja que la meva atenció se centra totalment en el salt; perquè recordo que el salt més gran i genuí, només a causa dels músculs humans, que es coneix, és el de certs àrabs nòmades, que es diu que van saltar vint-i-cinc peus al nivell de terra. Sense suport artificial, segur que l’home podrà retornar a la terra més enllà d’aquella distància. La primera qüestió que estic temptat a formular al propietari de tal impropietat és: «Qui us reforça? Sou un dels noranta-set que fracassen, o un dels tres que se’n surten? Contesteu-me aquestes preguntes, i potser aleshores em miraré els vostres ornaments insignificants i els trobaré decoratius». Un carro davant d’un cavall no és ni bonic ni útil. Abans de poder adornar casa nostra amb objectes bonics s’han de despullar les parets, igual que les nostres vides, i el fet de tenir una casa i una forma de vida boniques ha de tenir una bona base; ara bé, el gust per a la bellesa es cultiva més a l’exterior, on no hi ha ni casa ni masover.

El vell Johnson, en el seu llibre Wonder-Working Providence, quan parlava dels primers colons de la seva ciutat, dels qui era coetani, ens diu que «s’enterren ells mateixos a terra per buscar el seu primer refugi a sota d’algun turó i, en posar la terra damunt de la fusta, hi encenen un foc que fumeja molt, al cantó més alt». No els van «donar una casa», diu ell, «fins que la terra, amb la benedicció del Senyor, va donar pa per alimentar-los», i la collita del primer any va ser tan escassa que «havien de tallar el pa ben prim durant una llarga temporada». El secretari de la província de Nova Holanda, que escrivia en holandès, el 1650, per donar informació a aquells que desitjaven establir-s’hi, afirma molt particularment que «aquells de Nova Holanda, i especialment a Nova Anglaterra, que d’entrada no tenen mitjans per construir granges com desitgen, excaven un pou quadrat a terra, com si fos un celler, de sis o set peus de profunditat, igual de llarg que d’ample com creuen convenient, revesteixen la terra de dins amb fusta per tota la paret del voltant, i folren la fusta amb l’escorça dels arbres o amb alguna altra cosa per evitar que la terra s’esfondri; a terra hi posen taulons, i el cobreixen amb panells de fusta a sobre que fan de sostre, aixequen una teulada de troncs ben posats i els cobreixen amb escorça o amb terra verda, perquè puguin viure secs i calents en aquestes cases amb totes les seves famílies durant dos, tres o quatre anys, i saben que es fan particions en aquests cellers adaptats a la mida de la família. Els homes rics i més importants de Nova Anglaterra, al principi de les colònies, van començar a construir cases d’aquest tipus per dues raons: en primer lloc, per no perdre el temps construint i per això trobar-se mancats de menjar la següent temporada; en segon lloc, per no desanimar els pobres treballadors que havien portat en gran nombre de la seva pàtria. Al cap de tres o quatre anys, quan el camp es va adaptar a l’agricultura, es van construir cases belles, en les quals es van gastar diversos milers».

Amb aquest procediment, els nostres avantpassats almenys demostraven tenir certa prudència, com si el seu principi fos el de satisfer en primer lloc les necessitats més imperioses. Però les hem satisfet ara, aquestes necessitats més imperioses? Quan penso a comprar-me un habitatge luxós, me’n dissuadeix el fet que, per dir-ho així, el camp encara no està adaptat a la cultura humana i que ens veiem obligats a tallar el nostre pa espiritual a llesques molt més fines que els nostres avantpassats. No dic que s’hagin d’abandonar tots els guarniments arquitectònics ni tan sols en els períodes més crus, però sí que hauríem de cobrir primer les nostres llars de bellesa, perquè està en contacte amb les nostres vides de la mateixa manera que la closca ho està amb la del mol·lusc, i així no ens representarà cap molèstia. Però, ai! He estat a l’interior d’una o dues i sé molt bé què representen.

Tot i que actualment no som tan degenerats com per no saber viure en una cova o en una tenda i per no vestir-nos amb pells, és millor acceptar els avantatges que la invenció i la indústria de la humanitat ofereixen, malgrat el preu elevat que tenen. En una comunitat com aquesta, cartells i plaques, calç i maons, són més barats i fàcils d’obtenir que les coves adequades, que els troncs sencers, que la quantitat suficient d’escorça, o fins i tot que les pedres planes o l’argila de qualitat. Parlo d’aquest tema amb coneixement de causa perquè m’he familiaritzat amb totes dues en teoria i en la pràctica. Amb una mica més d’enginy podríem fer ús d’aquests per ser més rics del que ho són ara els més rics i per convertir la nostra civilització en una benedicció. L’home civilitzat és un home salvatge amb més experiència i saviesa. Però anem al gra.

Cap al final de març de 1845, em van deixar una destral i vaig anar al bosc del voltant de la llacuna Walden, molt a prop d’allà on pretenia construir-me la meva casa, i vaig començar a tallar uns quants pins blancs alts i punxeguts, encara joves, per aprofitar-ne la fusta. És complicat començar sense demanar que et deixin res, però potser és la manera més generosa de fer-ho perquè així permets que els teus companys participin de la teva empresa. El propietari de la destral, quan me la va deixar, em va dir que aquell objecte era la nineta dels seus ulls, però jo la hi vaig tornar més afilada que quan me l’havia deixada. El meu lloc de treball era una vessant suau coberta de pins des de la qual es veia la llacuna, i una petita clariana delimitada per pins i nogueres americanes. La llacuna, tot i que amb alguns punts oberts, encara reposava sota una capa de gel i es veia tota fosca i plena a vessar d’aigua. Aquells dies en què hi treballava van caure algunes volves de neu però la major part dels dies, quan iniciava la tornada a casa per la via del tren, els pilots de sorra groguenca s’estenien lluents per la calitja, i els rails brillaven sota el sol de primavera, i se sentien l’alosa i el Contopus virens i altres ocells que ja arribaven per començar un any més amb nosaltres. Eren dies de primavera agradables en els quals l’hivern del descontentament humà es desglaçava juntament amb la terra, i la vida que s’havia tornat letàrgica, es recobrava. Un dia en què se m’havia desmanegat la destral després de tallar una noguera verda de la qual vaig extreure un tascó amb què vaig falcar el mànec amb l’ajuda d’una pedra, i vaig col·locar en una bassa per tal que s’inflés la fusta, vaig veure una serp ratllada que es ficava a l’aigua; es va quedar al fons de la bassa, aparentment sense que li suposés cap problema, tota l’estona que jo vaig ser allà, durant més d’un quart d’hora; potser perquè encara no havia abandonat del tot el seu estat letàrgic. Vaig pensar que havia de ser per algun motiu semblant que els homes rauen en la seva condició actual, baixa i primitiva; per contra, si sentissin la influència de l’empenta primaveral, accedirien necessàriament a una vida superior més etèria. En altres ocasions ja m’havia trobat serps d’aquelles al camí de matinada amb alguna part del cos encara rígida i insensible, esperant que el sol les escalfés. El dia 1 d’abril va caure una pluja que va fondre el glaç i a primera hora del dia, quan encara hi havia molta boira, vaig sentir una oca extraviada que buscava el camí fins a la llacuna mentre escatainejava com si estigués perduda, o com si fos una ànima de la boira.

Vaig seguir així durant uns quants dies, tallant arbres i fent bigues, tot amb la mateixa destral estreta, sense pensar en res erudit ni comunicatiu i entonant per mi mateix:

«Els homes diuen saber moltes coses;

però, mireu!, s’han fet seves les ales,

les arts i les ciències,

i mil accessoris;

El vent que bufa però,

és tot el que arriben a comprendre».



Vaig tallar els travessers de quinze per quinze centímetres, la major part de les bigues només per dos costats, i els llistons i llates per al terra per un costat, deixant-hi la resta de l’escorça per tal que quedés una fusta més forta i recta que la serrada. Com que aleshores ja m’havien deixat més eines, encadellava i entallava cada peça per la base. Els dies al bosc no es feien gens llargs; m’hi solia endur el dinar a base de pa amb mantega i llegia el diari que utilitzava per embolicar-lo, al migdia, assegut entre les branques verdes dels pins que havia tallat, i al pa se li enganxava un deix d’aquella fragància perquè tenia les mans sempre cobertes d’una capa gruixuda de brea. Abans d’acabar ja era més amic que enemic dels pins, tot i que n’havia tallat uns quants i ja els coneixia millor. De vegades algun excursionista de bosc apareixia atret pel soroll de la destral i tots dos passàvem una estona agradable tot conversant sobre les estelles que havia fet.

No tenia cap pressa per fer la feina sinó que pretenia gaudir-ne al màxim i cap a mitjan abril ja tenia l’estructura de la casa llesta per a revestir-la. Ja havia comprat la cabana de James Collins, un irlandès que treballava al tren de Fitchburg, per aprofitar-ne els taulons. La cabana de James Collins es considerava d’una qualitat fora del normal. Quan m’hi vaig acostar a veure-la, l’amo no hi era, per la qual cosa vaig decidir examinar-la per fora, sense que em veiés ningú perquè la finestra era molt fonda i alta. Tenia unes dimensions petites i una teulada acabada en punta; no hi havia gaire res més per observar tret del fet que la brutícia, com si es tractés d’adob, s’alçava un metre i mig per tot el voltant de la construcció. La teulada era la part més ben conservada, tot i que el sol l’havia deformat i fet malbé en algunes zones. La porta no tenia marc, però sí que s’hi havia previst un pas per a les gallines per sota. La senyora Collins va sortir a la porta i em va demanar si la volia veure per dins. Les gallines van entrar espantades per la meva presència. A dins era fosc, la base era de terra en la major part, freda, humida i enganxosa; de taulons només se’n veien quatre i no resistirien gaire manipulació. Va encendre un llum per ensenyar-me l’interior de la teulada i les parets, i també perquè veiés que el terra de fusta s’estenia a sota el llit i m’advertia que no em fiqués al soterrani, una mena de forat de terra d’aproximadament mig metre de fondària. Exactament va dir «bona fusta a dalt, bona fusta al voltant i una bona finestra» (originalment de dos vidres) que últimament només havia fet servir el gat per entrar i sortir de la casa. Hi havia una estufa, un llit i un lloc per seure, una criatura, que havia nascut allà, un para-sol de seda, un mirall amb marc daurat i un molinet de cafè nou de trinca clavat a un tascó de roure jove, res més. Ben aviat vam arribar a un acord perquè mentrestant havia tornat James. Jo havia de pagar quatre dòlars amb vint-i-cinc centaus aquella nit, ell hauria de marxar de la casa l’endemà al matí a les cinc i no la podria vendre a ningú més; jo en podria prendre possessió a les sis. «Fora bo —digué— que vinguessis d’hora i t’anticipessis a certes reclamacions totalment injustes i vagues sobre la renta del sòl i el combustible». Em va assegurar que aquell era l’únic inconvenient. A les sis em vaig creuar el senyor Collins i la seva família al camí. Un gran fardell contenia totes les seves pertinences: llit, molinet de cafè, mirall, gallines; tot menys la gata, que es va quedar al bosc i es va convertir en una gata salvatge i, pel que vaig saber més endavant, va caure en una trampa per a marmotes i, al capdavall, va acabar essent una gata morta.

Aquell mateix matí vaig desmuntar la casa arrencant els claus dels taulons i, amb diversos trajectes amb carretó, vaig dur els taulons fins al costat de la llacuna i els vaig escampar per l’herba per tal que el sol els eixugués i els adrecés de nou. Un tord prematur em va regalar una o dues notes pel camí del bosc. Més tard, un jove Patrick, veí de l’irlandès Seeley, em va informar traïdorament que mentre jo feia els trajectes amb carretó, aquest Seeley es dedicava a ficar-se les argolles i els claus i perns més aprofitables i rectes a la butxaca i que, després, quan jo tornava a treballar ell mirava despreocupat, amb pensaments primaverals, aquella devastació; no tenia altra feina, deia ell. Era allà com a representant de la classe espectadora i per ajudar a igualar aquell fet aparentment insignificant amb el de la deposició dels déus de Troia.

Vaig excavar el soterrani en la vessant que dóna la cara al sud, allà on una marmota havia excavat prèviament el seu cau, entre arrels de sumac i de gerdera, i de la capa vegetal més baixa, de dos per dos metres d’ample i una mica més de dos metres de fondària, fins a arribar a un punt on hi havia sorra fina i on les patates no se’m congelarien cap hivern. Vaig deixar les parets d’aquell soterrani esglaonades, sense empedrar, perquè la sorra, si no li ha tocat mai el sol, no es mou de lloc. Van ser dues hores de feina. Vaig gaudir especialment amb aquella manipulació del sòl ja que, gairebé en totes les latituds, els homes excaven la terra per aconseguir una temperatura estable. Sota la casa més esplèndida de la ciutat encara s’hi troba el soterrani que serveix de rebost com es feia abans; molt després que hagi desaparegut la superestructura d’aquest soterrani, les marques deixades a la terra no s’esborren. La casa no és res més que una mena de porxo a l’entrada d’un cau.

Finalment, a principis de maig, amb l’ajuda d’alguns coneguts, més per enfortir relacions veïnals que per necessitat, vaig alçar l’estructura de la casa. Cap home no s’ha sentit mai més honorat que jo pels seus col·laboradors. Imagino que estan destinats a ajudar a l’alçament d’estructures més altes que no pas aquella. Vaig iniciar l’ocupació de casa meva el dia 4 de juliol, tan bon punt la vaig tenir amb parets i teulada, ja que els taulons els vaig col·locar amb molta cura solapats i amb les vores bisellades, per tal que fos perfectament repel·lent a l’aigua de la pluja; tot i així, abans de disposar els taulons de les parets, vaig preparar la base d’una llar de foc en un extrem, amb un parell de carretades de pedres que vaig pujar a pes de braços de la llacuna. Vaig construir la xemeneia després de passar l’aixada, a la tardor, abans que calgués un foc per escalfar-se, perquè cuinar ja ho feia a l’aire lliure sobre terra, a primera hora del dia, la qual cosa crec que és més còmoda i agradable que la convencional. Quan plovia abans que s’hagués acabat de coure el pa fixava uns quants taulons o llistons a sobre el foc i m’asseia a recer contemplant el pa, la qual cosa em permetia passar unes hores ben agradables. En aquell temps en què tenia sempre coses a fer llegia ben poc, però els retalls de paper que podia trobar a terra, a la butxaca o a la taula em proporcionaven tant d’entreteniment com si, de fet, s’hagués tractat de La Ilíada.

Valdria la pena construir amb més reflexió del que ho vaig fer jo i tenir en compte, per exemple, quina base tenen una porta, una finestra, un soterrani o un altell en la naturalesa de l’home i potser no alçar cap estructura fins que li haguem trobat una raó millor que la de satisfer les nostres necessitats temporals. L’home té la mateixa capacitat per fer-se una casa que l’ocell per fer-se el niu. Qui sap si, en el cas que els homes es construïssin les cases amb les pròpies mans i s’aprovisionessin d’aliment per a ells i per a les seves famílies de forma prou senzilla i honesta, la facultat poètica no es desenvoluparia de forma universal, igual que els ocells canten de forma universal quan estan immersos en una tasca semblant? Però, ai! Fem com la merla de cap bru i el cucut, que ponen els ous al niu que han construït altres ocells i no alegren cap viatger amb la seva xerrameca poc musical. Hem de cedir per sempre més el plaer de la construcció al fuster? Què representa l’arquitectura en l’experiència del comú dels mortals? En cap de les meves passejades no em vaig trobar mai cap home immers en una ocupació tan senzilla i natural com la de fer-se la pròpia casa. Pertanyem a la comunitat. I no és només el sastre qui representa la novena part de l’home; això mateix ho podem dir del predicador, del comerciant i del pagès. On acaba aquesta secció del treball? I quin objectiu té, al capdavall? No hi ha cap dubte que algú altre podria pensar per mi; però no ho trobo desitjable perquè això m’impediria pensar per mi mateix.

És cert, en aquest país hi ha arquitectes, i en sé almenys d’un que és del parer que els ornaments arquitectònics tenen un rerefons de veritat, una necessitat i, com a tal, una cosa bella, com si li fos una revelació. Tot plegat molt bonic, potser des del seu punt de vista, però només un xic millor que el diletantisme comú. Un reformador sentimental de l’arquitectura que va començar per la cornisa i no pas pels fonaments. La preocupació era com incloure una mica de veritat en cada ornament, que cada pruna confitada tingués una ametlla a dins, vaja (encara que jo crec que les ametlles són més bones sense sucre), i no pas com l’habitant, l’inquilí podria construir amb veritat per dins i per fora i deixar que els ornaments tinguessin cura d’ells mateixos. Quin home raonable ha pogut suposar mai que els ornaments són una cosa externa que només es troba a la pell, o que la tortuga aconsegueix la closca de dibuixos o el marisc el to de nacre per un contracte com el dels habitants de Broadway per l’església de Trinitat? Però un home no pot decidir res més sobre l’estil d’arquitectura de casa seva que la tortuga sobre la seva closca: el soldat no cal que sigui tan mandrós com per intentar definir el color de la seva virtut al seu estendard. L’enemic ja el descobrirà. Potser es quedarà pàl·lid l’hora de la veritat. Així doncs, em va semblar que aquell home treia el cap per la cornisa i xiuxiuejava amb timidesa les seves mitges veritats als rudes ocupants de la finca, que en realitat les coneixien molt millor que ell. Sé que el que ara veig de bell en l’arquitectura ha sorgit gradualment, de dins cap a fora, de les necessitats i del caràcter de l’ocupant, que és l’únic constructor, d’una veritat i una noblesa inconscients, sense pensar en cap moment en l’aspecte; i tota la bellesa addicional d’aquesta mena serà precedida per una bellesa semblant de vida inconscient. Els habitatges més interessants d’aquest país, tal com bé sap el pintor, són els qui tenen menys pretensions, cabanyes de fusta humils i barraques dels pobres; és la vida d’aquells que les habiten i no pas cap de les peculiaritats de la seva superfície el que les fa pintoresques; i serà igualment interessant la capsa suburbana del ciutadà, quan la seva vida sigui tan simple i grata a la imaginació que a l’estil del seu habitatge no s’hi vegi el més mínim esforç per causar efecte. Una gran proporció dels ornaments arquitectònics són literalment superficials i una tempesta de setembre els esborraria, com plomes deixades sense fer cap mal a la part substancial. Aquells que no tenen olives ni vi al rebost també poden passar sense arquitectura. Què passaria si es fes el mateix rebombori per als ornaments d’estil en la literatura, i els arquitectes de les nostres bíblies dediquessin el mateix temps a les cornises que el que hi dediquen els arquitectes de les nostres esglésies? Així es fan les belles-lettres i les beaux-arts i aquells que les professen. L’home es preocupa molt per com es col·loquen les fustes al seu voltant i per quins colors s’utilitzen per guarnir el seu espai. Ho entendria si en realitat ho hagués fet ell personalment; però un cop l’ànima abandona el cos de l’amo és com si es construís el propi taüt —l’arquitectura de la tomba—, i la paraula «fuster» no és res més que un sinònim de «creador de taüts». Un home diu, desesperat o indiferent envers la vida, agafa un grapat de la terra dels teus peus i pinta casa teva d’aquell color. Està pensant en la seva casa estreta i definitiva? Jugueu-vos-hi el que vulgueu. Quina abundància de lleure ha de tenir! Quin sentit té agafar un grapat de pols? És millor pintar la casa del vostre color o que la deixeu que es torni pàl·lida o vermella amb vosaltres. Quina mania a millorar l’estil de l’arquitectura de cabanyes! Quan tingueu llestos els ornaments adequats per mi ja els agafaré.

Abans que comencés l’hivern vaig construir una xemeneia i vaig protegir els costats de la casa, que ja havia impermeabilitzat, amb les planxes imperfectes i plenes de resina de la primera llesca del tronc, els costats de les quals no he tingut més remei que adreçar amb un raspall de fuster.

Així doncs, tinc una casa feta amb taulons ferms, enguixada, de tres metres d’ample per quatre i mig de llarg, amb pilars de dos metres i mig, amb un altell i un armari, un finestral a cada costat, dues trapes, una porta a un extrem i una llar de foc de pedra a l’altre. El cost exacte de la casa, a partir del preu habitual del material emprat però sense comptar les hores de feina, que l’he feta tota jo mateix, és el següent; i ho detallo perquè hi ha molt poca gent que pugui dir amb exactitud el preu del seu habitatge, i encara menys que pugui desglossar el preu de cada material de què està format:[11]

Taulons: 8,03 1/2 dòlars (majoritàriament llates)

Taulons de rebuig per al sostre i les parets: 4,00

Llistons: 1,25

Dues finestres amb vidre de segona mà: 2,43

Mil totxanes velles: 4,00

Dos barrils de calç: 2,40 (era cara)

Cerra: 0,31 (més del que necessitava)

Mantell de fundició: 0,15

Claus: 3,90

Frontisses i cargols: 0,14

Pestell: 0,10

Guix: 0,01

Transport: 1,40 (moltes coses les vaig dur a pes de braços)

En total: 28,12 1/2 dòlars



Aquests són tots els materials, a part de la fusta, les pedres i la sorra, que vaig reclamar com a dret d’ocupació. També disposo d’un petit porxo fet amb el material que em va sobrar de la construcció de la casa.

Tinc la intenció de fer-me una casa que serà més gran i més luxosa que els del carrer principal de Concord quan em plagui i no em valdrà pas més que la que tinc ara.

Així vaig descobrir que l’estudiant que vol un refugi en pot obtenir un per a tota la vida per un preu no pas superior que la renta que paga cada any. Si dóna la sensació que presumeixo més que seria adequat, tinc l’excusa que ho faig per a la humanitat més que no pas per a la meva persona; i que els meus defectes i imperfeccions no repercuteixen en la veritat del meu discurs. Malgrat tanta falsia i hipocresia (palla que em costa de separar del gra però de la qual em lamento com qualsevol altre) vull respirar amb llibertat i estirar-me bé en aquest sentit, perquè és un alleujament tant pel sistema moral com pel físic; i estic convençut que no serà la humilitat el que em faci fer d’advocat del diable. Parlaré, doncs, en favor de la veritat. A la Universitat de Cambridge el lloguer d’una habitació d’estudiant, que és poc més gran que la meva, costa trenta dòlars l’any, tot i que la corporació té l’avantatge d’haver pogut construir trenta-dues habitacions una al costat de l’altra sota una mateixa teulada i que l’ocupant pateix les molèsties de diversos veïns sorollosos i potser d’haver-se d’allotjar en una de les habitacions de la quarta planta. No puc evitar pensar que si ens ho miréssim amb més certesa, no només necessitaríem menys educació, perquè de fet ja l’hauríem adquirida, sinó que la despesa pecuniària d’adquirir una educació desapareixeria en gran mesura. Les comoditats que l’estudiant necessita a Cambridge o en qualsevol altre indret li costen a ell o a algú altre un sacrifici de vida deu vegades més gran del que li suposaria amb una bona administració per ambdues bandes. Les coses per a les quals es demanen més diners mai no són les coses que l’estudiant més desitja. La matrícula, per exemple, és un element important en la factura del curs, mentre que per l’educació de bon tros més valuosa que obté per relacionar-se amb els seus contemporanis més cultivats no se li carrega res. Els fonaments d’una universitat són, en general, obtenir una matrícula de dòlars i centaus i, a continuació, seguir cegament els principis de la divisió del treball fins a l’extrem (un principi que s’hauria de seguir només amb circumspecció) per reclamar a un contractista que en faci un tema d’especulació, i que contracti irlandesos o altres treballadors per establir els fonaments, mentre que es diu que els qui seran estudiants s’hi estan adequant; aquest error el pagaran diverses generacions. Crec que per als estudiants o per a aquells qui se’n volen beneficiar, seria millor que establissin els fonaments ells mateixos. L’estudiant que garanteix el seu apreciat oci i jubilació eludint de forma sistemàtica qualsevol feina necessària per a l’home no obté altra cosa que un oci innoble i poc profitós, perquè s’autoenganya de l’única experiència que pot convertir l’oci en una cosa profitosa. «Però», diu un, «no voleu pas dir que els estudiants hagin de treballar amb les mans en comptes de fer-ho amb el cap?». No vull pas dir això, exactament, sinó una cosa que podria considerar semblant; vull dir que no haurien de jugar a viure, o simplement estudiar la vida, mentre la comunitat els manté en aquest joc tan car, sinó que haurien de viure completament. Com podrien aprendre millor a viure que apuntant-se a l’experiment de viure? Crec que això exercitaria les seves ments tant com les matemàtiques. Si volgués que un noi sabés alguna cosa d’art i ciència, per exemple, no seguiria el procediment habitual, que consisteix a enviar-lo a un professor on s’ensenya i es practica de tot menys l’art de la vida; on s’examina el món a través d’un telescopi o un microscopi però mai amb l’ull natural; on s’estudia química i no s’ensenya a fer pa, o mecànica sense aprendre a què obeeix; on es descobreixen nous satèl·lits de Neptú però no es detecten les brosses a l’ull, o de quin rodamón s’és un satèl·lit; o on ens poden devorar monstres del nostre voltant pel fet d’estar observant els que es troben en una gota de vinagre. Qui hauria progressat més al cap del mes: el noi que s’ha fabricat una navalla que ell mateix hagués extret i fos buscant informació de tot el que li fos necessari per dur-ho a terme, o bé el noi que ha assistit a totes les classes de metal·lúrgia de l’institut i hagi rebut una navalla Rodgers com a regal del seu pare? Quin és més probable que es talli amb l’instrument?… Se’m va notificar, cosa que em va sorprendre, que vaig sortir de la universitat havent estudiat navegació! N’hauria tret més profit si m’haguessin dut a fer una volta pel port. Fins i tot l’estudiant pobre estudia i rep lliçons només d’economia política, mentre que de l’economia de la vida, que és sinònim de filosofia, ni tan sols s’ensenya a les nostres universitats. Com a conseqüència, mentre l’estudiant llegeix Adam Smith, Ricardo i Say, deixa el seu pare irremeiablement endeutat.

Igual que passa amb les universitats, també passa amb un centenar de «millores modernes»; comporten una gran part d’il·lusió i no sempre suposen un avenç positiu. El diable segueix exigint fins a l’últim moment interès compost sobre la seva primera acció i sobre diverses inversions posteriors. Els nostres invents solen ser joguines boniques que ens distreuen l’atenció sobre coses serioses. No són res més que mitjans millorats per arribar a un objectiu que no ho és, de millorat, a una fi a la qual és massa fàcil arribar, tal com les vies uneixen Boston amb Nova York. Tenim molta pressa per construir un telègraf magnètic de Maine fins a Texas, però pot ser que Maine i Texas no tinguin res important a dir-se. Com aquell que va tenir l’honor que el presentessin a una senyora distingida que era sorda però que quan la dona va haver posat l’extrem de la trompeta a la mà d’ell, ell no va saber què dir-li. Com si l’objectiu principal fos parlar ràpid i no pas parlar amb sentit comú. Tenim ganes de fer un túnel per sota l’Atlàntic per apropar unes setmanes el Vell Món al Nou, però pot ser que les primeres notícies que el travessin i colpeixin l’orella americana siguin que la princesa Adelaida té tos ferina. Al capdavall, l’home el cavall del qual trota una milla en un minut no és el qui porta els missatges més importants; no és cap evangelista, ni s’alimenta de llagosta i mel silvestre. Dubto que el Flying Childers[12] portés mai un peck[13] de blat al molí.

Un em diu: «M’estranya que no estalviïs, de la manera com t’agrada viatjar; podries agafar el tren, arribar avui mateix a Fitchburg i visitar el país». Però jo sóc més llest. He après que el viatger més ràpid és el que va a peu. Dic al meu amic: «Suposem que volem comprovar qui hi arribaria primer. La distància és de trenta milles; i el preu noranta centaus. És gairebé un jornal. Recordo quan els jornals eren de seixanta centaus per als treballadors en aquesta mateixa carretera. Bé, si marxo ara cap allà a peu hi arribaré abans que es faci de nit; he viatjat a aquesta velocitat durant tota una setmana. Tu mentrestant t’hauràs guanyat el preu del bitllet i arribaràs allà demà a alguna hora o possiblement aquest vespre, si tens prou sort de trobar una feina a temps. En comptes d’anar a Fitchburg, treballaràs aquí la major part del dia. Així doncs, si el tren donés la volta al món, diria que jo sempre seguiria anant per davant teu; i pel que fa a conèixer el país i a guanyar experiència d’aquesta mena, hauria de deixar de tenir tractes amb tu».

Aquesta és la llei universal i ningú no se n’escapa. Pel que fa al tren, fins i tot podríem dir que és tan ample com llarg. Per construir una via que donés la volta al món i fos assequible per a tota la humanitat s’hauria d’anivellar tota la superfície del planeta. Els homes tenen la vaga idea que si mantenen aquesta activitat conjunta de capitals i pales el temps suficient, al final tots podran anar a algun lloc, sense perdre gens de temps ni diners; però encara que una multitud corri cap a l’estació i el conductor cridi: «Tothom a bord!», quan la fumera s’esvaeixi i el vapor es condensi, veurem que molt poca gent ha aconseguit enfilar-se al tren i que tota la resta ha estat atropellada; i aleshores es parlarà d’«un accident de malenconia», que és el que serà. No hi ha dubte que tots aquells que s’hagin guanyat l’import del bitllet podran viatjar, és a dir, si sobreviuen el temps suficient, però quan els arribi el moment probablement hauran perdut l’agilitat i el desig de viatjar. El fet de dedicar la millor part de la vida pròpia a guanyar diners, per tal de gaudir d’una llibertat qüestionable durant la pitjor part, em recorda el cas d’aquell anglès que se’n va anar a l’índia primer a fer fortuna per tal que pogués tornar a Anglaterra i viure una vida de poeta. Hauria hagut de començar enfilant-se a l’altell. «Què!», exclamen un milió d’irlandesos que sorgeixen de tots els racons del país, «que potser no és una bona cosa aquest tren que hem construït?». «Sí, contesto, relativament bona, és a dir, ho podríeu haver fet pitjor; però m’hauria agradat, com a germans meus que sou, que haguéssiu pogut dedicar el vostre temps a una cosa millor que excavar la terra».

Abans que hagués acabat la casa, i amb ganes de guanyar deu o dotze dòlars amb alguna feina honrada i agradable per tal de fer front a les despeses inusuals d’aquell moment, en dos acres i mitja de terra sorrenca i lleugera vaig plantar-hi principalment mongetes, però també patates, blat de moro, pèsols i naps. Total el lot conté onze acres, principalment de pins i nogueres americanes, i es va vendre la temporada anterior per vuit dòlars l’acre. Un granger va dir que «no era bo per a res més que per criar-hi esquirols». Jo no vaig adobar aquella terra amb res, perquè no n’era el propietari sinó un simple ocupant i tampoc no esperava tornar-hi a cultivar res ni vaig llaurar tota la terra de cop. En llaurar vaig arrencar algunes soques que em van servir de combustible durant molt de temps i van deixar cercles d’adob verge fàcilment distingibles al llarg de tot l’estiu per l’esplendor de les mongetes que hi creixien. La fusta morta i en la seva majoria no comercialitzable de la part del darrere de casa meva, juntament amb els taulons de la llacuna van ser la resta del combustible que vaig fer servir. No vaig tenir més remei que llogar eines i un home per llaurar la terra, tot i que vaig ser jo qui ho va dur a terme. Les despeses de la meva granja durant aquella primera temporada van ser, entre eines, llavors i mà d’obra, de 14,72% dòlars. Les llavors de blat de moro me les van regalar. Això no costa mai gens de dir, llevat que en plantis més que suficient. Vaig obtenir dotze bushels[14] de mongetes i divuit de patates, a més d’alguns pèsols i blat de moro dolç. El blat de moro groc i els naps els vaig obtenir massa tard com per poder-ne treure rendiment. Els beneficis totals de la granja van ser els següents:

23,44 dòlars

Si en deduïm les despeses: 14,72 1/2 dòlars

____________

En queden 8,71 1/2 dòlars



a més del producte consumit i disponible quan es van fer aquests càlculs, per valor de 4,50 dòlars, i tenint en compte que la quantitat disponible compensava en escreix l’escàs gra que no vaig cultivar. Un cop considerat tot, és a dir, tenint en compte la importància de l’ànima de l’home i de l’actualitat, malgrat l’escassa duració del meu experiment, o, més ben dit, en part a causa d’aquest caràcter passatger, crec que les coses em van anar millor que a cap altre granger de Concord, aquell any.

L’any següent encara em va anar millor, perquè vaig llaurar tota la terra que necessitava, aproximadament un terç d’acre, i l’experiència d’aquells dos anys em va ensenyar, sense deixar-me impressionar gens ni mica per grans obres d’agricultura, entre les quals la d’Arthur Young, que si una persona visqués simplement i s’alimentés exclusivament de la seva collita, i no cultivés més del que necessités per menjar i, per tant, no canviés la collita per una quantitat insuficient de coses luxoses i cares, aquesta persona només tindria necessitat de cultivar una part petita de terra; aquesta terra seria més barata de regirar amb aixada que de llaurar amb un bou, com també seria més fàcil seleccionar una àrea descansada de tant en tant que no pas adobar la usada; a més a més, aquesta persona podria dur a terme tota la feina del camp com si diguéssim amb la mà esquerra i a hores mortes de l’estiu; d’aquesta manera no estaria lligat a cap bou, cavall ni vaca o porc, com és l’habitual. Desitjo parlar amb la imparcialitat d’aquell que no està interessat en l’èxit o el fracàs de l’actual ordre econòmic i social. Jo era més independent que qualsevol altre granger de Concord, perquè no estava lligat a cap casa ni a cap granja, sinó que podia seguir en tot moment la inclinació del meu geni, que és bastant recargolat. A més de trobar-me d’entrada en una situació millor que la d’ells, si se m’hagués cremat la casa o no m’hagués funcionat la collita, m’hauria quedat gairebé igual que abans.

De vegades penso que l’home no és tant el cuidador del ramat com el ramat ho és de l’home, gràcies a la seva major llibertat. Homes i bous fan feines d’intercanvi; però si de les tasques que duen a terme tenim en compte només les necessàries, resultarà que el bou tindrà molt avantatge ja que el seu terreny és molt més gran. L’home duu a terme part de la seva tasca d’intercanvi durant les sis setmanes de collita, que no és pas fàcil. Certament, cap nació que visqués amb senzillesa en tots els respectes, és a dir, cap nació de filòsofs, cometria l’enorme error de fer ús de la feina dels animals. És cert que mai no hi ha hagut cap nació de filòsofs, ni sembla que n’hi hagi d’haver cap aviat; i tampoc no sé si és desitjable que n’hi hagi mai cap. No obstant això, jo mai no hauria domat ni tingut cura d’un cavall o un bou per la feina que em pogués fer, per por de convertir-me en genet o en vaquer; i si la societat sembla ser qui hi guanya en fer-ho, estem segurs que el que són guanys per a uns no són pèrdues per a uns altres i que el mosso de quadra necessita el mateix que el seu amo per estar satisfet? Si tenim en compte que algunes obres públiques no s’haurien pogut construir sense la seva ajuda, podem deixar que l’home comparteixi la seva glòria amb el bou i amb el cavall; però això vol dir que no hauria aconseguit dur a terme obres encara més valuoses per si sol? Quan els homes comencen a fer tasques, no només innecessàries o artístiques, sinó luxoses i vanes, amb la seva ajuda, és inevitable que uns quants facin tota la feina d’intercanvi amb els bous o, en altres paraules, es converteixin en esclaus dels més forts. Així, l’home no només treballa per a l’animal del seu interior sinó que, com a símbol d’ell, treballa també per a l’animal que es troba fora seu. Tot i que tenim moltes cases de totxana i pedra, la prosperitat del granger encara es mesura per l’ombra que l’estable fa a la casa. Es diu que en aquest poble hi ha els estables més grans per a bous, vaques i cavalls de la zona i tampoc no es queda enrere pel que fa a edificis públics, però no es troben gaires espais dedicats a la llibertat d’expressió i culte, en aquesta regió. No és a través de l’arquitectura, sinó a través del poder de pensament abstracte, que les nacions haurien d’intentar commemorar-se. És molt més digne d’admirar el Bhagvat-Geeta que totes les ruïnes d’Orient! Les torres i els temples són el luxe dels prínceps. Una ment simple i independent no s’escarrassa per seguir les ordres de cap príncep. El geni no és criat de cap emperador ni manipula plata, or ni marbre, si no és a escala trivial. Quina finalitat té, digueu-me, tanta pedra tallada? Quan vaig estar a Arcàdia no hi vaig veure pedra tallada. Les nacions tenen una ambició insana per perpetuar la seva memòria basant-se en la quantitat de pedra tallada que deixen al seu pas. I si es prenguessin les mateixes molèsties per suavitzar i polir les seves actituds? Una obra sensible seria més memorable que un monument que arribés a la lluna. M’estimo molt més veure les pedres al seu lloc. La grandesa de Tebes era una grandesa vulgar. És més noble una paret de pedra per delimitar el camp d’un home honest que una Tebes amb cent entrades que s’ha allunyat del veritable sentit de la vida. La religió i la civilització que són barbàriques i paganes construeixen temples esplèndids, però el que podem anomenar cristianisme, no. La majoria de les pedres que talla una nació es destina únicament a la seva tomba. S’enterra en vida. Pel que fa a les Piràmides, no tenen res més que meravelli que el fet que es trobessin tants homes prou degradats per dedicar les seves vides a construir una tomba per a algun neci ambiciós a qui hauria estat més encertat afogar al Nil abans de lliurar el seu cos als gossos. Em podria inventar alguna excusa en favor d’ells i d’ell, però no tinc temps per fer-ho. Pel que fa a la religió i a l’amor a l’art dels constructors, passa el mateix que en tot el món, tant si es tracta de construir un temple egipci com del Banc dels Estats Units. Costa més del que val. La motivació principal és la vanitat, assistida per l’amor al pa, a l’all i a la mantega. El senyor Balcom, un jove arquitecte molt prometedor, el dibuixa a la cara posterior del seu Vitruvi amb llapis dur i regle, i l’encàrrec passa a Dobson i fills, picapedrers. Quan trenta segles ho contemplen des de sobre, la humanitat ho comença a contemplar des de sota. Pel que fa a les vostres torres altes i monuments, una vegada hi va haver un beneit en aquest poble que es va proposar excavar un forat fins a la Xina, i va anar tan lluny amb el seu propòsit, va assegurar, que va arribar a sentir l’estrèpit de pots i olles xineses; però no crec que hagi de desviar-me del meu camí per admirar el forat que va fer. Molta gent es preocupa pels monuments d’Orient i Occident, per saber qui els va construir. Per part meva, m’agradaria saber qui no els va construir, en aquell temps, per damunt de tanta frivolitat. Però seguim amb les estadístiques.

Com a topògraf, fuster i jornaler en diverses feines del poble, perquè tinc tants oficis com dits, havia guanyat 13,34 dòlars fins aleshores. Sense comptar les patates, una mica de blat de moro verd i alguns pèsols de collita pròpia ni el que tenia disponible aleshores, les despeses en menjar durant vuit mesos, és a dir, del 4 de juliol a 11 de març, el temps en què es van fer aquests càlculs, tot i que hi vaig viure més de dos anys, foren:

Arròs: 1,73 1/2 dòlars

Melassa: 1,73

(la forma més econòmica de sacarina)

Farina de sègol: 1,04 3/4

Farina de blat de moro: 0,99 3/4

(més barata que la de sègol)

Carn de porc: 0,22

Tots els experiments que van fracassar:

Farina de blat: 0,88

(surt més cara que la de blat de moro, tant

en diners com amb mal de caps)

Sucre: 0,80

Llard: 0,65

Pomes: 0,25

Poma seca: 0,22

Moniatos: 0,10

Una carbassa: 0,06

Una síndria: 0,02

Sal: 0,03



Sí, en total vaig consumir 8,74 dòlars, però no publicaria amb tanta alegria la meva culpabilitat si no sabés que la majoria dels meus lectors són tan culpables com jo mateix i que els seus comptes no tindran un aspecte millor passats a paper. L’any següent, en algunes ocasions, vaig aconseguir pescar algun peix per sopar, i una vegada vaig arribar a degollar una marmota que em destrossava les mongetes de l’hort —vaig efectuar la seva transmigració, tal com diria el tàrtar— i a menjar-me-la, en part com a experiment; però tot i que em va proporcionar un gaudi momentani, malgrat el sabor de mesc, vaig veure que repetir-ho no seria recomanable, encara que semblés que les marmotes estaven amanides i a punt pel carnisser del poble.

Tot i que no suposa massa, les despeses en roba i en coses diverses entre aquelles mateixes dates són les següents:

8,40 3/4 dòlars

Oli i alguns utensilis domèstics 2,00



Per tant, sense comptar les despeses per neteja o reparació, la major part de les quals es va fer fora de casa i les xifres de les quals encara no tinc notícia, les despeses —que són totes i més de les necessàries en aquesta part del món— foren:

Casa: 28,12 1/2 dòlars

Granja, un any: 14,72 1/2

Menjar de vuit mesos: 8,74

Roba, etc., de vuit mesos: 8,40 3/4

Oli, etc., de vuit mesos: 2,00

En total: 61,99 3/4 dòlars



Ara m’adreço a aquells lectors que s’han de guanyar la vida. Per assumir-ho, la producció de la granja m’ha proporcionat:

……… 23,44 dòlars

Jornals… 13,34

En total… 36,78 dòlars



que, si els restem de la suma de despeses, ens deixa amb un balanç de 25,21 3/4 dòlars per una banda —la qual cosa coincideix pràcticament amb l’import amb què vaig començar i la mesura de despeses de què em vaig haver de fer càrrec— i per l’altra, a més de la llibertat, independència i salut conseqüent, una casa confortable per a tant de temps com decideixi ocupar-la.

Encara que aquestes estadístiques puguin semblar accidentals i, per tant, poc instructives, no deixen de tenir certa importància per l’extensió que tenen. No se m’ha donat res que no n’hagi pres nota. Segons aquests càlculs sembla que només en menjar m’hagi gastat uns vint-i-cinc penics per setmana. Va constar, durant pràcticament dos anys després d’això, de farina de sègol i blat de moro sense llevat, patates, arròs, una mica de carn de porc salada, melasses i sal; i per beure, aigua. Era adequat que m’alimentés tant d’arròs pel gran amor que tinc a la filosofia índia. Per atendre les objeccions d’algun inveterat empedreït, puc dir que si sopava fora de tant en tant, com he fet sempre i espero que tingui oportunitats de repetir, moltes vegades era en detriment de les meves previsions domèstiques. Però el fet de sopar a fora, que com he dit és un element constant, no afecta en absolut en la meva afirmació comparativa.

L’experiència d’aquells dos anys em va ensenyar que, fins i tot en aquesta latitud, aconseguir l’aliment necessari per a un mateix és increïblement senzill; que un home pot viure amb una dieta tan simple com la dels animals sense que això comporti perdre la salut ni les forces. M’he fet uns àpats satisfactoris, satisfactoris en diversos aspectes, amb un plat de verdolaga (Portulaca oleracea) que vaig trobar al camp de blat de moro, vaig bullir i salar. En dono el nom llatí per la fragància del nom comú.[15] Ara digueu-me, què més pot desitjar un home raonable, en temps de pau i dies comuns, que una quantitat suficient de panotxes verdes de blat de moro bullides amb una mica de sal? I la poca varietat que vaig incloure en els meus àpats responia més a les demandes del paladar que a les de la salut. Però hi ha homes que han arribat a l’extrem de morir de gana, no pas per manca del més necessari sinó per manca de luxes; i sé d’una dona que pensa que el seu fill va perdre la vida perquè no va beure res més que aigua.

El lector s’adonarà que estic tractant el tema des d’un punt de vista econòmic més que dietètic i no es voldrà aventurar a posar a prova la meva abstinència llevat que tingui el rebost ben ple.

Al principi feia el pa amb farina de blat de moro pura i sal, fogasses genuïnes que coïa al foc a l’aire lliure, sobre un tauló o a la punta d’un pal de fusta serrat d’alguna peça sobrant de la construcció, però es fumava i agafava gust de resina. També ho vaig provar amb farina de blat; finalment vaig trobar la barreja de farina de sègol i de blat de moro que m’era més pràctica i agradable. En èpoques de fred, no era pas poc l’entreteniment que em suposava coure’n diverses unitats una darrere l’altra, estendre-les i girar-les amb la mateixa cura que un egipci procura pels seus ous de cria. Eren veritables fruits de cereals que deixava madurar, que, per als meus sentits, emanaven la mateixa fragància que altres fruits noble i que conservava el màxim temps possible tot embolicant-les amb draps. Vaig estudiar l’art antic i indispensable de fer pa, vaig consultar totes les autoritats que se’m posaven a disposició i vaig retornar als dies primitius i al primer invent de la modalitat sense llevat, moment en què, des de l’estat salvatge de fruits secs i carn, l’home va canviar a una dieta més suau i refinada; també vaig viatjar gradualment enrere en els meus estudis, vaig passar per aquell agriment accidental de la massa que, tal com se suposa, va ensenyar el procés de la fermentació, i també per les diverses fermentacions posteriors fins que vaig arribar al «pa bo, dolç i saludable», pilar de la vida. El llevat, que alguns consideren l’ànima del pa, l’esperit que n’omple el teixit cel·lular, que es conserva religiosament com el foc vestal —suposo que va ser una ampolla plena que, a bord del Mayflower, va fer el miracle a Amèrica, i la influència de la qual encara està creixent, inflant-se i estenent-se com un mar de cereals per tota la terra—, l’obtenia amb regularitat i una fidelitat absoluta del poble, fins que un matí em vaig oblidar de les instruccions i la vaig escaldar, amb la qual cosa vaig descobrir que ni tan sols aquell ingredient era indispensable. Les meves descobertes seguien un procés més analític que sintètic. És per això que des d’aleshores n’he prescindit, tot i que moltes mestresses de casa m’han assegurat que és impossible fer un pa bo i saludable sense llevat. De la mateixa manera, la gent gran profetitza una ràpida disminució de les meves forces vitals. Malgrat tot, no vaig trobar que fos un ingredient essencial i, després de passar-ne sense durant un any encara estic viu; i estic content de fugir de la trivialitat de portar-ne una ampolleta a la butxaca, que en algunes ocasions podria causar la molèstia d’obrir-se i buidar-se. És més senzill i respectable ometre-la. L’home és un animal capaç d’adaptar-se més que cap altre a tots els climes i circumstàncies. Al pa, tampoc no hi posava sal, soda ni cap altre producte àcid o alcalí. Podria semblar que feia el pa d’acord amb la recepta que Marc Porci Cató va donar uns dos segles abans de Crist. Panem depsticium sic facito. Manus mortariumque bene lavato. Farinam in mortarium indito, aquae paulatim addito, subigitoque pulchre. Ubi bene subegeris, defingito, coquitoque sub testu. Que entenc que vol dir el següent: «Amasseu el pa de la següent manera: renteu-vos bé les mans i el morter. Poseu la farina al morter, afegiu-hi aigua gradualment i amasseu bé la barreja. Un cop estigui ben amassada, poseu-la a coure tapada», és a dir, en una marmita. Ni una paraula sobre el llevat. Però no sempre vaig emprar aquest pilar de la vida. Hi va haver un temps en què, pel fet de tenir la cartera buida, no en vaig fer durant més d’un mes.

Qualsevol habitant de Nova Anglaterra pot cultivar-se els ingredients per fer pa en aquest país de sègol i blat de moro i així no dependre dels mercats distants i fluctuants. No obstant això, ens hem allunyat tant de la simplicitat i la independència que, a Concord, a les botigues amb prou feines venen farina fresca i dolça, i gairebé ningú no fa servir blat de moro esclofollat ni en qualsevol altra forma més basta. La major part dels pagesos donen tot el gra que produeixen al bestiar i aleshores compren a les botigues la farina, que no és pas més saludable però sí que els resulta més cara. Em vaig adonar que podia obtenir fàcilment un o dos bushels de sègol i blat de moro, ja que el primer creix a les terres més pobres i el segon tampoc no és gaire exigent, i moldre-ho amb un molí de mà i viure sense arròs ni carn de porc; a banda d’això, si necessitava algun endolcidor concentrat, vaig descobrir, a través d’un experiment, que podia aconseguir melasses molt bones a base de carbassa o remolatxa, o encara més fàcilment d’algun auró del sucre, i mentre creixien podia fer ús de diversos substituts a més dels que ja he anomenat. «Ja que», tal com cantaven els nostres avantpassats, «per endolcir-nos els llavis podem fer licor de carbassa i xirivia i estelles de noguera».

Finalment, pel que fa a la sal, el producte més marí dels ultramarins, per obtenir-ne seria la ocasió ideal per fer una anada a la platja, o, si decidís passar-ne sense, probablement beuria menys aigua. No tinc constància que els indis s’atabalessin gaire per trobar-ne.

Així, vaig poder evitar tot comerç i intercanvi en l’àmbit del menjar, i com que ja disposava d’un habitacle, només em quedava procurar-me roba i combustible. Els pantalons que porto ara els van teixir una família de pagesos. Gràcies a Déu que encara queden virtuts en l’home, i és que penso que el salt de pagès a operari és tan gran i memorable com el d’home a pagès i, en un país nou, el combustible és un destorb. Pel què fa a l’hàbitat, si no se’m permetés la ocupació encara podria comprar un acre al mateix preu pel qual es va vendre la terra que jo cultivava (és a dir, vuit dòlars i vuit centaus). Però, tal com era, vaig considerar que a través de la meva paciència i feina augmentava el valor de la terra.

Hi ha una certa classe d’incrèduls que de vegades em fan preguntes del tipus que si crec que puc viure només de verdures, i per arribar al fons de la qüestió (que és la fe) solc respondre que jo podria viure de claus. Si no ho entenen, tampoc no podrien entendre gairebé res del que els podria dir. Per part meva, estic content que s’hagin dut a terme experiments d’aquesta mena; com el del jove que va intentar viure dues setmanes de blat de moro cru fent ús només de les dents com a triturador. La tribu dels esquirols ho va intentar i se’n va sortir molt bé. La raça humana s’interessa per aquests experiments, tot i que algunes dones velles incapacitades per fer-los o que disposen dels seus terços en molins es puguin alarmar.

El meu mobiliari, part del qual em vaig fabricar jo mateix i la resta del qual no em va costar res que no hagi inclòs en els comptes, consistia en un llit, una taula, un escriptori, tres cadires, un mirall de 7,5 centímetres de diàmetre, un parell d’estenalles i capfoguers, un bullidor, una cassola i una paella, un cullerot, una palangana, dos ganivets i forquilles, tres plats, una tassa, una cullera, un setrill, un pot per a melasses i un llum envernissat. No hi ha ningú tan pobre que s’hagi d’asseure damunt d’una carbassa. Seria qüestió de ganduleria. Les golfes del poble estan plenes de cadires de les que a mi m’agraden que pots obtenir simplement enduent-te-les. Mobles! Gràcies a Déu que em puc asseure i em puc posar dret sense l’ajuda de cap casa de mobles. Qui, a part d’un filòsof, no s’avergonyiria de veure els seus mobles carregats en un carro que recorregués el país exposats a la llum del cel i als ulls dels homes, com una pila miserable de caixes buides? Mireu els mobles de Spaulding. A simple vista no hauria sabut dir si aquella càrrega era propietat d’un home ric o d’un de pobre; per l’aspecte, sempre hauria dit que el propietari era pobre com una rata. En realitat, com més coses d’aquestes es tenen més pobre s’és. Cada càrrega sembla que inclogui els continguts d’una dotzena de barraques; i si una barraca és pobre, allò ho és dotze vegades més. Digueu-me, per què ens movem sinó per desfer-nos dels nostres mobles, els nostres exuviae: per anar finalment d’aquest món a un altre moblat de nou i deixar que aquest primer es cremi? És el mateix que si tots aquells impediments estiguessin penjats al cinturó d’un home i no es pogués desplaçar pel terreny abrupte on hem disposat tots els fils sense arrossegar-los. La guilla és afortunada si deixa la cua a la trampa. L’almesquera es menjaria la tercera pota per alliberar-se. No és d’estranyar que l’home hagi perdut la flexibilitat. Quantes vegades es troba en un carreró sense sortida! «Senyor, si m’ho permet, què vol dir per carreró sense sortida?». Si vostè és observador, només de conèixer un home ja veurà totes les seves pertinences, ai, i tot el que no reconeix com a propi, darrere seu, fins i tot els mobles de la cuina i tots els oripells que guarda i no vol cremar, i als quals semblarà lligat i que arrossega amb dificultat. Crec que l’home està en un carreró sense sortida sempre que, després de passar per un forat o una porta, veu que la seva càrrega o mobiliari no passa. No puc evitar sentir compassió quan sento algun home ben plantat i d’aspecte sòlid, aparentment lliure, tot ben vestit i empolainat, parlar dels seus «mobles» en termes de si els té assegurats o no. «Però què n’he de fer, dels meus mobles?». La meva alegre papallona s’ha quedat enganxada a la teranyina de l’aranya. Si insistim prou, veurem que fins i tot aquells que durant molt de temps heu pensat que no tenien mobles en tindran algun de guardat al graner d’algú altre. Actualment m’imagino Anglaterra com un vell cavaller que viatja amb un gran equipatge, oripells que ha acumulat al llarg de molt de temps de posseir la casa i que no té el valor de cremar; bagul gran, bagul petit, caixa per als barrets i farcell. Com a mínim hauria de llençar els tres primers. Avui dia sobrepassaria les forces d’un home sa el fet de carregar-se el llit a l’esquena i començar a caminar, i certament aconsellaria qualsevol home malalt que el deixés anar i marxés corrents. Cada vegada que m’he trobat un immigrant vacil·lant a sota un farcell que contenia totes les seves pertinences —com una llúpia enorme al clatell— me n’he compadit, no pas perquè allò fos tot el que tenia sinó perquè ho havia de carregar a l’esquena. Si algun dia no tinc més remei que arrossegar la meva trampa, procuraré que sigui lleugera i que no em pessigui cap part vital del cos. No obstant això, seria més savi no ficar-hi mai la pota.

He de dir, per cert, que les cortines no em costen res, perquè no hi ha cap curiós que vulgui evitar que miri a dins, a part del sol i de la lluna, que ja em va bé que hi mirin. La lluna no em farà tornar la llet agra ni em tenyirà la carn, i el sol no em farà malbé els mobles ni em descolorirà la catifa; i si en alguna ocasió es torna un amic massa calorós, m’estimo més retirar-me a sota alguna cortina que proporcioni la Natura que afegir un sol article als detalls de la meva llar. En una ocasió, una senyora em va oferir una estora, però com que no tenia espai lliure a la casa ni temps per perdre dins o fora de casa per espolsar-la, la vaig rebutjar perquè preferia fregar-me els peus a l’herba del portal. És millor evitar el mal des del començament.

No gaire més endavant vaig assistir a la subhasta de les pertinences d’un diaca, la vida del qual no havia estat immaterial:

«El mal que fan els homes els sobreviu».[16]

Com és habitual, una gran part són oripells que ja havia començat a acumular en la vida del seu pare. Entre la resta hi havia una tènia seca. I ara, després de passar-se mig segle a les golfes i altres forats empolsegats, aquells objectes no es cremaven; en comptes de fer una bona foguera o de purificar-los amb la destrucció, se’n feia una subhasta, o augment dels objectes. Els veïns s’hi van dirigir amb entusiasme per veure’ls, els van comprar tots i se’ls van endur amb molt de compte a les seves golfes i forats empolsegats, per tal que es quedessin allí fins que aquelles propietats també es liquidessin, moment en què tot torna a començar. Quan un home estira la pota, dóna un cop de peu a la pols.

Nosaltres podríem treure profit d’imitar alguns costums d’algunes nacions salvatges, ja que, com a mínim, fan com si mudessin la pell un cop l’any; tenen la idea, tinguin o no la realitat. No seria positiu que celebréssim un banquet o «festa dels primers fruits» de la mateixa manera que Bartram descriu que era costum dels indis Mucclasse? «Quan un poble celebra el banquet» diu ell, «després de proveir-se de roba nova, noves cassoles, olles i utensilis de cuina i mobles, ajunten la roba vella i tots els objectes negligibles, escombren i treuen tota la brutícia de les cases, les places i tot el poble, que, juntament amb el gra restant i les velles provisions fan una gran pila i que deixen consumir al foc. Després d’haver-se pres la medecina i d’haver dejunat durant tres dies, tot el foc s’extingeix. Durant aquell dejuni s’abstenen de qualsevol gratificació de plaer i passió de qualsevol mena. Es proclama una amnistia general per la qual tots els malfactors poden tornar al seu poble.

»El matí del quart dia, el summe sacerdot va encendre un foc nou a la plaça del poble tot friccionant trossos de fusta seca i en va distribuir la flama nova i pura a cada habitatge.

»Aleshores van celebrar un festí en honor de la collita del cereal i la fruita i van ballar i cantar durant tres dies, i els quatre dies següents van gaudir de visites d’amics de pobles veïns que igualment s’havien purificat i preparat».

Els mexicans també practicaven una purificació similar cada cinquanta-dos anys per la creença que aquest era el termini de la fi del món.

Gairebé mai no he sentit a parlar d’un sagrament més autèntic que aquest, és a dir, segons la definició d’aquest mot al diccionari: «senyal extern i visible d’una gràcia interna i espiritual». I no dubto que la inspiració original per a aquesta actuació els vingué directament del Cel, tot i que no tinguessin constància bíblica de la revelació.

Durant més de cinc anys em vaig mantenir únicament amb el treball de les meves mans i vaig descobrir que per cobrir les meves despeses en tenia prou treballant només sis setmanes l’any. Tots els hiverns i gran part dels estius els tenia lliures per dedicar als meus estudis. He intentat per tots els mitjans treballar de regent d’una escola i m’he trobat que les meves despeses eren proporcionals als guanys, o desproporcionades, perquè em veia obligat a vestir-me bé i a anar amb tren, per no dir que havia de pensar i creure d’acord amb la feina i que vaig perdre molt de temps en aquella empresa. Com que no ensenyava per al bé del pròxim sinó per viure, allò va ser un fracàs. També he intentat fer de comerciant, però he vist que trigaria deu anys a progressar i pot ser que aleshores ja estigui camí de l’Infern. En realitat em feia por que al cap d’aquell temps hagués aconseguit engegar el que s’anomena un bon negoci. Un temps enrere, quan buscava alguna cosa que pogués fer per guanyar-me la vida i tenia molt present que per complaure els amics havia guanyat una experiència trista que apaivaga la meva ingenuïtat, vaig pensar sovint i amb serietat a dedicar-me a la collita de nabius; no hi havia cap dubte que en seria capaç, i amb els pocs beneficis que en trauria ja en tindria prou, perquè la meva més gran virtut és que no necessito gaire. No requeria gaire inversió ni em distrauria dels meus costums, vaig pensar com un ximplet. Mentre els meus coneguts s’embarcaven sense dubtar-ho gens en comerços o en altres professions, jo contemplava aquella ocupació com qualsevol de les seves; recorria les muntanyes tot l’estiu recollint els nabius que em trobava i després en disposava despreocupadament; en fi, que tenia cura dels ramats d’Admetus[17]. També vaig somiar que podia recollir plantes aromàtiques silvestres o dur semprevives amb carretó a aquells ciutadans a qui els agrada recordar el bosc, o fins i tot a les ciutats. No obstant això, des d’aleshores he après que el comerç maleeix allò que toca; i encara que es comercialitzi amb missatges del Cel, la maledicció de l’ofici us afectarà. Com que hi havia coses que m’agradaven més que no pas altres i valorava especialment la meva llibertat, a més del fet que amb poc ja en tenia prou per viure, no vaig voler dedicar el meu temps a guanyar-me catifes bones ni mobles elegants, ni una cuina delicada ni una casa d’estil grec o gòtic. Si hi ha algú per a qui aconseguir tot això no suposi cap interrupció i a més sàpiga què fer-ne quan ho ha aconseguit, ja li ben dono. Uns altres són «industriosos» i sembla que adoren el treball pel treball, o potser perquè els manté allunyats d’alguna cosa pitjor; a aquests ara mateix no tinc res a dir-los. Aquells que no sabrien què fer si tinguessin més temps lliure del que tenen ara, els aconsellaria que treballessin el doble del que treballen; sí, que treballin fins a manumetre’s i aconseguir carta blanca. Pel que fa a mi, vaig trobar que l’ocupació com a jornaler era la més independent de totes, especialment perquè només calien trenta o quaranta dies l’any per mantenir-se’n tot un. El final d’un jornal arriba amb la posta de sol, i aleshores el jornaler és lliure per fer el que més li plagui, independentment de la feina; però el seu amo, que especula de mes a mes, no pot respirar tranquil en tot l’any.

En resum, estic convençut, per fe i per experiència, que mantenir-se en aquesta vida no és pena sinó un entreteniment, si som capaços de viure amb senzillesa i saviesa; les ocupacions de les nacions més senzilles encara serveixen d’esbarjo per a les més artificials. No cal que un home es guanyi el pa amb la suor del front, llevat que aquest home tingui més facilitat per suar que jo.

Un jove conegut, que ha heretat uns quants acres, em va explicar que pensava que voldria viure igual que jo, si tingués els mitjans per fer-ho. No voldria pas de cap manera que per culpa meva ningú adoptés el meu estil de vida. En part, perquè quan jo l’hagi après del tot, potser ja n’hauré trobat un altre que m’anirà millor. És positiu que hi hagi tantes persones diferents al món com sigui possible. El que sí que voldria és que cadascú fos molt cautelós a l’hora de buscar i perseguir el seu propi estil de vida, i no pas el del seu pare, la seva mare o d’algun veí qualsevol. El jove pot construir, plantar o navegar, però que res no l’impedeixi fer el que em diu que li agradaria fer. Només som savis des d’un punt de vista matemàtic, perquè el navegant ni l’esclau fugitiu no perdran de vista l’estrella polar; però aquesta guia és suficient per a tota la nostra vida. Pot ser que no arribem al nostre port dins d’un període calculable, però ens mantindrem al nostre camí.

En aquest cas no hi ha cap dubte que el que és vàlid per a un és encara més vàlid per a un miler, com que una casa gran no és proporcionalment més cara que una de petita, i és que amb una teulada n’hi ha prou per a tenir coberta, un soterrani per a emmagatzemar i una paret per a separar diferents estances. Però per part meva, jo prefereixo l’habitatge solitari. A més a més, generalment serà més barat construir-s’ho tot un mateix que haver de convèncer algú altre de l’avantatge d’una paret comuna; i un cop l’hem alçada, per tal que la partició comuna sigui més barata, ha de ser ben fina, la qual cosa pot facilitar que demostri ser un mal veí i que no mantingui la seva banda de paret en bones condicions. L’única cooperació que és possible en general resulta excessivament parcial i superficial; i la poca cooperació sincera que hi ha és com si no existís perquè és una harmonia inaudible per a l’home. Si un home té fe, cooperarà amb una fe igual a tot arreu; si no en té, continuarà vivint igual que la resta de la humanitat, sigui quina sigui la seva companyia. Cooperar, en el sentit més elevat i en el més modest de la paraula, significa guanyar-nos el pa conjuntament. Fa poc vaig sentir que es proposava a dos joves que donessin la volta al món junts, l’un sense diners i mantenint-se sobre la marxa, davant del màstil i darrere de l’arada, i l’altre amb un feix de bitllets a la butxaca. No costava gaire adonar-se que no podrien ser companys gaire temps, ja que un dels dos no cooperaria en absolut. Se separarien així que es trobessin amb la primera crisi interessant de l’aventura. Per damunt de tot, tal com he volgut dir, l’home que viatja sol pot iniciar la marxa avui mateix, mentre que el que viatja amb un altre s’ha d’esperar fins que aquest estigui a punt, i per això pot faltar molt de temps, encara.

Però tot això és molt egoista, he sentit que deien alguns conciutadans. Confesso que fins ara he consentit ben poc a les empreses filantròpiques. He fet algun sacrifici en honor al deure i, entre d’altres, també he sacrificat aquest plaer. Hi ha aquells que han fet ús de totes les seves habilitats per persuadir-me que em fes càrrec d’alguna família pobra del poble; i si no tingués res a fer (encara que el diable sempre troba feina per a l’ociós) podria intentar dedicar-me a un passatemps com aquest. No obstant això, quan vaig pensar en fer-ho, posant una obligació al seu Cel per mantenir certes persones pobres tan confortables en tots els aspectes com em mantinc a mi mateix, i fins i tot aventurant-me a fer-los una oferta, tots i cada un d’ells han optat indefectiblement per quedar-se pobres. Mentre que els meus conciutadans i conciutadanes es dediquen de tantes maneres al bé dels seus, espero que almenys un es pugui estalviar per a altres finalitats menys humanitàries. S’ha de tenir caràcter per dedicar-se a la caritat, igual que a qualsevol altra cosa. Pel que fa a «Fer el bé», és una de les professions que estan saturades. A més a més, l’he intentat fer amb entusiasme i, encara que soni estrany, estic satisfet que no vagi d’acord amb la meva constitució. Probablement no hauria de rebutjar de forma conscient i deliberada la crida particular que la societat em fa de fer el bé, de salvar l’univers de l’aniquilació; i crec que ara mateix, tot el que el conserva no és res més que una força similar però infinitament més gran. Però no m’interposaré entre cap home i el seu caràcter; i a qui fa aquesta feina que jo rebutjo de fer, amb tot el cor i ànima i vida, li diria: «Persevera, encara que el món en digui fer el mal, cosa que és molt probable que faci».

Ni de bon tros suposo que el meu cas és especial; no tinc cap dubte que molts dels meus lectors desenvoluparien una defensa similar. Si bé no posaré els meus veïns en el compromís que se’m pronunciïn a favor, tampoc no tindré cap dubte a l’hora de dir que jo seria un bon element per fer alguna cosa; ara bé, aquestes coses les haurà de determinar qui em contracti. El què jo faig de bé, en el sentit més global de la paraula, ha d’anar a part del meu camí principal, i en la seva majoria ha de ser del tot desintencionat. Pràcticament, els homes diuen: «Comença on i com ets, sense pretendre augmentar el teu valor, i amb amabilitat per damunt de tot, fes el bé». Si jo hagués de predicar sobre això, diria més aviat: «Decideix-te a ser bo». Com si el sol s’aturés després d’haver atiat el seu foc a l’esplendor de la lluna o a una estrella de sisena magnitud i es vaguegés com un Robin Goodfellow, espiant per les finestres de cada cabana, servint d’inspiració per a llunàtics i tacant la carn i fent visible la foscor, en comptes d’augmentar regularment la seva calor i beneficència genials fins a tenir tal lluentor que cap mortal no pot arribar a mirar-lo a la cara, i aleshores, i també mentrestant, donar la volta al món per una òrbita pròpia, fent-lo bo, o millor, perquè haurà descobert una filosofia més autèntica en la qual és el món qui gira al seu voltant i es torna bo. Quan Faetó, amb el desig de demostrar que era d’origen celestial a través de la seva beneficència es va apoderar del carro del sol una sola jornada, va sortir del camí fressat i va cremar diversos blocs de cases dels carrers inferiors del Cel i va socarrar la superfície de la Terra, i va assecar la primavera i va crear el gran desert del Sàhara. Aleshores Júpiter el va llançar de cap a la Terra amb un llamp, i el Sol, de pena per la seva mort, no va lluir en tot un any.

No hi ha cap pudor pitjor que la que emana la bondat corrompuda. És carronya humana i divina. Si sabés del cert que un home es dirigia a casa meva amb el ferm propòsit de fer-me el bé, correria per protegir la meva vida, igual que correria per resguardar-me d’aquell vent sec i abrasador dels deserts africans que s’anomena simun, que t’omple la boca, el nas, les orelles i els ulls de sorra fins que t’asfixia, per por que em pogués fer gens d’aquest bé i alguna part d’aquest virus se’m barregés a la sang. No, més m’estimaria patir el mal d’una forma natural. No veuré un home com un bon home només perquè em doni de menjar si pateixo fam o perquè m’escalfi si pateixo fred o perquè em tregui d’un pou si algun dia caic en algun. Un gos de Terranova ja ho podria fer, tot això. La filantropia no és l’amor al pròxim en el sentit més ampli. No hi ha cap dubte que Howard era un home excel·lent i bo a la seva manera i té la seva recompensa; però, en termes comparatius, què ens representen un centenar de Howards a nosaltres si la seva filantropia no ens ajuda quan estem més bé, quan més mereixem que se’ns ajudi? Mai no he sentit a parlar de cap reunió filantròpica en la qual es proposés de fer res de bo per a mi, o per al meu semblant.

Els jesuïtes van quedar molt frustrats amb aquells indis que, quan els estaven cremant a les estaques, van suggerir noves maneres de torturar les seves víctimes. Amb la superioritat al patiment físic, de vegades demostraven també ser superiors a cap consol que els poguessin oferir els missioners. La llei que no s’ha de fer el que no voldries que et fessin va penetrar amb menys perseverància a les orelles d’aquells que, per part seva, no es preocupaven per com se’ls tractés, aquells que estimaven els seus enemics de forma insòlita i que gairebé arribaven a perdonar els seus actes.

Assegureu-vos que doneu al pobre tot allò que necessita, encara que serà el vostre exemple el que el deixarà més enrere. Si doneu diners, dediqueu-vos-hi també i no us limiteu a lliurar-lo. De vegades cometem errors ben curiosos. Sovint el pobre no té tan fred ni tanta gana, però va brut, esparracat i deixat. En part és per voluntat seva, no només per desgràcia. Si li dónes diners, potser els invertirà a comprar-se més parracs. Jo solia sentir compassió pels treballadors irlandesos desgarbats que tallaven gel del llac, tots vestits amb roba esparracada, mentre jo tremolava de fred sota la meva vestimenta, més moderna i endreçada, fins que, un dia que feia un fred que pelava, un d’ells que havia caigut a l’aigua va venir a casa meva per escalfar-se i el vaig veure treure’s tres parells de pantalons i dos parells de mitges abans d’arribar a la pell i, si bé és cert que totes les capes estaven atrotinades i brutes també ho és que podia permetre’s rebutjar totes les peces que li vaig oferir de tantes capes com duia ell. Aquella capbussada era just el que necessitava. Aleshores em vaig començar a compadir de mi mateix i vaig veure que seria millor caritat donar-me una camisa de franel·la a mi que tota una botiga de roba barata a aquell home. Per cada mil que tallen les branques del mal n’hi ha un que ataca les arrels, i pot molt ben ser que aquell que dedica més temps i diners en els necessitats sigui aquell que, pel seu estil de vida, contribueixi més en la producció de misèria que intenta alleujar en va. És el pietós traficant d’esclaus que dedica el que ha recaptat d’un de cada deu esclaus per comprar un diumenge de llibertat per a la resta. Hi ha qui demostra l’amabilitat envers els pobres donant-los feina a la seva cuina. No serien més amables si s’hi posaven ells a treballar allà? Presumeixes de dedicar una desena part dels teus beneficis en actes caritatius; potser hi hauries de dedicar nou desenes parts i fer que s’acabés. La societat recupera només una desena part de la propietat, així. Això es deu a la generositat d’aquell que la posseeix o al perdó del jutge?

La filantropia és gairebé l’única virtut prou considerada de la humanitat. No, està sobrevalorada; i és el nostre egoisme que la sobrevalora. Un bon dia assolellat a Concord, un home pobre robust em va elogiar un conciutadà perquè, segons deia ell, era amable amb els pobres, o sigui amb ell. Els oncles i les ties amables de la raça són més estimats que els seus pares i mares espirituals. I una vegada vaig sentir un pastor conferenciant, un home culte i intel·ligent que en la seva xerrada sobre Anglaterra, després d’enumerar els valors científics, literaris i polítics del país, Shakespeare, Bacon, Cromwell, Milton, Newton entre d’altres, va parlar dels herois cristians que, com si li ho demanés la seva professió, elevava a un lloc molt superior a la resta, com si fossin els més grans d’entre els grans. Es tractava de Penn, Howard i la senyora Fry. Tothom ha de distingir la falsedat i hipocresia del discurs. Aquests últims no eren personatges dels més distingits d’Anglaterra; només, potser, eren els seus millor filantrops.

No voldria restar res de l’elogi que mereix la filantropia, però sí que voldria demanar justícia per a tots aquells que, per la seva vida i les seves obres, són una benedicció per a la humanitat. En un home no valoro principalment la rectitud i benevolència, que són, per dir-ho així, la seva tija i fulles. Aquelles plantes amb les fulles pansides de les quals fem infusions per als malalts tenen una aplicació humil i les empren principalment sanadors. Jo vull la flor i el fruit de l’home; que m’impregni de la seva fragància i que la maduresa doni gust a la nostra relació. La seva bondat no ha de ser un acte parcial i transitori sinó una superfluidesa constant que no li costi res i de la qual no sigui conscient. Aquest tipus de caritat amaga molts pecats[18]. El filantrop massa vegades envolta la humanitat amb el record de les seves penes descartades com a atmosfera i l’anomena simpatia. Hauríem d’impartir el nostre valor, no pas la desesperació; la salut i el benestar, i no pas la malaltia; i tenir cura que aquesta malaltia no s’encomani. De quines planes meridionals prové la veu del gemec? Per sota de quines latituds resideix el pagà a qui volem enviar la llum? Qui és aquell home immoderat i brutal a qui volem redimir? Si alguna cosa afligeix l’home fins al punt que no li deixa realitzar les seves funcions, fins i tot si li fan mal els intestins (que és on es troba la simpatia) aquest decideix immediatament reformar el món. Com que ell mateix és un microcosmos, descobreix (i és un descobriment autèntic i ell és l’únic que el pot fer) que el món ha estat menjant pomes verdes; tal com ho veu ell, de fet, el globus en si ja és com una gran poma verda la qual és terrible imaginar-se que els fills dels homes puguin mossegar abans que maduri. La seva dràstica filantropia busca tot seguit esquimals i patagons i s’escampa pels poblats nuclis urbans indis i xinesos. Així, amb uns quants anys d’activitat filantròpica, durant els quals les potències l’han fet servir sens dubte per a finalitats pròpies, s’acaba guarint de la dispèpsia, el globus adquireix certa vermellor en una galta o en totes dues, com si comencés a madurar, i la vida perd la cruesa i torna a ser dolça i saludable per viure-la. Mai no he somiat en cap enormitat superior a la que he comès jo. No he conegut mai, ni el coneixeré tampoc, un home pitjor que jo mateix.

Crec que el que entristeix el reformador no és la seva simpatia envers els seus companys més desgraciats sinó el seu patiment particular, malgrat ser el fill de Déu més sant. Corregim-ho, que li arribi la primavera i que el matí es llevi damunt del seu llit i abandonarà els seus companys sense ni demanar disculpes. La meva excusa per no predicar en contra de l’ús del tabac és que jo mai no n’he mastegat; aquesta és la pena que ha de pagar el mastegador de tabac reformat; tot i que hi ha diverses substàncies que sí que he mastegat i contra les quals podria predicar. Si alguna vegada us emboliquen en alguna d’aquestes filantropies no deixeu que la vostra mà esquerra sàpiga què fa la dreta, perquè no val la pena. Rescateu el que s’afoga i cordeu-vos les sabates. Agafeu-vos temps i comenceu alguna feina lliure.

La nostra manera de fer ha quedat corrompuda per la comunicació amb els sants. En els nostres cantorals ressona una maledicció melòdica de Déu i sempre la resisteixen. Es podria dir que fins i tot els profetes i redemptors més aviat consolaven les pors dels homes que no pas els confirmaven les esperances. Enlloc no es registra cap satisfacció senzilla i irreprimible per al regal de la vida, cap lloança memorable de Déu. Tota la salut i l’èxit se’m posen bé, encara que siguin lluny; la malaltia i el fracàs m’ajuda a entristir-me i em fan mal, m’afectin o no directament. Així doncs, si volem restaurar la humanitat amb mitjans autènticament indis, botànics, magnètics o naturals, siguem primer tan simples i bons com la mateixa Natura, escampem els núvols que ens volten pel cap i fiquem-nos una mica de vida pels porus de la pell. No ens conformem a ser supervisors dels pobres i convertim-nos en un dels valors del món.

Vaig llegir a Gulistan o jardí de les flors, del xeic Sadi de Shiraz, que una vegada es va demanar a un home savi: dels diversos arbres cèlebres que l’Altíssim ha creat altius i ombrívols, no n’hi ha cap que s’anomeni azad, o lliure, excepte el xiprer, que no fa fruit; quin misteri amaga, aquest fet? Ell respongué: «Cadascú té el producte que mereix i una estació assenyalada durant la continuïtat de la qual brota i reviu, i durant l’absència de la qual és sec i pansit; el xiprer no es veu exposat en cap d’aquests dos estats perquè sempre està florit; d’aquesta mateixa naturalesa són els azads, o independents religiosos. No posis el cor en allò que és transitori perquè el Dijlah o Tigris continuarà fluint a través de Bagdad un cop hagi desaparegut la raça dels califes: si tens la mà plena, sigues liberal com la palma datilera, però si no produeixes res que es pugui donar, sigues un azad o un home lliure, com el xiprer».

Versos complementaris

Les pretensions de la pobresa

Presumeixes massa, pobre infeliç necessitat,

en exigir un lloc al firmament

perquè la teva humil cabana, o la teva tina,

nodreix alguna virtut mandrosa o pedant

al sol barat o al costat d’alguna font ombrívola,

amb arrels i hortalisses; on la teva mà dreta,

arrancant aquestes passions humanes de la ment,

damunt dels troncs de la qual floreixen les virtuts,

degrades la naturalesa i entumeixes el sentit,

i, com Górgona, converteix els homes actius en pedra.

No necessitem la societat talossa

de la teva moderació necessitada,

ni aquella estupidesa artificial

que no coneix alegria ni pena, ni la teva forçada

fortalesa passiva falsament exaltada

sobre l’activa. Aquesta baixa niuada lamentable,

que estableix el seu lloc a la mediocritat,

convé a la vostra ment servil; però avancem

només les virtuts que admeten excessos,

actes de valentia i generositat, magnificència règia,

prudència previsora, magnanimitat

que no coneix fronteres, i la virtut heroica,

sinó només models, com Hèrcules,

Aquil·les, Teseu. Torna a la teva cel·la odiosa;

i quan vegis la nova esfera il·luminada,

aprèn a conèixer, tan sols, el que aquestes dignitats foren.

Thomas Carew





2. ON VAIG VIURE I AMB QUINA FINALITAT


Arriba un moment en la nostra vida en què estem acostumats a jutjar tots els indrets com a possibles emplaçaments per a casa nostra. Jo així he examinat el terreny d’una dotzena de milles a la rodona d’on visc ara. M’he imaginat que comprava totes les granges una darrera l’altra, perquè tot estava per comprar i jo en coneixia el preu. He passejat per totes les propietats, n’he tastat les pomes silvestres, he xerrat amb el propietari i li he comprat la granja al preu que en demanava, fos el que fos, hipotecant-la hi mentalment; fins i tot els he posat un preu més elevat (ho agafava tot menys les escriptures; li prenia la paraula com a escriptura perquè m’encanta parlar), les he cultivat, i també als propietaris, en certa mesura, crec, i aleshores quan ja havia gaudit el suficient, em retirava i deixava que l’amo en seguís tenint cura. Aquella experiència em va donar el dret que els meus amics em consideressin com una mena d’agent immobiliari. Allà on m’asseia hi podia viure, i el paisatge es desprenia de mi. Què és una casa sinó una seu, un seient? I millor si és al camp. Vaig trobar moltes possibles ubicacions per a una casa on no és probable que s’hi faci res aviat. Algunes potser es consideren massa allunyades del poble, però tal com ho veia jo era el poble el que estava massa lluny d’allà. Bé, allà hi podria viure, em deia; i hi vaig viure, durant una hora, que encabia tot un estiu i un hivern; veia com passaven els anys, com superava l’hivern i donava la benvinguda a la primavera. Els futurs habitants de la regió, ubiquin on ubiquin casa seva, segur que no seran els primers. N’hi havia prou amb una tarda per convertir la terra en l’hort, en bosc o en pastura i per decidir quins roures o pins deixaria drets davant la porta, i des d’on podria contemplar millor l’espai que obria i que després deixava en guaret, perquè la riquesa d’un home depèn de tot allò que aquest pugui prescindir.

La meva imaginació em va dur tan lluny que fins i tot se’m van negar diverses granges (la negació era tot el que jo volia) però mai no em vaig cremar els dits amb la propietat real. El més a prop que vaig arribar a estar de la possessió de debò va ser quan vaig comprar Hollowell: quan ja havia començat a destriar les llavors i a recollir materials amb què fer-me un carretó per transportar-les però abans que el propietari me’n donés les escriptures, la seva dona (tots els homes tenen una dona així) va canviar d’opinió i va voler mantenir la propietat, per la qual cosa em va oferir deu dòlars per lliurar-lo del compromís. Per ser sincer, he de dir que només tenia deu centaus a la butxaca i que allò superava la meva aritmètica i no era capaç de dir si jo era aquell home que tenia deu centaus, o el que tenia una granja, deu dòlars, o tot a la plegada. No obstant això li vaig deixar quedar els deus dòlars i la granja, perquè ja ho havia dut massa lluny, o, per ser generós, li vaig vendre la granja per al mateix preu just que n’havia pagat i, com que ell tampoc no era un home ric, li vaig regalar deu dòlars i encara em vaig quedar amb deu centaus, llavors i el material necessari per fer-me un carretó. Així vaig arribar a la conclusió que jo havia estat un home ric sense malmetre la meva pobresa. Però vaig retenir el paisatge i des d’aleshores me n’he endut cada any el que ha produït, sense carretó. Pel que fa als paisatges:

«Sóc un monarca de tot el que examino, no hi ha ningú que discuteixi el meu dret».[19]



He vist moltes vegades un poeta retirar-se un cop ja havia gaudit de la part més bona d’una granja, mentre que el pobre granger es pensava que només havia agafat quatre pomes silvestres. El propietari no sap que el poeta porta molts anys posant la seva granja en vers, el gènere més admirable de valor invisible, i que l’ha confiscat, l’ha munyit, l’ha passat pel colador, s’ha quedat la nata i ha deixat només la llet descremada al granger.

Per a mi, els veritables atractius de la granja Hollowell eren: que estava totalment aïllada ja que es trobava a més de dues milles del poble, a mitja milla del veí més proper i separada de la carretera per un camp molt ample; que estava delimitada pel riu, que el propietari deia que la protegia de les boires i glaçades de la primavera, tot i que això per a mi no era cap problema; que casa i estable eren d’un color gris i estaven en estat ruïnós i que tenia les tanques dilapidades que deixaven en evidència l’interval entre jo i l’últim ocupant; que tenia pomeres buides i cobertes de líquens, rosegades pels conills, i demostraven el tipus de veïns que tindria; però sobretot, el record que en tenia jo de viatges previs riu amunt, quan la casa quedava amagada darrere una barrera espessa d’aurons a través de la qual sentia bordar el gos de la casa. Tenia pressa per comprar-la, abans que el propietari hagués acabat de treure unes roques, tallés les pomeres buides i arrenqués uns joves bedolls que havien brotat al mig del pastiu, o, en resum, hagués fet cap més millora de les seves. Per gaudir de tot allò jo estava disposat a tirar endavant la seva tasca, a carregar-me el món a l’esquena com va fer Atlas (mai no he sentit a dir quina recompensa va rebre per fer-ho) i a fer totes aquelles coses sense altre motiu o excusa que el fet que jo hauria pagat per fer-les i no volia que se’m molestés en la meva propietat; i és que jo sabia en tot moment que allò em proporcionaria la collita més abundant de tot allò que jo volia si aconseguia deixar-la fer al seu ritme. Però al final tot va acabar com ja he relatat.

Aleshores, tot el que podia dir sobre la pagesia a gran escala (sempre he cultivat un hort) era que jo ja tenia les meves llavors. Hi ha molta gent que creu que la llavor millora amb l’edat. Jo no tinc cap dubte que el temps discrimina el bo del dolent i que quan al final les pugui plantar, tindré menys probabilitats d’acabar decebut. Però als meus companys els diria, d’una vegada per totes: «Mentre us sigui possible, visqueu lliures i sense compromisos. No hi ha gaire diferència entre estar lligat a una granja o a la presó del comptat».

El vell Cató, el De re rustica del qual és el meu Agricultor, diu (i l’única traducció que n’he vist fa que sigui un passatge sense cap sentit): «Quan et plantegis adquirir una granja rumia-t’ho bé per no fer una compra precipitada; no estalviïs res per observar-la i no pensis que n’hi ha prou de fer-li un sol cop dull. Com més sovint hi vagis més t’agradarà, si és bona compra». No em precipitaré a comprar sinó que li donaré voltes i més voltes mentre visqui, i abans m’hi enterraran perquè em pugui agradar definitivament.

Aquest fou el següent experiment que vaig fer d’aquesta mena, que pretenc descriure més detalladament i que per conveniència ajunto l’experiència de dos anys en un de sol. Tal com ja he dit, no tinc intenció d’escriure una oda al desànim sinó que pretenc presumir amb la mateixa alegria que ho fa el gall matiner dalt del pal, encara que sigui només per despertar els meus veïns.

Quan em vaig instal·lar al bosc, és a dir, quan hi vaig passar tant els dies com les nits i que, per casualitat, va coincidir amb el Dia de la Independència, el 4 de juliol de 1845, casa meva no estava preparada per a l’hivern. Era un simple aixopluc contra la pluja: no estava enguixada ni tenia llar de foc, les parets eren taulons de fusta castigats per la intempèrie, amb escletxes entre ells que la refrescaven de nit. Els pals blancs tallats rectes i els marcs de les portes i finestres acabats de raspallar li donaven un aspecte net, especialment al matí, quan la fusta estava coberta de gebrada i em facilitava molt imaginar que cap al migdia deixarien anar una mica de resina. Mentalment retenia tot el dia la imatge d’aquell caràcter més o menys boreal, que em recordava una casa de muntanya que havia visitat l’any anterior. Aquella també era una cabana airejada i sense enguixar que podria allotjar qualsevol déu viatger i on una deessa podria arrossegar els seus vestits. Els vents que fregaven la meva teulada eren els mateixos que escombraven les carenes de les muntanyes, que arrosseguen fragments de música terrestre o els fragments celestials. El vent del matí bufa eternament, el poema de la creació no s’interromp; però no hi ha gaires orelles que el pugui sentir. L’Olimp no és res més que la cara externa de la terra.

L’única casa de què havia estat propietari, si no compto una barca, va ser una tenda que feia servir de tant en tant quan sortia d’excursió durant l’estiu, i encara la duc plegada al farcell; però la barca, després de passar de mà en mà, ha seguit el corrent del temps. Amb aquest refugi més notori damunt meu, he progressat cap a establir-me en aquest món. Aquesta estructura de recobriment lleuger era com una cristal·lització al meu voltant que influïa en el constructor. Era suggerent com un dibuix esbossat. No tenia necessitat de sortir a fora perquè em toqués l’aire, perquè l’ambient de l’interior no havia perdut gens la frescor. No era que fos a dins, sinó que era darrere la porta, fins i tot quan plovia amb força. El Harivansa diu: «Un habitatge sense ocells és com una carn sense adobar». Casa meva no era així, ja que em vaig trobar de sobte que era veí dels ocells; i no era que n’hagués empresonat cap sinó que m’havia fet la meva gàbia a prop seu. No només estava més proper a aquells que visiten amb freqüència jardins i horts, també ho estava d’aquells més petits cantaires emotius del bosc que mai, o rarament, ofereixen serenates al poble (la grivieta boscana, el tord, la piranga roja, el pardal, l’enganyapastors cridaner, i molts altres).

M’havia instal·lat a la riba d’un petit llac, aproximadament a una milla i mitja al sud del poble de Concord i en un punt lleugerament més elevat que aquell nucli, al bell mig d’un bosc que s’estenia entre aquell poble i Lincoln, i a unes dues milles al sud de l’únic indret conegut de la zona, el Camp de Batalla de Concord. Malgrat tot, estava al fons d’un bosc tan alt que l’altra banda del llac, a mitja milla d’allà i igualment coberta d’arbres, era el meu horitzó més llunyà. Durant la primera setmana, sempre que mirava el llac m’impressionava com si es tractés d’un llac d’alta muntanya, el fons del qual està molt més amunt que la superfície d’altres llacs i, així que sortia el sol, veia com s’espolsava la capa de boira de la nit, aquí i allà, gradualment, i deixava al descobert la superfície ondulant o reflectant alhora que boires i fantasmes es retiraven cap al bosc, com si fos el final d’algun sàbat nocturn. La mateixa rosada semblava que durava més estona als arbres del que era normal, com als vessants de les muntanyes.

Aquell petit llac adquiria el seu valor màxim des del punt de vista del veí en els intervals de pluja suau d’agost quan, tant l’aire com l’aigua, estaven perfectament calmats sota un cel encapotat i les hores de la tarda tenien la mateixa serenor que les del capvespre, i la grivieta boscana cantava i se sentia d’una banda a l’altra del llac. Un llac com aquell mai no pot ser més pla que en aquests moments. Amb la clara capa d’aire del seu damunt ennegrida per la nuvolada, l’aigua, plena de llums i reflexos, es converteix en un cel a tocar de terra que és el més important. Des del capdamunt d’un turó proper, del qual s’havien tallat els arbres recentment, es gaudia d’una panoràmica agradable del sud que travessava el llac a través d’una ampla serra de turons que allà formava la riba, i que pel vessant oposat suggeria la presència d’un rierol que s’obria pas en aquella direcció a través d’una vall plena d’arbres, encara que en realitat no n’hi havia cap. D’aquella manera passava jo la mirada pels turons verds més propers fins als més alts i llunyans de l’horitzó, tenyits de blau. De fet, si em posava de puntetes, arribava a copsar els cims encara més blaus de les serralades més llunyanes del nord-oest, del mateix blau del cel, i també part del poble. Però en altres direccions, fins i tot des d’aquell punt, no podia veure més enllà del bosc que m’envoltava. És bo tenir aigua a la vora per a nodrir i mantenir la terra. Fins i tot el pou més petit serveix almenys per emmirallar-s’hi i veure que la terra no és continental sinó insular. Això és tan important com el fet que un pou ajuda a mantenir la mantega fresca. Quan mirava a l’altra banda del llac des d’aquell cim en direcció als meandres del Sudbury, que en èpoques d’inundacions em semblava estar més elevada per un miratge potser de la vall xafogosa, com una moneda en un recipient, tota la terra de més enllà del llac semblava una crosta fina aïllada i flotant damunt d’aquella làmina fina d’aigua intermèdia, la qual cosa em recordava que jo estava instal·lat, certament, en terra ferma.

Malgrat que la vista des de la porta de casa meva era encara més reduïda, no em sentia enxubat ni limitat de cap de les maneres. Hi havia prou pasturatge per alimentar la meva imaginació. L’altiplà de roures baixos de l’altra riba s’estenia cap als prats de l’oest i les estepes de Tartària, i es donava l’espai necessari per a totes les famílies humanes errants. «No hi ha ningú feliç al món sinó éssers que gaudeixen lliurement d’un horitzó vast», digué Damodara quan els seus ramats necessitaven pastures més grans.

Tant l’espai com el temps eren uns altres i jo em vaig trobar més proper a aquelles parts de l’univers i a aquelles eres de la història que m’havien resultat més atractives. Allà on jo vivia era un indret tan llunyà com els que estudien els astrònoms cada nit. Tenim tendència a imaginar indrets estranys i delectables en algun racó remot i celestial del sistema, darrere la constel·lació de la Cassiopeia, lluny de cap soroll i molèstia. Vaig descobrir que casa meva estava situada en un racó de l’univers apartat com aquells, però que sempre seria nou i restaria verge. Si valgués la pena establir-se en aquelles zones properes a les Plèiades o les Híades, a Aldebaran o Altaïr, és justament on jo era, o en un indret remot com aquells de la vida que havia deixat enrere, reduït i pampalluguejant amb raigs igual de fins que els del meu veí més proper que només em podria veure les nits de lluna plena. Així era la part de Creació que vaig ocupar:

«Hi havia un pastor que va viure,

i va mantenir els seus pensaments tan elevats

com les muntanyes on els seus ramats

l’alimentaven constantment».



Què pensaríem de la vida del pastor si els seus ramats se li escapessin sempre a pastures més elevades que els seus pensaments?

Cada matí era una alegre invitació a dur una vida de la mateixa simplicitat i, si m’ho permeten, innocència, que la pròpia Natura. He estat un adorador tan sincer de l’aurora com ho van ser els grecs. Em llevava d’hora i em banyava al llac; era un exercici religiós i una de les millors coses que feia. Es diu que a la banyera del rei Tching Thang es va gravar la següent inscripció amb aquesta finalitat: «Renovat completament cada dia; fes-ho un altre cop, i un altre i sempre». Ho entenc perfectament. El matí torna els anys heroics. M’afectava tant el brunzit d’un mosquit que feia una excursió invisible i inimaginable per casa meva a primera hora del dia, mentre jo reposava amb la porta i les finestres obertes, com m’hauria afectat sentir qualsevol trompeta entonar a la fama. Era el rèquiem d’Homer; per si mateix La Ilíada i L’Odissea en l’aire cantant per a la seva ira i els seus esgarriaments. Hi havia alguna cosa còsmica en allò; una advertència permanent, fins que es prohibeixi, del vigor i la fertilitat eterns del món. El matí, l’etapa més memorable del dia és l’hora del despertar. Moment en què tenim acumulada menys somnolència i en què, durant una hora com a mínim, es desperta una part de nosaltres que la resta del dia i la nit roman adormida. No hem d’esperar pas gaire del dia, si és que el podem anomenar així, en què no ens desperta el nostre geni sinó el tragí mecànic d’algun servent, en què no ens desperten les forces recuperades i aspiracions del nostre interior acompanyades per les ondulacions de música celestial i una fragància que omple l’aire, sinó que ens desperten les campanes de la fabrica per dur-nos a una vida superior que no pas en la que ens trobàvem quan ens vam adormir. D’aquesta manera la foscor dóna el seu fruit i demostra que és tan bona com la llum. L’home que no creu que cada dia conté una hora anterior, més sagrada i més resplendent que la que ja ha profanat, ha desaparegut de la vida i segueix un camí de baixada cada vegada més obscur. Després d’un cessament parcial de la seva vida sensitiva, l’ànima de l’home, o més aviat els seus òrgans, recobren cada dia les forces i el seu geni intenta novament dur una vida el màxim de noble possible. Hauria de dir que tot el que és memorable es transcorre durant el matí i en l’atmosfera matinera. Els Vedas diuen: «Tota intel·ligència es desperta amb el matí». Poesia i art, així com les accions més justes i memorables de l’home, daten d’aquest moment del dia. Tots els poetes i herois, com el cas de Memnó, són fills d’Aurora i emeten la seva música amb la sortida del sol. Per a aquell el pensament flexible i vigorós del qual segueix el ritme del sol, el dia és un matí perpetu. El que digui el rellotge i l’actitud i la feina dels homes no té cap importància. És de matí quan estic despert i es produeix l’alba dins meu. La reforma moral és l’esforç de treure’s la son de les orelles. Per què, si no, és tan pobre el balanç que fan els homes dels seus dies si no és perquè han estat vagant endormiscats? No són pas tan mal calculadors. Si no haguessin tingut tanta mandra haurien fet alguna cosa. N’hi ha milions que estan prou desperts per fer treballs físics, però només un de cada milió està prou despert per fer un exercici intel·lectual efectiu, només un de cada per a dur una vida poètica o divina. Està despert equival a estar viu. Encara no he conegut mai cap home que estigui tan despert com això. Com li hauria pogut mirar a la cara?

Hem d’aprendre a despertar-nos de nou i a mantenir-nos desperts, no pas amb ajudes mecàniques sinó amb l’expectació infinita de l’albada, que no ens abandoni ni en el nostre son més profund. No sé de cap fet més estimulant que la capacitat inqüestionable de l’home d’elevar la seva vida per mitjà de l’esforç conscient. Ja és molt ser capaç de pintar un quadre, d’esculpir una escultura o de fer bells alguns objectes, però és molt més gloriós esculpir i pintar la pròpia atmosfera i el mitjà a través del qual mirem, cosa que podem fer moralment. Influir en la qualitat del dia, vet aquí la més suprema de les arts. Tot home té la tasca de fer que en la seva vida, fins i tot en els detalls, valgui la pena de contemplar la seva hora més elevada i crítica. Si ho rebutgem, o més ben dit, esgotem, una informació tan minsa com rebem, els oracles ens ensenyarien com fer-ho.

Vaig anar al bosc perquè volia viure a consciència, per fer front únicament als fets essencials de la vida i veure si no era capaç d’aprendre el que aquesta tenia per ensenyar-me i no trobar-me que, just abans de morir, veiés que no havia viscut. No volia viure el que no era vida, perquè viure és un tresor; tampoc no volia viure resignat si no era del tot necessari. Volia viure una vida a fons, ben espremuda; viure amb l’energia i la senzillesa espartana necessàries per eliminar tot el que no era vida, obrir-me camí i viure al límit, arraconar la vida i reduir-la a la mínima expressió i, si em resultava mesquina, obtenir-ne tota la seva mesquinesa genuïna i donar-la a conèixer al món. O bé, si em resultava sublim, experimentar-la i ser capaç de fer-ne una valoració justa en la meva propera incursió. A mi em sembla que per a la majoria dels homes això és una gran incògnita, si la vida és del diable o bé de Déu, i que han arribat a la conclusió, lleugerament precipitada, que la gran finalitat de l’home en aquesta vida és «glorificar Déu i gaudir-ne eternament».

Tot i així, vivim amb mesquinesa, com les formigues, encara que la faula ens explica que fa molt de temps ens vam convertir en homes; igual que els pigmeus, lluitem amb grues; un error darrere l’altre i un clatellot darrere l’altre, i la nostra més gran virtut té per la seva ocasió una dissort supèrflua i inevitable. Malgastem la nostra vida amb el detall. Un home honrat gairebé no necessita més que els deu dits de les mans per comptar; en casos extrems també té els deu dits dels peus. La resta es compta a grapats. Senzillesa, senzillesa, senzillesa! Dic jo, tingueu dos o tres afers i no pas cent o mil; en comptes d’un milió compteu-ne mitja dotzena i porteu els comptes a l’ungla del dit gros. Enmig d’aquest mar esvalotat que és la vida civilitzada, són tants els núvols i tempestes, i arenes movedisses i mil i un elements que et pots trobar que, per no naufragar, anar-se’n al fons o no arribar mai a port, l’home ha de viure fent càlculs, i aquell que sobreviu segur que serà un gran calculador. Simplifiqueu, simplifiqueu. En comptes de tres àpats al dia, si cal, feu-ne només un; en comptes de cent plats, cinc; i reduïu les altres coses a proporció. La nostra vida és com una confederació alemanya, feta a partir de petits estats amb unes fronteres fluctuants de manera que ni un alemany no et sabria dir on estan posades en cap moment. La pròpia nació, amb totes les anomenades millores internes, que, per cert, són totes externes i superficials, és només un establiment poc flexible i massa gran, farcit de mobles i atrapat en les trampes pròpies, arruïnat per la luxúria i la despesa irresponsable, per la manca de càlcul i d’un objectiu que valgui la pena, com el milió de cases del seu territori. L’únic que la pot guarir, igual que als seus habitants, és una economia rígida, una vida estricta i més simple que la dels espartans i una elevació d’objectius. Es viu massa de pressa. Els homes pensen que és essencial que la nació tingui comerç, que exporti arròs i parli a través de telègraf, que pugui viatjar a trenta milles per hora, i no en tenen cap dubte, però no pensen si ells ho fan o no; però no sabem si viuríem com a homes o com a babuïns. Si no obtenim travesses ni forgem rails, ni dediquem dies i nits a treballar i en comptes d’això ens escalfem el cap pensant com millorar les nostres vides, qui construirà els trens? I si no els construeix ningú, com arribarem al Cel a temps? Però si ens quedem a casa preocupats per les nostres coses, qui és que encara vol el tren? No som nosaltres que ens enfilem al tren; és el tren que s’enfila sobre nostre. Us heu parat mai a pensar què són aquestes travesses de sota la via? Cada una d’elles és un home, un irlandès o un ianqui. Les vies s’hi recolzen i ells estan coberts de sorra, i els vagons els passen suaument pel damunt. Talment com soques, us ho asseguro. I cada pocs anys se’n posen de noves per trepitjar; així, si bé alguns tenen la sort d’anar amb tren, n’hi ha d’altres que tenen la desgràcia que el tren els passi per sobre. I quan es xafa un home que camina adormit, un supernumerari mal col·locat, i se’l desperta, de sobte aturen els vagons i en fan un gran què, com si allò fos una excepció. Em complau saber que cal tot un equip d’homes per mantenir ajaçades les travesses de cada tram de cinc milles perquè això vol dir que potser algun dia es tornaran a posar dempeus.

Per què hem de viure amb tanta pressa i malgastar la vida? Estem decidits a morir de fam fins i tot abans de tenir gana. Es diu que un punt a temps n’estalvia nou, i per això se’n fan mil avui per estalviar-se’n nou demà. Pel que fa a la feina, no en fem cap que tingui cap importància. Tenim el ball de Sant Vito i no podem tenir el cap quiet. Si donés uns quants cops a la campana de la parròquia com si volgués tocar a foc, és a dir, sense fer voltar la campana, no hi hauria gairebé ningú de les granges del voltant de Concord que, malgrat tots els compromisos que hagués fet servir d’excusa aquell matí, ni petits ni grans, ni homes ni dones, m’atreveixo a dir, que no ho deixés tot en sentir aquell so, no pas per intentar salvar el que s’estigués cremant sinó, per dir la veritat, per veure-ho cremar, que seria el que li tocava i, tot sigui dit, no hem estat pas nosaltres els que li hem calat foc. També hi podrien anar per veure-ho apagar, o per donar un cop de mà, si això resultés igualment vistós; sí, encara que es tractés de la mateixa església parroquial. És estrany l’home que, després d’una migdiada de mitja hora, en despertar-se no alça el cap i demana «Què hi ha de nou?» com si la resta de la humanitat li hagués estat vetllant la dormida. Hi ha qui demana que se’l desperti cada mitja hora, indubtablement amb aquesta mateixa finalitat; i posteriorment, com a recompensa, expliquen el que han somiat. Després de passar la nit dormint, les notícies resulten tan indispensables com l’esmorzar. «Tingueu la bondat de dir-me alguna cosa que hagi passat a algú d’aquest planeta», i llegeix la notícia, mentre pren un cafè i un panet, sobre un home a qui li han arrencat els ulls aquell matí al riu Wachito, sense ni pensar per un moment que ell viu en una cova obscura de mamuts d’aquest món i que no disposa de res més que d’un ull rudimentari.

Parlo per mi quan dic que podria viure perfectament sense el servei del correu. Penso que ben poques vegades transmet comunicacions realment importants. Concretament, no he rebut pas més d’una o dues cartes en tota la meva vida (això ho vaig escriure fa uns anys) dignes de llegir. El correu és, en general, una institució a través de la qual s’ofereix seriosament a un home per als seus pensaments el penic que tantes vegades s’ofereix en broma. I estic segur de no haver llegit mai res memorable en un diari. Si hem llegit sobre un home a qui li han robat, a qui han assassinat o que ha mort per accident, sobre una casa cremada, o un naufragi, o l’explosió d’un vaixell de vapor, o sobre una vaca atropellada pel Tren de l’Oest, o sobre l’assassinat d’un gos embogit, o sobre una plaga de llagostes en ple hivern, ja no cal que en llegim mai més cap altra. Amb una n’hi ha prou. Si coneixes el principi, per què necessites un miler d’exemples i aplicacions? Per al filòsof, totes les notícies, que és el nom que reben, són xafarderies i aquells que les editen i les llegeixen són velles que prenen el te. Però no són pas pocs els que esperen aquest safareig. He sentit a dir que l’altre dia hi va haver tal concurrència a les oficines per conèixer les notícies més recents, que fins i tot es van trencar diversos vidres de l’establiment per la pressió de la gentada. I eren unes notícies que seriosament crec que algú una mica enginyós podria escriure amb una anterioritat de dotze mesos, o dotze anys i encertar-la. Com el cas d’Espanya, per exemple, si sabeu com encabir-hi don Carles i la Infanta, i don Pere i Sevilla i Granada de tant en tant en la justa mesura (potser han canviat una mica els noms des de l’última vegada que vaig llegir un diari) i combinar-ho amb una cursa de braus quan no hi ha cap altre entreteniment, es donaria la imatge exacta i una bona idea de quina és la situació o estat ruïnós de les coses allà, com a mínim tan bona com els reportatges lúcids i concrets que s’inclouen als diaris amb aquesta finalitat. Pel que fa a Anglaterra, l’últim retall de notícies notables d’aquella zona fou la revolució del 1649; i si heu seguit la història de les seves collites d’un any normal, ja no ho haureu de tornar a seguir mai més, llevat que les vostres especulacions tinguin una finalitat únicament pecuniària. Si algú que amb prou feina llegeix mai el diari hagués de donar la seva opinió diria que no passa mai res de nou a l’estranger, inclosa la Revolució francesa.

Quina notícia! És molt més important saber sobre allò que mai no es fa vell! «Kieou-pe-yu (alt dignatari de l’estat de Wei) va enviar un home a Khoung-tseu per tal que s’assabentés de les seves notícies. Khoung-tseu va fer que el missatger s’assegués a prop seu i li va demanar el següent: Què fa, el teu amo? El missatger va respondre: El meu amo té el desig de disminuir els seus defectes, però no ho aconsegueix. Així que el missatger va haver marxat, el filòsof va anotar: Quin missatger més digne! Quin missatger més digne!». El dia de descans del final de la setmana, perquè el diumenge és la conclusió d’una setmana mal transcorreguda i no pas el començament fresc i valent d’una de nova, en comptes de castigar les orelles dels treballadors endormiscats amb el sermó gastat, el predicador hauria de cridar amb veu imponent: «Atureu-vos! Ja n’hi ha prou! Per què sembleu tan ràpids però sou tan mortalment lents?».

Ficcions i deliris es prenen per veritats mentre que la realitat ens sembla fabulosa. Si els homes només observessin les realitats i no es deixessin enganyar, la vida, comparada amb les coses que coneixem, ens semblaria un conte de fades i les Mil i una nits. Si només respectéssim allò que és inevitable i té dret de ser, la música i la poesia ressonarien pels carrers. Quan vivim tranquils i amb saviesa, percebem que només aquelles coses grans i dignes tenen una existència permanent i absoluta, que les pors i plaers que són vans no són res més que l’ombra de la realitat. Això sempre resulta excitant i sublim. Amb els ulls tancats, endormiscats i amb el consentiment de deixar-nos decebre pels espectacles, els homes estableixen i confirmen arreu la seva vida diària de rutina i d’hàbits, que encara es construeix amb una base purament il·lusòria. Els infants, que juguen a la vida, separen la seva llei veritable i les relacions millor que els homes, que fracassen en l’intent de viure-la dignament però en canvi es consideren més savis per l’experiència, és a dir, pels fracassos. He llegit en un llibre hindú que «hi havia un fill d’un rei a qui es va apartar de la seva ciutat natal mentre era nen i va rebre l’educació d’un foraster. En arribar a la maduresa en aquestes circumstàncies, per tant, creia que pertanyia a la raça bàrbara entre la qual vivia. Després que un dels ministres del seu pare el trobés, se li va revelar la veritat dels seus orígens i ell va rectificar la concepció errònia que tenia d’ell mateix i es va passar a considerar un príncep. D’aquesta manera l’ànima», continua aquest filòsof hindú, «en funció de les circumstàncies en què es troba, agafa una concepció errònia del caràcter propi fins que algun sant mestre li revela la veritat i pren consciència que és Brahma». M’adono que nosaltres, els habitants de Nova Anglaterra, vivim aquesta vida mesquina que duem perquè la nostra visió no penetra en la superfície de les coses. Creiem que és el que sembla ser. Si un home camina per aquest poble i veu només la realitat, on creieu que aniria a parar el «Mill-dam»? Si aleshores ens informés sobre les realitats observades no reconeixeríem l’indret que ens estaria descrivint. Mireu un temple, un jutjat, una presó, una botiga o un habitatge i digueu què són en realitat darrere la mirada autèntica; els deixaríeu per terra en la vostra descripció. Els homes consideren la veritat remota, als afores del sistema, més enllà de l’estrella més llunyana, abans d’Adam i després de l’últim home. En l’eternitat hi ha sens dubte alguna cosa certa i sublim. Però tots aquests temps i llocs i ocasions són ara i aquí. El propi Déu culmina al moment present i mai no serà més diví, per anys que passin. I tenim capacitat per percebre tot allò que és sublim i només a través de la perpètua instil·lació i inundació de la realitat que ens envolta. L’univers respon constantment i obedient a totes les nostres concepcions; tant si viatgem de pressa com a poc a poc, el camí ja està marcat. Així doncs, dediquem la nostra vida a concebre. El poeta o l’artista encara no han aconseguit mai un designi tan just i noble que algú, almenys, no el pugui aconseguir en la posteritat.

Dediquem un dia amb la mateixa deliberació que la Natura i no deixem que qualsevol petit entrebanc ens faci sortir del nostre camí. Llevem-nos d’hora i dejunem, o esmorzem, tranquil·lament i sense pertorbacions; que la companyia vingui i se’n vagi, que les campanes toquin i els infants plorin. Visquem amb la determinació de convertir tot això en un dia. Per què ens hem de sotmetre i seguir el corrent? No deixem que ens molesti i ens superi el remolí terrible i ràpid anomenat dinar, situat a les zones baixes superficials. Esquiveu aquest perill i estareu salvats perquè la resta del camí va de cara avall. Amb els nervis relaxats i amb el vigor del matí, deixeu-lo enrere, mireu cap a un altre costat, lligats al màstil com Ulisses. Si el motor xiula, deixeu-lo fer fins que es quedi afònic. Si sona el timbre, per què hem de córrer? Considerem quina mena de música fa. Triem cap on anem i duem el nostre pas pel fang i el llot de l’opinió, els prejudicis, la tradició, l’engany i les aparences, aquesta inundació que cobreix tota la terra, de París a Londres, de Nova York a Boston i Concord, de l’església a l’estat, de la poesia a la filosofia i la religió, fins que arribem a tocar un fons de pedra que podrem anomenar realitat i dir «És aquí, no n’hi ha cap dubte»; i aleshores començar, amb un point d’appui, a sota crescudes i gelades i incendis, un lloc on trobem una paret o una propietat, on es pugui plantar sense problemes un fenal, o potser un indicador, no pas un Nilòmetre sinó un Realòmetre, que les generacions futures puguin saber fins on arribaven els al·luvions d’enganys i aparences, de vegades. Si us planteu cara a cara amb un fet, veureu que el sol n’il·lumina les dues cares, com si es tractés d’una simitarra, i notareu com la fulla dolça us parteix el cor i la medul·la i haureu conclòs així la vostra trajectòria mortal. Sigui vida o mort, només volem realitat. Si ens estem morint de debò, volem sentir l’estretor de la gola i notar el fred de les extremitats; i si estem vius, deixeu-nos fer la nostra.

El temps no és res més que el riu on vaig a pescar. Hi bec, però mentre bec veig el fons de sorra i que és poc profund. El corrent que arrossega és fi, però l’eternitat roman. Voldria beure de més endins; pescar al cel, el fons del qual són les estrelles. No les puc comptar. No sé ni la primera lletra de l’alfabet. Sempre m’he planyut del fet que no fos tan savi com el dia que vaig néixer. L’intel·lecte és un tallant; s’obre pas en l’aspecte més secret de les coses. No vull tornar a tenir les mans més ocupades del que és necessari. El meu cap són mans i peus. Hi noto concentrades les meves millors facultats. L’instint em diu que el meu cap és un òrgan per fer forats, la mateixa finalitat per la qual algunes criatures utilitzen el morro o les potes del davant, i jo el faria servir per minar i excavar el terreny per obrir-me pas entre aquestes muntanyes. Crec que la vena més rica està per aquí a la vora; m’ho indiquen la vareta màgica i els vapors màgics que s’enfilen cel amunt. Aquí és on començaré a minar.





3. LECTURA


Amb una mica més de deliberació en l’elecció dels seus objectius, tots els homes potser es convertirien bàsicament en estudiants o observadors, ja que, de ben segur, la seva naturalesa i destí interessen a tothom. Si acumulem pertinences per nosaltres o per la posteritat, en fundar una família o una propietat, o fins i tot fent-nos famosos, som mortals; en canvi, si tractem amb la veritat, som immortals i no hem de témer cap canvi ni accident. El filòsof egipci o hindú més vell va alçar una punta del vel de l’estàtua de la divinitat. Aquella túnica encara tremolant segueix alçada i jo puc veure una glòria tan fresca com la que va veure ell, perquè vaig ser jo en ell qui es va mostrar així d’atrevit aleshores i és ell en mi qui ara reveu aquella imatge. No s’hi ha posat la pols, en aquella túnica; no ha transcorregut el temps des del moment en què la divinitat quedà al descobert. Aquell temps que nosaltres millorem realment, o que és millorable, no és ni passat, ni present ni futur.

La meva residència era més favorable, no només per pensar sinó també per a efectuar-hi lectures serioses, que una universitat. Encara que em trobava més enllà del radi de circulació de la biblioteca ambulant, estava més influenciat que mai per aquells llibres que corren per tot el món, les frases dels quals estaven escrites originalment sobre escorces d’arbre i ara simplement es copien de tant en tant sobre paper de fil. Diu el poeta Mir Camar Uddin Mast: «Estar assegut per viatjar per la regió del món espiritual: aquest és l’avantatge que he trobat en els llibres. Quedar embriagat amb un sol got de vi; he experimentat aquest plaer en beure el licor de les doctrines esotèriques». Vaig tenir La Ilíada d’Homer tot l’estiu a la taula i només en llegia trossos de tant en tant. Al començament tenia molta feina a fer, perquè havia d’acabar la casa i al mateix temps havia de triar les mongetes i no vaig poder-me dedicar més a l’estudi. No obstant això, em recolzava en la perspectiva de llegir-lo en un futur. En intervals de feina vaig llegir un o dos llibres superficials de viatge fins que per aquell fet vaig començar a sentir vergonya de mi mateix i em vaig demanar on vivia.

L’estudiant pot llegir Homer o Èsquil dels grecs sense perill de dissipació ni luxe, perquè implica que ell, en certa mesura, emula els seus herois i dedica hores de matí a les seves pàgines. Els llibres heroics, fins i tot si estan impresos en els caràcters de la nostra llengua materna, sempre estaran en una llengua morta per als temps degenerats; ens hem d’esforçar molt a trobar el sentit de cada paraula i cada oració, i hem d’aplicar un sentit molt més ampli del que permeti l’ús comú a través de la saviesa, el valor i la generositat que tinguem. La impremta moderna, econòmica i fèrtil, amb totes les traduccions, no s’ha estrebat gaire per apropar-nos als escriptors heroics de l’antiguitat. Semblen tan solitaris com sempre i estan escrits amb la mateixa lletra estranya i curiosa. Ja val la pena invertir-hi dies de joventut i hores valuoses si s’aprenen algunes paraules d’una llengua antiga, que s’eleven de la trivialitat del carrer per convertir-se en suggeriments i provocacions eterns. No és en va que el pagès recorda i repeteix les poques paraules llatines que ha sentit mai. L’home de vegades parla com si l’estudi dels clàssics a la llarga donés pas a d’altres més moderns i pràctics. No obstant això, l’estudiant aventurat sempre estudiarà els clàssics, sigui quina sigui la llengua en què estan escrits i l’antiguitat que tinguin. I és que, què són els clàssics si no els pensaments més nobles registrats? Són els únics oracles que no han decaigut, i contenen més respostes a les preguntes modernes del que foren capaços de preveure Delfos i Dodona. Igualment podríem ometre l’estudi de la naturalesa pel fet que és vella. Llegir bé, és a dir, llegir llibres amb esperit veritable, és un exercici noble que exigeix al lector més del que es pensa en els costums d’avui dia. Requereix un entrenament com el de l’atleta, la intenció ferma gairebé de tota la vida. Els llibres s’han de llegir amb la mateixa deliberació i reserva que foren escrits. No n’hi ha prou de ser capaç de parlar l’idioma d’aquella nació en què es van escriure, perquè hi ha un gran salt entre la llengua parlada i l’escrita, entre l’oïda i la llegida. La primera en general és transitòria, un so, un parlar, un simple dialecte, gairebé brutal, i l’aprenem de forma inconscient, com animals, de les nostres mares. L’altra és la maduresa i experiència de la primera; si l’una és la nostra llengua mare, l’altra és la nostra llengua pare, una expressió reservada i selecta, massa important per ser oïda i que per poder parlar hauríem de tornar a néixer. A les multituds que simplement parlaven grec i llatí a l’edat mitjana no podien, per l’accident del naixement, llegir els llibres genials escrits en aquells idiomes; això era així perquè aquelles obres no estaven escrites en el grec o el llatí que ells coneixien sinó en la llengua selecta de la literatura. No havien après els dialectes més nobles de Grècia i Roma. Per contra, els materials en què estaven escrits, per a ells era paper malgastat davant de les obres de literatura barata contemporània que preferien. Malgrat tot, quan diferents nacions d’Europa van haver adquirit diferents però rudes idiomes escrits propis, suficients per la seva literatura novella, aleshores va reviure primer el saber i els estudiosos van poder discernir des de la llunyania els tresors de l’antiguitat. Allò que grecs i romans no podien sentir, ho van llegir posteriorment alguns estudiosos, i avui dia ho segueixen llegint un nombre no pas superior d’erudits.

Per molt que admirem les ocasionals explosions d’eloqüència de l’orador, les paraules escrites més nobles generalment es troben tan lluny o tant per sobre de l’idioma parlat com el firmament amb les seves estrelles ho està per damunt dels núvols. Existeixen estrelles i gent que les sap llegir. Els astrònoms les comenten i observen eternament. No són exhalacions com els nostres col·loquis quotidians i l’alè vaporós. El que s’anomena eloqüència al fòrum resulta ser generalment retòrica en l’estudi. L’orador cedeix a la inspiració de l’ocasió passatgera i parla a la multitud que té al davant, a aquells que el poden sentir; en canvi, l’escriptor la vida més serena del qual és la seva ocasió i que es distrauria pel fet i la multitud que inspiren l’orador, parla a l’intel·lecte i a la salut de la humanitat, a qualsevol persona de qualsevol època que el pugui entendre.

No és d’estranyar que Alexandre s’endugués La Ilíada en un bagul preciós a totes les expedicions que feia. Una paraula escrita és la més deliciosa de les relíquies. És una cosa alhora més íntima i més universal per a nosaltres que qualsevol altra obra d’art. És l’obra d’art més propera a la vida en si. Es pot traduir a tots els idiomes i tots els llavis humans la poden llegir i respirar; a més de poder-se representar en tela o en marbre, es pot esculpir en l’alè de la pròpia vida. El símbol del pensament d’un home antic es transforma en el discurs d’un home modern. Dos mil estius han conferit als monuments de la literatura grega, els mateixos que al seu marbre, només un matís més madur, daurat i tardorenc, perquè han dut la seva atmosfera serena i celestial a tots els països per protegir-los contra la corrosió del temps. Els llibres són el tresor més gran del món i l’herència adequada de generacions i nacions. Els llibres més vells i millors es troben naturalment a les prestatgeries de tots els masos. No tenen motius de queixa propis, però mentre il·luminin i mantinguin el lector, el sentit comú d’aquest no els rebutjarà. Els seus autors són una aristocràcia natural i irresistible en cada societat i, més que no pas reis i emperadors, influencien la humanitat. Quan el comerciant analfabet i potser desdenyós s’ha guanyat a través del negoci i la indústria el seu oci i independència merescuts i se l’admet als cercles de la riquesa i la moda, al final es gira inevitablement a aquells cercles més elevats encara però inaccessibles de l’intel·lecte i el geni i la seva sensibilitat es limita a la imperfecció de la seva cultura i la vanitat i insuficiència de totes les seves riqueses; malgrat tot, ell demostra un cop més el seu sentit a través dels esforços que fa per garantir als seus fills aquella cultura intel·lectual que ell tan anhela, i així es converteix en fundador d’una família.

Aquells que no han après a llegir els clàssics antics en la llengua en què van ser escrits han de tenir per força un coneixement imperfecte de la història de la raça humana. És notable que no se n’hagi publicat mai cap transcripció en cap llengua moderna, llevat que puguem considerar la nostra civilització com una transcripció. Homer mai no s’ha publicat en anglès, encara, ni Èsquil, ni tan sols Virgili, les obres dels quals, tan refinades i tan sòlides són tan boniques com el matí mateix. D’escriptors posteriors, diguem el que diguem del seu geni, ben poques vegades, per no dir mai, han igualat la bellesa elaborada, l’acabat i la vigència i els treballs literaris heroics dels antics. Només parlen d’oblidar-los aquells que no els han conegut. Ja tindrem temps d’oblidar-nos quan tinguem el coneixement i la genialitat que ens permetran estar atents al que ens han de dir i apreciar-los. Serà una època rica aquella en la qual encara s’hagin acumulat més d’aquestes relíquies que anomenem Clàssics i les Escriptures encara més antigues i més que clàssiques però menys conegudes, quan els Vaticans estiguin a vessar de Vedes i Zendavestes i Bíblies, d’Homers, Dantes i Shakespeares, i tots els segles que encara han de venir hagin anat dipositant els seus trofeus al fòrum del món. Amb una pila així podem esperar, finalment, pujar al Cel.

La humanitat no ha llegit mai les obres dels gran poetes, perquè només els grans poetes tenen capacitat per fer-ho. Només s’han llegit de la mateixa manera que la multitud llegeix les estrelles, com a molt astrològicament, però no pas astronòmicament. La majoria dels homes han après a llegir per una conveniència mesquina, igual que han après els números per poder fer comptes i que no els enredin en els negocis; però de llegir com a exercici intel·lectual noble en saben ben poc, o gens; en canvi, només això és llegir de debò, i no pas el que se’ns presenta com un luxe i fa que les facultats més nobles atenuïn. Per llegir hem d’estar de puntetes i dedicar-hi la màxima atenció i les hores del dia en què estem més desperts.

Crec que després d’aprendre de lletra hauríem de llegir el millor que tenim en la literatura i no passar-nos la vida repetint a-b-abs, i paraules d’una síl·laba pròpies de primària, asseguts en la forma més baixa i poc destacada de les nostres vides. Molts homes ja queden satisfets si llegeixen o escolten algú llegir, i potser condemnats per la saviesa d’un bon llibre, la Bíblia, es passen la resta de la seva vida vegetant i dissipant les seves facultats en el que s’anomena lectura fàcil. Hi ha una obra de diversos volums a la nostra Biblioteca Circulant que s’anomena Little Reading que jo pensava que feia referència a una ciutat anomenada Reading a la qual no havia estat mai. Hi ha qui, igual que els corbs marins i els estruços, s’ho empassen tot, fins i tot després d’un bon àpat a base de carn i verdura, perquè no toleren que es malgasti res. Si hi ha persones que són les màquines de subministrament, ells són les màquines de lectura. Llegeixen el novè mil conte sobre Zebuló i Sofrònia, sobre com es van estimar més que ningú però també sobre el fet que el seu amor no va tenir un camí sense entrebancs que els feia caure i alçar-se de nou! També llegeixen sobre el pobre desgraciat que, si bé no s’hauria d’haver enfilat ni tan sols al campanar, es va enfilar fins a l’agulla; aleshores, després d’haver-lo fet pujar fins allà dalt, l’alegre novel·lista fa sonar la campana perquè el senti tot el món, ai senyor! Com s’ho devia fer, per baixar d’allà? Per part meva, crec que seria millor metamorfosejar en penells tots els aspirants com aquest a herois de la novel·la universal, de la mateixa manera que solien col·locar els herois entre les constel·lacions, i deixar-los donar voltes fins que es rovellessin i no deixar-los baixar per res del món per molestar els homes honrats amb les seves ximpleries. La propera vegada que el novel·lista toqui la campana, no em mouré encara que sigui la parròquia el que s’està consumint en les flames. The Skip of the Tip-Toe-Hop, un romanç de l’Edat Mitjana del cèlebre autor de Tittle-Tol-Tan que es publica per fascicles mensuals; són tot corredisses; no se m’apilonin. Això és el que llegeixen amb uns ulls com taronges, amb curiositat atenta i primitiva i amb el pedrer descansat, les ondulacions del qual encara no cal afilar, exactament igual que un mocós de quatre anys amb la seva edició de dos centaus amb tapes daurades de La Ventafocs (on tampoc no veig cap millora en la pronúncia, l’accent o l’èmfasi ni tampoc que n’extreguin o hi insereixin cap moral). El resultat és l’esmussament de la vista, un estancament de la circulació vital i un defalliment general amb la pèrdua de totes les facultats intel·lectuals. D’aquesta mena de galetes de gingebre se’n couen en gairebé tots els forns cada dia amb més diligència que les de blat de moro pur o les de sègol i blat i tenen un mercat més segur.

Els millors llibres no els llegeixen ni tan sols aquells que s’anomenen bons lectors. Fins on arriba la nostra cultura de Concord? En aquesta ciutat, amb ben poques excepcions, no s’aprecien gota els millors ni els bons llibres de literatura anglesa les paraules dels quals tothom és capaç de llegir i lletrejar. Fins i tot els universitaris i anomenats homes d’educació liberal, aquí i arreu, tenen uns coneixements limitats o nuls dels clàssics anglesos. Pel que fa a la saviesa registrada de la humanitat, els clàssics antics i les Bíblies, accessibles a tothom que sap que existeixen, enlloc no es fa cap gran esforç per donar-los a conèixer. Sé d’un llenyataire de mitjana edat, que es compra el diari francès, no pas per les notícies, diu ell, perquè està per sobre d’això, sinó per «no perdre la pràctica», ja que és d’origen canadenc. Si li demano què creu que és el millor que pot fer en aquest món, ell em contesta que, a part d’allò, mantenir i millorar el seu anglès. Això és més o menys el que fan o al que aspiren generalment els universitaris, i per aconseguir-ho agafen un diari anglès. Qui acabi de llegir potser un dels millors llibres anglesos, quanta gent pensa que es trobarà capaç de conversar sobre aquella obra? O suposem que acaba de llegir un clàssic grec o llatí en l’idioma original, les lloances del qual són conegudes fins i tot per a l’analfabet: no trobarà ningú amb qui parlar-ne i no tindrà més remei que no dir-ne res. El cert és que gairebé no hi ha cap professor a les nostres universitats encara que domini les dificultats de l’idioma, que hagi arribat a dominar igualment les dificultats de l’enginy i la poesia d’un poeta grec i, per tant, pugui transmetre la simpatia per l’obra al lector heroic i atent. Pel que fa a les sagrades Escriptures, o Bíblies de la humanitat, qui seria capaç de dir-me’n almenys els títols, en aquesta ciutat? La majoria d’homes no saben de cap altra nació, a part de l’hebrea, que tingui la seva escriptura. Un home qualsevol farà l’impossible per recollir un dòlar de plata, però aquí tenim paraules d’or que han pronunciat els homes més savis de l’antiguitat i el valor de les quals ens han anat assegurant els savis de les successives generacions i, en canvi, només aprenem a llegir coses de lectura fàcil, els llibres més bàsics i primaris, i quan acabem l’escola, la Little Reading i relats per a criatures i principiants; i tenim la lectura, la conversa i el pensament en un nivell molt baix, digne només de pigmeus i ninots.

Jo aspiro a relacionar-me amb homes més savis que els que ha produït el sòl de Concord, els noms dels quals amb prou feines es coneixen aquí mateix. O potser he de sentir a parlar de Plató i no llegir mai cap de les seves obres? Com si Plató fos un conciutadà meu i no l’hagués vist mai; el veí del costat i no l’hagués sentit mai a parlar ni hagués escoltat la saviesa de les seves paraules. Com pot ser? Els seus Diàlegs, que contenen allò que era immortal en ell, reposen a la lleixa i, malgrat tot, no els he llegit. No ens bull la sang, som uns conformistes i uns ignorants. I en aquest aspecte, confesso que no faig cap gran distinció entre la ignorància dels meus conciutadans que no saben llegir i la ignorància d’aquell que només sap llegir el que s’ha escrit per a criatures i intel·lectes febles. En part, perquè són prou dignes de l’antiguitat, en primer lloc hauríem de ser conscients de fins on arribaven les seves qualitats. Som una raça de titelles que amb prou feines alcem el vol en els nostres viatges intel·lectuals més enllà del diari.

No tots els llibres són tan fluixos com els seus lectors. Probablement siguin paraules adreçades exactament a la nostra condició que, si poguéssim sentir i comprendre, serien més saludables per a la nostra vida que el matí i la primavera, i possiblement ens presentarien un nou aspecte de les coses. Quants homes han iniciat una nova etapa de la seva vida després de llegir un llibre! Potser hi ha un llibre per a nosaltres que ens expliqui els nostres miracles i ens en reveli de nous. Les coses actualment inexpressables potser les trobarem expressades en algun altre lloc. Aquestes mateixes preguntes que ens alteren i ens sorprenen i confonen han passat pel cap de tots aquells homes savis, també; no se n’ha omès ni una; i tots ells les han respost, d’acord amb les seves capacitats, amb les seves paraules i la seva vida. A més a més, amb la saviesa també aprenem a ser lliures. El solitari treballador d’una granja als afores de Concord, que ha viscut el seu segon naixement[20] i ha tingut una experiència religiosa peculiar, i la fe del qual el condueix a la gravetat silenciosa i l’exclusivitat, potser pensarà que no és cert; però Zoroastre, fa milers d’anys, va fer el mateix camí i va viure la mateixa experiència; aquest, però, savi com era, sabia que aquella experiència era universal i va tractar els seus veïns en conseqüència. Fins i tot es diu que va inventar i establir el culte entre els homes. Deixem-lo doncs que combregui amb Zoroastre amb humilitat i, a través de la influència liberalitzadora de tot allò que és digne, amb el propi Jesucrist, que deixi de banda la «nostra església».

Ens vanagloriem del fet que pertanyem al segle XIX i que formem part de la nació del ràpid progrés. Considereu, però, la poca quantitat de coses que fa aquest poble per la seva cultura. No vull afalagar els meus conciutadans ni que ells m’afalaguin a mi, perquè no en trauríem res de profit. Necessitem que sens provoqui, que se’ns estimuli com als bous per començar a trotar. Disposem d’un sistema comparativament decent d’escoles públiques, escoles únicament per a infants, però cap per a nosaltres mateixos, a excepció del liceu desmanegat a l’hivern i, recentment, de la biblioteca inicial i raquítica suggerida per l’estat. Gastem més en pràcticament qualsevol article d’aliment o malaltia del cos que en el que ens alimenta la ment. Ara ja toca tenir escoles que no siguin només primàries i no se’ns acabi l’educació en començar a ser homes i dones. Ha arribat l’hora que els pobles es converteixin en universitats i els seus habitants més vells en els directors, amb el temps lliure (si es troben prou bé com per fer-ho) per realitzar estudis liberals durant la resta de la seva vida. El món ha de quedar limitat a un París i un Oxford? No podem rebre estudiants aquí per impartir-los una educació liberal sota el cel de Concord? No podem contractar un Abelard per tal que ens instrueixi? Ai! Per tal d’alimentar el bestiar i procurar-nos provisions, ens allunyem massa temps de l’escola i la nostra educació en queda ressentida. En aquest país, el poble en alguns aspectes hauria de fer la mateixa feina que fa el noble europeu. Hauria de ser el mecenes de les arts. Té prou riquesa per fer-ho. Només necessita magnanimitat i refinament. Bé que es gasta prou diners en coses que valoren pagesos i comerciants, però es considera utòpic proposar que s’inverteixi en coses que els homes més intel·ligents bé saben que tenen un valor molt més elevat. Aquest poble s’ha gastat disset mil dòlars en la Casa Consistorial gràcies a la fortuna o a la política, però és probable que ni en cent anys no es gasti el mateix en enginy vivent, que és el que convé. Els cent vint-i-cinc dòlars que es paguen anualment per a un liceu a l’hivern estan millor invertits que qualsevol xifra semblant aconseguida al poble. Si vivim al segle XIX, per què no hem de gaudir dels avantatges que aquesta època ens ofereix? Per què hem de tenir unes vides provincianes? Si hem de llegir el diari, per què no ens saltem tot el safareig de Boston i ens decidim d’una vegada a fer el millor diari del món en comptes de xuclar dels diaris de «família neutral» o fullejar Olive Branches aquí a Nova Anglaterra? Si ens arriben notícies de totes les societats il·lustrades podrem dir si saben res. Per què hem de deixar la nostra lectura de les mans de Harper & Brothers i de Redding & Co.? Com el noble de gustos cultivats que s’envolta de tot allò que condueix a la seva cultura, ja siguin geni, coneixements, enginys, llibres, pintures, estàtues, música o instruments filosòfics, deixeu que el poble faci el mateix. Que no s’aturi davant d’un pedagog, un vicari, un sagristà, una biblioteca parroquial i tres regidors, perquè els nostres avantpassats peregrins van passar un hivern molt cru amb ells en una escletxa d’una roca. L’actuació col·lectiva va d’acord amb l’esperit de les nostres institucions, i confio que, a mesura que les nostres circumstàncies siguin cada vegada més pròsperes, els nostres mitjans seran més grans que els del noble. Nova Anglaterra pot contractar tots aquests homes savis del món per tal que la instrueixin, i allotjar-los per tal de deixar de ser provinciana. Aquesta és l’escola que volem. En comptes de tenir homes nobles, deixeu-nos tenir pobles nobles d’homes. Si és necessari deixem enrere un pont del riu, fem una volta més llarga i llancem un arc, almenys, per damunt del golf obscur de la ignorància que ens envolta.





4. SONS


Però mentre ens limitem als llibres, encara que sigui als més selectes i clàssics i llegim només en idiomes escrits en concret, que no són res més que dialectes provincians, estem en perill d’oblidar l’idioma que parlen totes les coses i esdeveniments sense emprar metàfores, que per si sol ja és abundant i modèlica. Es publica molt, però tot el que es publica deixa poca empremta. Ningú no recordarà els raigs que entren per les escletxes un cop obrim els porticons de bat a bat. No hi ha cap mètode ni disciplina capaç de substituir la necessitat d’estar sempre en alerta. Què és un curs d’història, filosofia o poesia, per molt selecte que sigui, o la millor societat, o la rutina de vida més admirable, si les comparem amb la disciplina d’observar sempre el que hi ha per veure? Sereu un lector, un simple estudiant o un observador? Llegiu el vostre destí, mireu què és el que us espera i dirigiu-vos-hi.

El primer estiu no vaig llegir llibres; vaig triar mongetes. No, sovint feia coses millors. De vegades no em podia permetre sacrificar l’explosió de vida del moment amb cap feina, ja fos mental o manual. M’agrada donar un marge generós a la meva vida. Alguns matins d’estiu, després del bany habitual, m’asseia davant de la porta assolellada des que sortia el sol fins al migdia, absort en un somni, entre els pins, els pacaners i els sumacs, en una solitud i una calma impertorbables, mentre els ocells cantaven pel meu voltant o voletejaven en silenci per tota la casa, fins que el sol queia per la finestra de l’oest o el soroll del carro d’algun viatger que passava per la carretera llunyana em recordava que havia transcorregut el temps. En aquelles ocasions jo creixia com el blat de moro a la nit, i el resultat era molt millor que el de cap manualitat que hagués pogut fer. No era temps que restava de la meva vida sinó una activitat molt superior a la que era habitual per a mi. Vaig entendre els conceptes orientals de contemplació i abandó de les tasques. En general, no tenia consciència del pas del temps. El dia avançava com si volgués il·luminar alguna obra meva; era matí i, apa, ja arribava el vespre, i no s’havia fet res memorable. En comptes de cantar com els ocells, somreia en silenci davant de la meva bona sort incessant. De la mateixa manera que el pardal refila dalt del pacaner de davant la meva porta, jo deixava anar alguna rialla o xerroteig suprimit que ell podia sentir sortir del meu niu. Els meus dies no eren dies de la setmana amb el segell de cap deïtat pagana, ni estaven fraccionats en hores i inquiets pel tic-tac del rellotge; jo vivia com els indis Puri, de qui es diu que «com que per ahir, avui i demà només tenien una paraula, expressaven els diversos significats assenyalant enrere per dir ahir, endavant per dir demà o a sobre per indicar el dia present». No hi ha cap dubte que els meus conciutadans s’ho agafaven com a senyal de mandra, però si els ocells i les flors m’haguessin valorat segons els seus estàndards, no m’haurien trobat a faltar. Un home s’ha de trobar les ocasions en ell mateix, és cert. El dia és molt tranquil i és poc probable que li recrimini la indolència.

Aquell era el meu estil de vida i això, almenys, em deixava en avantatge per sobre d’aquells que es veien obligats a buscar la diversió a fora, a la societat i al teatre perquè, per a mi, la vida era diversió i mai no deixava de ser original. Era un drama de diverses escenes i sense fi. Certament, si sempre ens guanyéssim la vida i la reguléssim d’acord amb millor i més novedós mode après, mai no ens enutjaríem. Seguiu el vostre geni prou de prop i no us fallarà a mostrar-vos noves perspectives cada hora. La feina de la casa era un entreteniment ben agradable. Quan tenia el terra brut, em llevava d’hora i, després de treure tots els mobles a fora a sobre l’herba (llit, matalàs en un sol pilot), deixava córrer aigua per terra, hi escampava sorra blanca del llac i aleshores ho fregava amb una escombra fins que quedava net i polit. A l’hora que els del poble trencaven el dejuni, el sol del matí ja m’havia eixugat prou la casa com per deixar-m’hi tornar a ficar els mobles, de manera que la meva meditació havia quedat gairebé ininterrompuda. Era agradable veure totes les meves pertinences a l’herba en una pila no gaire grossa, com la d’un gitano, i la meva taula de tres potes, de sobre la qual no n’havia tret els llibres, la ploma ni la tinta plantada entre pins i pacaneres. Ells també semblaven contents de sortir a fora, i era com si els fes mandra que els tornés a entrar. En algunes ocasions tenia la temptació d’estirar-hi un tendal al damunt i asseure-m’hi. Valia la pena veure com els tocava el sol i sentir el vent lliure com bufava pel seu voltant. La major part dels objectes que ens són familiars resulten molt més interessants a fora que a dins de casa. Un ocell s’asseu a la branca més propera, la sempreviva creix sota la taula i les parres de les móres se’ls enfilen per les potes; pinyes, castanyes i fulles de maduixer pertot arreu. Semblava que aquella fos la manera en què aquelles formes s’havien transferit als nostres mobles, a taules, cadires i llits: pel seu origen comú.

Casa meva estava ubicada en un vessant de la muntanya, a l’extrem d’un bosc extens, enmig d’un bosc jove de pins i pacaneres i a poc més de trenta metres del llac al qual s’arribava per un corriol estret. Al pati del davant hi tenia maduixers, moreres i semprevives, herba de Sant Joan i vara d’or, roures i guinders, móres i cacauets. Cap a finals de maig, el guinder (Cerasus pumila) decorava els costats del camí amb les seves flors delicades disposades en rams cilíndrics a la punta d’unes tiges curtes, que, finalment a la tardor, es doblegaven pel pes d’un fruit bell i de bona mida i lluïen com raigs a banda i banda. Les vaig tastar com a compliment a la Natura, encara que no eren gaire bones. El sumac (Rhus glabra) es va fer molt exuberant i es va obrir pas per entre el terraplè que havia construït jo mateix i havia arribat a superar el metre i mig el primer any. Tenia un fullatge pinat ample, estrany, però agradable a la vista. Els brots generosos que projectava al final de la primavera d’unes branques seques que semblaven mortes, es convertien com per art de màgia en branques verdes i tendres de més de dos centímetres de diàmetre. De vegades, mentre estava assegut a la finestra, presenciava com, fins i tot amb absència de vent, se’ls trencaven les branques amb un soroll sec, pel pes que les seves juntes no podien aguantar després d’un creixement tan desmesurat. A l’agost, les grans quantitats de móres que quan encara eren flor havien atret tantes i tantes abelles, adoptaven de forma gradual aquell to carmesí vellutat tan lluent i, pel pes un cop més, doblegaven les branques tendres fins a fer-les trencar.

Assegut a la finestra, aquesta tarda d’estiu, veig rondar els falcons per la meva clariana; el voleteig dels coloms silvestres, que volen en parelles o trios, m’atrauen la mirada; els que es posen alerta a les branques del pi blanc de darrere casa i omplen l’aire de veus; un falcó pescador es capbussa en la superfície cristal·lina i surt amb un peix; un visó treu el cap de la bassa de davant la meva porta i atrapa una granota de la riba; la jonça es doblega sota el pes dels ocells Dolichonyx oryzivorus voletejant pertot; i aquesta última mitja hora he sentit el sotragueig dels vagons de tren, que ara s’esmorteeixen ara es revifen com el crit de la perdiu, que transporta viatgers de Boston cap al camp. I és que tampoc no estava tan apartat del món com aquell xicot que, pel que es diu, va anar amb un pagès a la part est del poble però al cap de poc va fugir cap a casa de nou, deprimit i enyorat. Mai no havia vist un indret més buit i apartat; tothom n’havia marxat, perquè des d’allà, ni tan sols se sentia el xiulet del tren! Dubto que actualment quedi cap indret així en tot Massachusetts:

«La veritat és que la nostra ciutat s’ha convertit

en una terminal d’una d’aquestes ràpides fletxes ferroviàries,

i sobre la nostra planúria tranquil·la el seu so suau és: Concord».



El tren de Fitchburg toca el llac a uns cinc-cents metres al sud d’on visc jo. Normalment, per anar al poble, vaig per aquesta via que, com aquell qui diu, és el meu vincle amb la societat. Els treballadors dels trens de mercaderies, que recorren tota la ruta, em saluden com ho fan a un vell conegut, de tantes vegades com ens creuem, i pel que es veu m’han pres per un treballador més; i de fet ho sóc. Jo també em dedicaria a reparar alguna via de l’òrbita terrestre.

El xiulet de la locomotora penetra els meus boscos estiu i hivern, com el crit del falcó que vola per damunt el corral del pagès, i m’informa que un grapat de comerciants incansables de la ciutat, o per altra banda del camp, arriben al poble. Quan es troben sota el mateix horitzó s’avisen per deixar-se pas, de manera que els xiulets potser se senten des de dos pobles alhora. Gent del camp, us portem comestibles; camperols, aquí teniu les vostres racions! Per aquí no hi ha cap home prou independent com per dir-los que no cal. I aquest és el preu que té!, crida el xiulet del compatriota; fusta com un ariet a vint milles per hora contra la muralla de la ciutat, i prou seients per a tots aquells que van cansats i carregats. Amb aquesta enorme cortesia el camp ofereix repòs a la ciutat. Es despullen tots els turons de nabius indis, els prats de móres es duen en pes cap a la ciutat. Puja el cotó i baixa la roba teixida; puja la seda i baixa la llana; pugen els llibres, però baixa l’enginy que els escriu.

Quan em trobo la locomotora amb tots els vagons en moviment planetari (o més ben dit com un estel, perquè l’observador no sap si amb aquella velocitat i amb aquella direcció tornarà mai a visitar aquest sistema perquè l’òrbita no sembla que tingui retorn) amb el núvol de vapor com a estendard estès d’or i de plata, com molts dels núvols que he vist a dalt del cel amb les masses desplegades a la llum, com si aquest semidéu viatger, aquest fabricador de núvols, volgués prendre la posta de sol com a lliurea d’aquell tren; quan sento el cavall de ferro que fa ressonar les muntanyes amb el seu esbufec de trons i sacseja la terra per allà on passa i treu foc i fum del nas (no sé pas quina mena de cavall alat o drac ferotge s’inventaran en la nova Mitologia), sembla que la terra hagués tingut una raça que ara és digna d’habitar-la. Si tot fos com sembla i els homes convertissin els elements en criats per a finalitats nobles! Si el núvol que flota sobre la locomotora fos la transpiració de fets heroics o tan benvolent com la que flota sobre els camps del pagès, aleshores els elements i la pròpia Natura acompanyarien els homes alegrement en els seus viatges i els farien d’escortes.

Observo el pas dels vagons del matí amb el mateix sentiment amb què veig la sortida del sol, que gairebé té la mateixa regularitat. La seva filera de núvols que s’estenen i s’enfilen amunt i més amunt, cap al cel, mentre els vagons es dirigeixen a Boston, amaga el sol durant un minut i deixa el meu camp llunyà a l’ombra. Un tren celestial al costat del qual el bonic tren de vagons que abraça la terra no és res més que la punta de la llança. El mosso del cavall de ferro es llevava ben d’hora, aquest matí d’hivern, amb la llum de les estrelles encara sobre les muntanyes per alimentar i equipar el seu corser. El foc també s’ha llevat d’hora per proporcionar-li l’escalfor que li és vital i engegar-lo. Si l’empresa fos tan innocent com matinera! Si el gruix de neu és considerable, es calcen les raquetes i, amb una arada gegant, caven una rasa de les muntanyes fins al mar per la qual els vagons, com si fos una sembradora mecànica, escampessin tots els homes inquiets i la mercaderia circulant per tot el país com faria amb les llavors. Durant tot el dia el corser d’acer vola per tot el país i s’atura només per tal que el genet descansi, i a mi em desperta el seu esbufec desafiant a mitja nit, quan en algun racó de bosc s’enfronta als elements coberts pel glaç i la neu. No tornarà a l’estable fins que vegi l’estrella del matí, i tornarà a emprendre el seu viatge sense gairebé ni haver reposat. O potser, al vespre, el sento que és a l’estable i expulsa l’energia supèrflua del dia, per calmar-se els nervis, refrescar-se i refer-se amb unes quantes hores de son de ferro. Si l’empresa fos tan heroica i prominent com prolongada i incansable!

A l’altra punta de boscos poc freqüentats, al límit dels pobles, on de dia antigament només entrava el caçador, ara hi entren com a fletxes a plena nit aquests sedans lluents sense que ningú en conegui els habitants. S’aturen ara en alguna estació radiant d’algun poble o ciutat, on ja s’ha reunit una multitud social, i després a Dismal Swamp, on espanten el mussol i la guilla. Les sortides i arribades dels vagons ara marquen les parts del dia, al poble. Van i tornen amb tanta regularitat i precisió, i el seu xiulet se sent des de tan lluny, que els pagesos els utilitzen per posar els rellotges a l’hora i així és com una institució ben dirigida regula tot un país. No ha millorat una mica en puntualitat, l’home, des que es va inventar el tren? No parlen i pensen amb més rapidesa al dipòsit de locomotores del què ho feien a l’oficina de la diligència? Hi ha alguna cosa d’electritzant en l’ambient del primer d’aquests indrets. Em sorprenen els miracles que ha forjat, i que alguns dels meus veïns, que jo hauria profetitzat que mai no haurien arribat a Boston per un mitjà tan ràpid, estiguin a punt així que sona la campana. Fer les coses «a l’estil ferrocarril» és el que es porta ara. I val la pena ser advertit tan sovint i amb tanta atenció per tal que ens apartem del camí de qualsevol potència. No tenim temps d’aturar-nos a llegir les pancartes dels manifestants, ni d’obrir foc per damunt dels caps de la multitud, en aquest cas. Hem construït un destí, un Atropos que mai no es desvia. (Podria ser aquest, el nom de la vostra màquina). Els homes han estat informats que a una hora i a un minut concrets aquests raigs es dispararan cap a punts determinats de la brúixola; no obstant això, no interfereixen en la vida de ningú i les criatures van a l’escola per l’altre camí. Ens permet dur una vida més constant. Així ens eduquen a tots per ser fills de Tell. L’aire està ple de raigs invisibles. Tots els camins menys el nostre són els camins del destí. Seguiu el vostre, doncs.

El que trobo de bo en el comerç és la iniciativa i el valor que comporta. No ajunta les mans i prega a Júpiter. Veig aquests homes, que cada dia porten el seu negoci amb més o menys valentia i satisfacció, que fan fins i tot més del que ells pensen i que potser s’apliquen més a la feina del que conscientment creuen. M’afecta menys l’heroisme d’aquells que s’estan palplantats mitja hora a primera fila de Buena Vista que el valor constant i alegre dels homes que viuen dins la màquina llevaneus com si fos el seu refugi d’hivern; aquests no disposen del valor de les tres de la matinada, que Bonaparte considerava el més infreqüent, sinó que tenen un valor que no s’acaba tan d’hora, que no se’n va a dormir fins que s’adorm la tempesta o fins que es glacen els nervis del seu corser de ferro. Potser aquest matí de la Gran Nevada, que segueix rugint i refredant la sang dels homes, senti el to sord de la sirena de la seva màquina que surt del banc de boira del seu alè glaçat, que anuncia que els vagons s’apropen, sense demora, malgrat el vet d’una tempesta de neu al nord-est de Nova Anglaterra. I jo contemplo els treballadors coberts de neu i gebre, amb la mirada clavada sobre la màquina que regira més que margarides i caus de ratolins de camp, talment com roques de Sierra Nevada, que ocupen un indret extern en l’univers.

El comerç és inesperadament confiat i serè, atent, atrevit i incansable. És molt natural en els seus mètodes, molt més que moltes empreses i experiments sentimentals, i d’aquí en surt el seu èxit singular. Em sento renovat i relaxat quan em passa pel costat el tren de mercaderies i sento l’olor de la càrrega que va escampant la seva fragància des de Long Wharf fins al llac de Champlain i m’evoquen imatges d’altres països, d’esculls de corall, d’oceans de les índies i de climes tropicals, i de l’amplitud del planeta. Em sento més com un ciutadà del món quan veig tantes fulles de palmera que l’estiu que ve cobriran els caps rossos de Nova Anglaterra, cànem de Manila i closques de coco, trastos vells, sacs de xarpellera, trossos de ferro i claus rovellats. Aquest carregament de veles estripades és més llegible i interessant ara que un cop la converteixin en paper i en llibres impresos. Qui pot descriure de forma més gràfica que aquestes teles la història de les tempestes que han viscut? Són proves que no necessiten cap correcció. Ara passa fusta dels boscos de Maine que no va anar a parar al mar amb l’última riada, quatre dòlars més cara per mil a causa del que es va perdre o malmetre; pi, avet, cedre de primera, segona, tercera i quarta qualitat, fins fa poc tota era de la mateixa, de la que es balanceja sobre els óssos, els ants i els caribús. Després passa calç de Thomaston, un lot de primera que abans d’estovar-se haurà arribat molt més enllà de les muntanyes. Aquests farcells de parracs, de tots colors i qualitats, la condició més baixa a la qual arriben el cotó i el fil, el resultat final del vestit, de patrons que ara ja no es porten, llevat que parlem de Milwaukee, com tots els fantàstics articles estampats, anglesos, francesos o americans, teles de quadres, muselines, etc., recollides de tot arreu, tant de la moda com de la pobresa, que es convertiran en paper d’un sol color o d’unes quantes tonalitats i en el qual, en realitat, s’escriuran relats de la vida real, alta i baixa, però basada en fets reals! Aquest vagó tancat fa pudor de peix salat, aquella aroma comercial tan intensa de Nova Anglaterra que em recorda els grans bancs i la indústria pesquera. Qui no ha vist un peix salat, totalment curat per a aquest món per tal que res no el pugui fer malbé, la qual cosa faria tornar vermells els sants per la seva perseverància? Amb tanta sal es podrien escombrar o pavimentar els carrers i partir estelles i el traginer es podria protegir, ell i càrrega, del sol, el vent i la pluja. El peix salat, el comerciant, com va fer en una ocasió un de Concord, penjar-lo a la porta com a senyal d’inici del negoci, fins que ni tan sols el seu client més antic no fou capaç de dir si es tractava d’un animal, un vegetal o un mineral, i que, no obstant això, la peça seguirà tan fresca com una volva de neu, i si la poseu en una cassola i la feu bullir, en traureu un peix excel·lent per al dinar del dissabte. Després arriba cuir espanyol, amb les cues encara cargolades i amb l’angle d’elevació que tenien quan els bous que les duien corrien per les pampes de la conca del Carib, símbol d’obstinació i mostra de la desesperació i incorregibilitat de tots els vicis constitucionals. Confesso que, en la pràctica, un cop conec la disposició real de qualsevol home, no tinc cap esperança de canviar-la a millor ni a pitjor en aquest estat d’existència. Tal com diuen els orientals: «la cua d’un gos faldiller es pot esclafar, premsar i lligar amb estris i, després de dotze anys de dedicació encara conservarà la seva forma natural». L’única cura efectiva per a aquestes cues inveterades és convertir-les en pega, que crec que és el que se’n fa habitualment, i aleshores es quedaran erectes i quietes. Ara ve una cuba de melasses o de conyac que es dirigeix a John Smith, Cuttingsville, Vermont, un comerciant de les Green Mountains que importa per als pagesos que viuen a la rodalia i que potser ara mateix vigila sobre la mampara i pensa en les últimes arribades a la costa, en com li poden afectar els seus preus, i diu als seus clients, tal com ja ha fet vint vegades més aquest matí, que amb el següent tren n’hi arriba de primera qualitat, la qual cosa s’anuncia al Cuttingsville Times.

Mentre unes coses pugen, en baixen d’altres. Alertats pel xiulet, aparto els ulls del llibre i veig uns pins alts, que han tallat de les muntanyes del nord i que s’han obert camí per les Green Mountains i Connecticut, i ara passen com fletxes a través del poble, a deu minuts, sense que ningú més els observi. Se’n van a

«ser el màstil

d’algun gran almirall».



I atenció, que arriba el tren de bestiar amb animals de mil muntanyes, cledes i estables, traginers amb el bastó i pastors enmig dels ramats; de tot menys pastures, que han quedat enrere amb les muntanyes com les fulles amb els vents de setembre. L’aire va ple dels bels de les ovelles i els vedells, i dels esbufecs dels bous, com si passés tota una vall de pastura. Quan el vell del capdavant fa sonar l’esquella, les muntanyes salten com moltons i els turons com bens. Al mig, un carro de traginer també, al mateix nivell de la seva càrrega, sense vocació ara ja, però que encara fa sonar els bastons inútils com a insígnia de l’ofici. Però què se n’ha fet, dels seus gossos? Per a ells és una estampida: estan bastant fora de lloc, ha perdut el rastre. Encara em sembla que els sento bordant darrere els turons de Peterboro o panteixant mentre enfilen les Green Mountains per la cara oest. No estaran presents a la matança. També s’han quedat sense vocació. La seva fidelitat i sagacitat ha perdut categoria. Potser tindran la desgràcia de tornar a la gossera, o potser es tornaran salvatges i s’associaran amb el llop i la guilla. És la fi de la vostra vida pastoral. Però sona la campana i jo he de sortir del camí i deixar passar els vagons:

«Què és per a mi el ferrocarril?

Mai no vaig a veure

on acaba.

Omple uns quants forats,

i forma bancs per a les orenetes,

Dóna vent a la sorra,

i força a les moreres».



Però el creuo com si fos un camí de carro del bosc. No permetré que se’m malmetin els ulls i les orelles pel fum, el vapor i els xiulets.

Ara que han passat tots els vagons i amb ells el món inquiet, i els peixos del llac ja no en noten el soroll, estic més sol que mai. Per al que queda de la llarga tarda, la meva meditació potser només tindrà la interrupció d’algun sotragueig lleuger provinent de la carretera llunyana.

En algunes ocasions, els diumenges, sentia les campanes de Lincoln, Acton, Bedford o Concord; quan el vent era favorable importava una melodia suau, dolça i diria que natural fins al món salvatge. A una certa distància bosc endins, aquest so adopta un tarareig vibrat, com si les puntes dels pins de l’horitzó fossin les cordes de l’arpa que es toca. Tots els sons que se senten des de la distància més gran possible produeixen un mateix efecte, una vibració de lira universal, de la mateixa manera que l’atmosfera interventora fa interessant una carena llunyana per la tonalitat blava que li atorga. En aquell cas em va arribar una melodia que havia netejat l’aire i que havia conversat amb totes les fulles del bosc, una fracció del so de què els elements s’havien apoderat i havien modulat i fet ressonar d’una vall a l’altra. L’eco és, en certa mesura, un so original que conté màgia i encant. No és simplement una repetició d’allò que és digne de repetició de la campana sinó en part la veu del bosc; les mateixes paraules i notes trivials cantades per una nimfa del bosc.

Al capvespre, el mugit distant d’alguna vaca de l’horitzó més enllà del bosc tenia un so dolç i melòdic, i d’entrada el confonia per la veu d’alguns trobadors que m’havien cantat serenates en alguna ocasió i que potser es trobaven en alguna muntanya o vall; però ben aviat tenia la trista desil·lusió d’adonar-me, per la prolongació del so, que es tractava de la música barata i natural de la vaca. No voldria ser satíric, només pretenc expressar el meu afecte per a aquests joves cantaires quan dic que percebia clarament la similitud amb la música de la vaca i que no eren res més que una articulació de la Natura.

Regularment a dos quarts de vuit, durant una època de l’estiu, després que hagués passat el tren del vespre, els enganyapastors entonaven el seu cant durant mitja hora, asseguts en una soca al costat de la meva porta o bé sobre el pilar principal de la casa. Començaven a cantar amb una precisió gairebé pròpia d’un rellotge, cinc minuts aproximadament abans de la posta de sol, cada vespre. Vaig tenir l’especial oportunitat de conèixer els seus hàbits. De vegades en sentia quatre o cinc que cantaven alhora des de diferents punts del bosc, un compàs rere l’altre per accident i amb tanta proximitat que, a més de sentir l’espetec després de cada nota, també era capaç de distingir aquell brunzit singular com el que fa una mosca atrapada a la teranyina, però proporcionalment més fort. En algunes ocasions un d’ells volava en cercles sobre meu, a poca distància com si el dugués lligat, probablement perquè devia estar prop dels seus ous. Cantaven a intervals durant tota la nit i eren sempre igual de musicals pels volts de l’albada.

Quan els altres ocells estan en silenci, és el torn de les òlibes, com dones en dol amb el seu u-lu-lu de tota la vida. El seu crit tètric és totalment Ben Jonsonià[21]. Sàvies bruixes de mitjanit! No és l’honest i franc tu-uit tu-uo dels poetes però, seriosament, una melodia solemne i funerària, el consol mutu dels amants suïcides que recorda les penes i les alegries de l’amor superior a l’infern. Malgrat això, m’encanta sentir els seus planys, les seves respostes compungides que ressonen pel bosc; sovint em fan pensar en música i en cants d’ocells; com si fos la cara obscura i ploranera de la música, els penediments i sospirs que es cantarien de grat. Són els esperits, els baixos esperits i les premonicions malenconioses d’ànimes caigudes que en altres temps i en forma humana deambularen per la terra de nit i realitzaren actes de foscor i expien els seus pecats amb els seus himnes de dol en l’escenari de les seves transgressions. Em donen un nou sentit de la varietat i la capacitat de la Natura que és el nostre habitatge comú. Oooh que mai no hagués nascuuut!, sospira un en aquest cantó del llac i vola en cercles amb la inquietud de la desesperació fins a una altra branca dels roures grisos. I després —que mai no hagués nascuuut!— ressona un altre amb sinceritat tremolosa i —nascuuut!— arriba lleu de la llunyania dels boscos de Lincoln.

També vaig escoltar la serenata del mussol udolador. A tan poca distància, es podria dir que és el so més malenconiós de la Natura, com si amb aquest estereotip la Natura hagués pretès fer permanent en el seu cor els planys moribunds de l’ésser humà, una relíquia pobra i dèbil de mortalitat que ha abandonat tota esperança i udola com un animal, encara que ho faci amb sanglots humans, en entrar a la vall fosca, encara més terrible per una certa melodia de clapoteig (quan intento imitar el so utilitzo paraules amb «cl») que expressen una ment que ha arribat a un estat gelatinós i florit en la mortificació de tot pensament saludable i valent. Em feia pensar en dimonis necròfags i en crits d’idiotes i bojos. Però ara un altre respon des de l’altra punta de bosc en una cadena que la distància ha fet melodiosa (Huu huu huu, huu huu) i de fet en general em suggereix només associacions agradables, ja siguin del dia o de la nit, de l’estiu o de l’hivern.

M’alegro que hi hagi mussols i que facin aquest udol propi d’un idiota o un maníac per a l’home. És un so admirablement adequat per a pantans o boscos en penombra sense llum del dia en què se suggereix una Natura extensa i primitiva que els homes no han conegut mai. Representen la severa obscuritat i els pensaments insatisfets que tots tenim. Durant tot el dia el sol ha lluït damunt la superfície d’un pantà salvatge, on els avets s’alcen coberts de líquens, i damunt del qual volen petits falcons en cercle, el Poecile atricapilla papissot entre les semprevives, que amaguen la perdiu i el conill; però ara neix un dia més depriment i adequat i es desperta una raça diferent de criatures per expressar el seu sentit de la Natura.

A última hora del vespre vaig sentir el remor llunyà dels vagons per sobre els ponts, un so que de nit se sent de més lluny que cap altre, els lladrucs dels gossos i de vegades el mugit d’algunes vaques desconsolades d’un estable apartat. Mentrestant, a la riba s’omplia del so de les granotes mascle, els esperits robustos d’antics bevedors de vi i tabolaires, encara impenitents, que intenten cantar un botí del seu llac estigi[22] (si les nimfes de Walden em disculpen la comparació, ja que hi ha granotes però no gaires plantes), que fàcilment s’avindrien a mantenir els animats costums de les seves clàssiques taules festives, malgrat que les seves veus s’han tornat esquerdades i solemnement greus, i es burlen de la gaubança, i que el vi ha perdut tot el sabor i ja sembla un licor d’aquells que només infla la panxa, i la dolça intoxicació mai no aconsegueix afogar els records del passat i queda en una mera saturació, inundació i dilatació. El més senyor, amb la barbeta sobre una fulla que li serveix de tovalló per les mandíbules bavoses, a sota la riba nord s’empassa una bona glopada d’aigua antigament menyspreada i passa la copa amb l’exclamació cr-r-r-oac, cr-r-r-oac, cr-r-r-oac, contrasenya que transmet una vegada i una altra per damunt de l’aigua des d’alguna caleta llunyana des de la qual el següent en veterania i volum ha engolit el propi; i quan aquest fet s’ha observat per tot el cercle de les ribes, exclama el mestre de cerimònies amb satisfacció, cr-r-r-oac!, i cadascú, al seu torn, repeteix l’exclamació fins al de la panxa més petita, tova i fofa per tal que no hi hagi cap error; aleshores el bram torna a circular, una vegada i una altra fins que el sol dispersa la boira del matí i fora de la bassa només hi queda el patriarca, que segueix en va amb el seu croac de tant en tant i espera que el responguin.

No estic segur d’haver sentit mai el cant del gall des de la meva clariana i vaig pensar que potser valdria la pena tenir-ne un només per sentir la seva música, com a ocell cantaire. El cant d’aquest antic faisà indi silvestre certament més notori que el de cap altre ocell i si es poguessin naturalitzar sense que els domestiquéssim, ben aviat es convertiria en el so més famós dels boscos, més que el de l’oca i el del mussol; imagineu-vos, a més, el clocar de les gallines per omplir els moments de repòs dels clarinets dels seus senyors! No m’estranya que l’home afegís aquest ocell entre els animals de la granja, a més de pels ous i les cuixes. Entrar un matí d’hivern en un bosc on abunden aquests animals, els seus boscos originaris, i sentir els galls salvatges que canten dalt dels arbres, amb absoluta claredat a milles i milles de distància pel ressò de la terra que apaga les notes més febles d’altres ocells… Penseu-hi! Posaria les nacions en alerta. Qui no es llevaria cada dia de la seva vida una mica més d’hora fins a convertir-se en una persona increïblement sana, rica i sàvia? El cant d’aquest ocell foraster el celebren poetes de tots els països juntament amb el cant dels seus cantaires nadius. Tots els climes són vàlids per al brau Cantaclar. És fins i tot més indígena que els propis nadius. Té una salut de ferro, uns pulmons sans i uns ànims que mai no decauen. Fins i tot el mariner de l’Atlàntic i el Pacífic es desperta amb el seu cant; però la seva veu aguda mai no m’ha desvetllat. No tenia ni gossos, ni gats, ni vaques, ni porcs ni gallines, per la qual cosa us podria semblar que hi havia una mancança de sons domèstics; ni manteguera, ni filadora, ni tan sols el so del bullidor, ni el xiulet de la tetera, ni els crits d’infants que em donessin confort. Un home a l’antiga s’hauria tornat boig o s’hauria mort d’avorriment. Ni tan sols hi havia rates a la paret, perquè es morien de gana o, més ben dit, ja no hi trobaven res que els interessés. Només tenia esquirols a la teulada i a sota el terra, un enganyapastors al pilar principal, una gralla blava americana que cridava a sota la finestra, una llebre o una marmota americana a sota la casa, una òliba o un mussol al darrere, un estol d’oques salvatges o un babau a la bassa, i una guilla per omplir la nit de crits. No em van visitar mai ni una alosa ni un oriol, ocells de plantacions suaus. Ni galls cantant ni gallines escatainejant a l’era. Ni era!, sinó una Natura sense límits que s’estenia fins ben bé a la porta de casa. Un jove bosc que creixia a sota els prats i sumacs i moreres salvatges intentant entrar al soterrani; pins resinosos, les arrels dels quals ja arribaven a sota la casa, que fregaven i cruixien contra les teules per exigir més espai. En comptes de porticó o persiana per protegir de la tempesta, un pi arrencat de soca-rel o esquinçat per fer-ne llenya. En comptes de quedar-me sense camí fins a la porta de l’era en la Gran Nevada, ni porta, ni era ni camí al món civilitzat.





5. SOLITUD


És un capvespre deliciós quan tot el cos és un sol sentit que absorbeix plaer per tots els porus. Vaig i vinc per la Natura amb una llibertat estranya, una part d’ella mateixa. Mentre passejo per la riba pedregosa del llac amb mànigues de camisa malgrat que fa fresca, està ennuvolat i fa vent, no veig res especial que m’atregui, tots els elements em resulten especialment agradables. Les granotes mascle canten l’entrada de la nit i la nota de l’enganyapastors vola amb el vent onejant que bufa per damunt de l’aigua. La simpatia envers el vern agitat i les fulles dels pollancres gairebé em deixa sense respiració; no obstant això, igual que el llac, la meva serenitat ondula però no s’escabella. Les petites onades que aixeca el vent del capvespre són tan remotes de la tempesta com ho és la superfície plana i reflectant. Tot i que ara és fosc, el vent segueix bufant i fa rugir el bosc, les onades segueixen encrespant-se i algunes criatures inviten al repòs amb els seus cants. La quietud no és mai completa. Els animals més salvatges no reposen sinó que ara busquen preses; la guilla, la mofeta, el conill, ara volten pels camps i pels boscos sense cap por. Són els guardians de la Natura, vincles que connecten els dies de la vida animada.

Quan torno a casa observo que he rebut visites que m’han deixat targetes, o un ram de flors, o una corona de semprevives o un nom amb llapis damunt d’una fulla groga de noguera o una estella de fusta. Aquells que visiten el bosc en ocasions comptades agafen alguna cosa per tenir a les mans i que, posteriorment, deixen anar expressament o per accident. Un ha pelat una vara de salze, l’ha cargolat per fer-ne una anella i me l’ha deixat a la taula. Sempre sabia dir si havia rebut visites en la meva absència, ja fos per les branquetes o l’herba doblegades o per les petjades que deixaven amb les sabates, i generalment també endevinava el sexe, l’edat o la qualitat dels visitants pels rastres que solien deixar: una flor a terra, un grapat d’herba arrencada i llançada, fins i tot a la mateixa distància del tren, a mitja milla, o per l’olor persistent de cigar o de pipa. És més, moltes vegades m’adonava del pas d’un viatger per la carretera que es trobava a seixanta vares per l’olor de la pipa.

En general tenim prou espai al nostre voltant. L’horitzó ens deixa respirar. El bosc espès no comença just a la nostra porta, ni el llac. Normalment hi ha una mica de clariana, familiar i oberta expressament, adequada i delimitada d’alguna manera malgrat que la Natura la reclami. Per quina raó disposo d’aquesta gran extensió, d’aquestes milles quadrades de bosc abandonades pels homes per a la meva privacitat? El meu veí més proper es troba a una milla d’aquí i des del meu turó no es veu cap casa ni res més a part dels cims dels altres turons a mitja milla d’aquí. El meu horitzó està limitat per boscos que només són per a mi; d’una banda per la vista llunyana de la via, allà on gairebé toca l’aigua i, de l’altra, per la tanca que voreja el camí del bosc. Però en la major part, on visc és un indret tan solitari com els prats. Té tant d’Àsia o Àfrica com de Nova Anglaterra. Tinc, com aquell qui diu, un sol, una lluna i unes estrelles pròpies, i una mica del món només per a mi. De nit no ha passat mai cap viatger per casa meva, ni ha trucat mai a la porta (és com si jo fos el primer i l’últim home) només en primavera quan, molt de tant en tant, algú venia del poble per pescar bacallans (clarament pescaven molt més al llac Walden de la seva naturalesa i mostraven els hams en l’obscuritat), encara que ben aviat es retiraven, normalment amb la cistella lleugera, i deixaven «el món a la foscor i a mi», i el nucli negre de la nit mai no era profanat per cap veí humà. Crec que els homes generalment encara tenen una mica de por de la foscor, malgrat que les bruixes ja es van penjar totes i que s’ha introduït el cristianisme i les espelmes.

Malgrat tot, de vegades experimentava que la societat més dolça i tendra, la més innocent i encoratjadora, es pot trobar en qualsevol objecte natural, fins i tot per al misantrop i per al més malenconiós. No pot ser gaire fosca la malenconia d’aquell que viu en la Natura i té els sentits calmats. L’orella sana i innocent no sent tempesta sinó música d’Eol. Res no pot empènyer l’home senzill i valent a una tristesa vulgar. Mentre gaudeixo de l’amistat de les estacions confio que res no pot fer-me la vida carregosa. La pluja gentil que em rega les mongetes i em manté a dins a casa avui no és depriment ni malenconiosa sinó bona per a mi també. Tot i que m’impedeix treballar-hi, és molt més valuosa que el que jo els pugui fer. Encara que continués plovent tant de temps que fes podrir les llavors de terra i destruir les patates de les terres baixes, l’aigua seguiria sent beneficiosa per a l’herba de les terres altes, i, si és bona per a l’herba, també ho és per a mi. En algunes ocasions, quan em comparo amb altres homes, sembla que els déus estiguin més del meu costat que del seu, a part d’algunes llacunes de què sóc ben conscient; com si jo disposés d’una garantia i una seguretat que els meus companys no tenen, i gaudís d’un guia i un guarda especial. No em tiro floretes, més aviat me’n tiren els altres. Mai no m’he sentit sol ni oprimit per cap sentit de solitud, però una vegada, i durant una hora, unes setmanes després de venir a viure al bosc, vaig dubtar si un veïnat proper d’homes no era essencial per dur una vida serena i sana. Estar sol era desagradable. Al mateix temps, era conscient d’un lleuger desequilibri emocional del qual ja en pressentia la recuperació. Enmig d’una pluja suau mentre em perduraven aquests pensaments, vaig prendre una sensibilitat sobtada de la dolcesa i benefici que em transmetia la societat de la Natura, aquells copets de les gotes, cadascun dels sons i les imatges que envoltaven la casa, una amabilitat incalculable i infinita, com una atmosfera que em sostenia i convertia en insignificants els privilegis imaginaris de tenir un veïnat humà. Des d’aleshores no he tornat a tenir aquella sensació. Cada una de les fulles del pi es va eixamplar i es va omplir de simpatia i es va fer amiga meva. Vaig prendre tanta consciència de la presència d’alguna cosa que m’era familiar, fins i tot en escenes que tenim per costum anomenar salvatges i inhòspites, i també que el més proper a mi, per sang i per humanitat, no era cap persona ní ciutadà, que vaig pensar que ja no hi havia cap lloc que em pogués resultar mai més estrany.

«Plorar prematurament consumeix els tristos;

pocs són els seus dies a la terra dels vius,

bonica filla de Toscar».[23]



Algunes de les hores més agradables eren les de tempesta de primavera o tardor, que em feien tancar a casa tota la tarda i el matí, tranquil·litzat pel rugit constant, quan la foscor precipitava un llarg capvespre en què molts pensaments tenien temps d’arrelar i desplegar-se. En aquelles pluges que es dirigien cap al nord-est i posaven a prova les cases del poble, quan les minyones es disposaven amb fregones i galledes a l’entrada per impedir l’entrada d’aigua, jo m’asseia darrere la porta de la meva caseta, que era tota ella una entrada, i gaudia completament de la seva protecció. Durant una tempesta elèctrica, va caure un llamp en un pi de l’altra banda del llac i li va obrir una ferida en espiral notòria i perfectament regular de dalt a baix i d’un parell de centímetres de profunditat i de deu o dotze d’ample, com si se’n volgués fer un bastó per caminar. Hi vaig passar pel costat l’altre dia i em vaig quedar parat en veure aquell senyal, ara més visible que mai, fet quan un llamp terrible i imparable va caure del cel indefens ja fa vuit anys. Els homes sovint em diuen: «Diria que s’havia de sentir sol, allà, i que voldria estar a prop de gent, especialment en dies i nits de pluja i neu». Estic temptat a respondre’ls amb un: «Aquesta terra en què habitem no és res més que un punt en l’espai. A quina distància creieu que viuen els dos habitants més llunyans d’aquella estrella, l’amplada del disc de la qual no s’aprecia ni tan sols amb els nostres instruments? Per què m’hauria de sentir sol? Que no es troba en la Via Làctia, el nostre planeta? Això que em demaneu no em sembla el més important. Quina mena d’espai és, el que separa l’home dels seus companys i el fa sentir sol?». He descobert que no és el moviment de les cames el que fa que dues ments se sentin properes. De què volem viure a prop, principalment? Segur que no és d’altres homes, ni de l’estació, de l’oficina de correus, del bar, de l’església, l’escola, l’hostal, Beacon Hill o els Five Points, on es reuneixen la majoria d’homes, sinó de la font perenne de la nostra vida, de la qual les nostres experiències ens diuen que prové, igual que el salze creix a prop de l’aigua i clava les arrels en aquella direcció. Això varia per a cada naturalesa, però aquest és l’indret on un home savi excavarà el soterrani… Un dia al vespre, a la carretera de Walden, em vaig trobar un veí que ha acumulat el que s’anomena «una bonica propietat», encara que jo mai no l’he vista amb bons ulls, que duia un parell de vaques al mercat. Em va demanar com m’ho feia per renunciar a tantes comoditats de la vida. Jo li vaig contestar que estava bastant segur que m’anava prou bé, i no ho deia de broma. I me’n vaig anar a casa, a dormir, i el vaig deixar a la seva sort en la foscor i el fang camí de Brighton (o Bright-town), on arribaria de matí.

Qualsevol perspectiva de despertar o tornar a la vida l’home mort fa indiferent el moment i el lloc. L’indret on pot esdevenir-se és sempre el mateix, i és indescriptiblement agradable als nostres sentits. La gran majoria de vegades només deixem que siguin les circumstàncies marginals i passatgeres. Aquestes són, de fet, la causa de la nostra distracció. El més proper a tot és aquesta força que els modula l’ésser. Al nostre costat les lleis més grans no deixen d’executar-se. Al nostre costat no hi ha el treballador que hem contractat, amb qui tant ens agrada de conversar, sinó el treballador la feina del qual som.

«Que extensa i profunda és la influència de les forces subtils del Cel i la Terra!

»Els volem percebre i no els veiem; els volem sentir i no els sentim; identificats amb la substància de les coses, no se’n poden desprendre.

»Fan que a tot l’univers els homes es purifiquin i santifiquin els cors, i que es posin la roba de festa per oferir sacrificis i obligacions als seus avantpassats. És un oceà d’intel·ligències subtil. Són pertot arreu, damunt nostre, a la dreta i a l’esquerra; ens envolten per tots costats».[24]

Som els subjectes d’un experiment que em desperta un gran interès. No podríem viure sense la societat del safareig en aquestes circumstàncies i animar-nos amb els propis pensaments? Confuci no s’equivoca quan diu: «La virtut no roman com un orfe abandonat; té necessitat de companyia».

Quan pensem ens posem de la nostra banda amb sensatesa. Amb un esforç conscient de la ment ens posem a distància de les accions i les seves conseqüències; i totes les coses, bones i dolentes, passaran pel nostre costat com un torrent. No estem completament implicats en la Natura. Potser sóc com el tronc que arrossega l’aigua, o l’indra[25] que el mira des del cel. Pot ser que m’afecti un espectacle teatral però també pot ser que no m’afecti un esdeveniment real que aparentment em preocupi molt més. Només em conec com a entitat humana; l’escena, per dir-ho així, de pensaments i afectes; i sóc conscient d’una certa duplicitat per la qual em mantinc tan lluny de mi mateix com dels altres. Per molt intensa que sigui la meva experiència, jo sóc conscient de la presència i criticisme d’una part de mi, que, com aquell qui diu, no és una part de mi sinó un espectador que no comparteix cap experiència sinó que en pren nota i que no té més de jo que qualsevol altre. Quan acaba l’obra, podria ser una tragèdia, de la vida, l’espectador continua el seu camí. Pel que fa a ell, ha estat una mena de ficció, una obra només de la imaginació. La duplicitat moltes vegades fàcilment ens converteix en veïns i amics pobres.

Considero positiu estar sol la major part del temps. Estar en companyia, encara que sigui amb la millor, ben aviat acaba essent cansat i dissipador. M’encanta estar sol. Mai no he trobat cap company tan bo com la solitud. En general estem molt més sols quan anem a l’estranger amb altres homes que quan ens quedem a casa. Un home, quan pensa o treballa sempre està sol, sigui on sigui. La solitud no es mesura amb les milles d’espai que es compten entre un home i els seus companys. L’estudiant més aplicat en una de les aules més concorregudes de la Universitat de Cambridge és tan solitari com un dervix al desert. El pagès pot treballar tot sol al camp o als boscos tot el dia, passant l’aixada o tallant llenya, i no sentir-se sol, perquè està ocupat; però quan torna a casa al vespre, no té la possibilitat d’estar-se sol en una habitació, a la mercè dels seus pensaments; ha d’anar allà on pugui «veure els seus companys» i entretenir-se, ja que creu que aquesta és la remuneració per la solitud del seu dia. És per això que es pregunta com pot l’estudiant estar-se tota la nit assegut a casa, i gran part del dia sense malenconia ni tristesa; no obstant, no s’adona que l’estudiant, tot i que es queda a casa, segueix treballant al seu camp, i tallant la seva llenya, igual que el pagès, i que busca l’entreteniment i la societat de l’altre però d’una forma potser més condensada.

La companyia, en general, és massa fàcil. Ens trobem massa sovint i, amb aquests intervals curts, no hem tingut temps d’adquirir nous valors els uns dels altres. Fem tres àpats junts al dia i cada vegada donem a qui ens acompanya un tast del formatge vell i florit que som. Ens hem hagut de posar d’acord en un grapat de normes, que anomenem protocol i bones maneres, per tal que aquestes trobades tan freqüents siguin tolerables i no serveixin per iniciar una guerra. Ens trobem a l’oficina de correus, a la congregació i al voltant del foc cada nit; vivim enganxats i al mig del camí dels altres i no parem de topar amb tothom, i em sembla que és per això que perdem el respecte els uns pels altres. Una freqüència inferior seria certament suficient per a dur a terme totes les comunicacions importants i cordials. Penseu en les noies de la fabrica: mai soles, amb prou feines ni en els seus somnis. Seria millor si hi hagués un habitant per milla quadrada, com on visc jo. El valor d’un home no és a la seva pell per tal que el puguem tocar.

Em van dir d’un home que s’havia perdut al bosc i s’havia mort de gana i decaïment al peu d’un arbre, la solitud del qual s’alleujava per les visions grotesques amb què, per debilitat corporal, la imaginació malaltissa l’envoltava i ell prenia per certes. Igualment, amb salut i fortalesa mental i corporal, podem romandre contínuament animats per una companyia més normal i natural, i arribar a entendre que mai no estem sols.

A casa hi tinc molta companyia; especialment de matí, quan no em ve ningú a veure. Deixeu-me fer algunes comparacions per tal que us feu una idea de la meva situació. No estic pas més sol que el babau del llac que riu amb tanta força ni que el propi llac Walden. A veure, quina companyia té, aquest llac solitari? El color blau de les seves aigües no conté blaus, sinó àngels blaus. El sol no té companyia, només quan s’ennuvola, i aleshores sembla que siguin dos, encara que un és fictici. Déu està sol, però el diable està lluny d’estar-ne; té molta companyia; és legió. No estic pas més sol que una blenera o un lletsó al prat, o que una fulla de mongeta, una agrella, un tàvec o un abellot. No estic pas més sol que el Mill Brook, un penell, l’estrella polar, el vent del sud, una pluja d’abril, el desglaç d’hivern o la primera aranya en una casa nova. Els vespres llargs d’hivern, quan la neu cau àgil i el vent udola pel bosc, rebo visites ocasionals d’un vell colonitzador i propietari original que diu que va ser qui va excavar el llac Walden, el va empedrar i el va envoltar de boscos de pins; m’explica històries del passat i de nova eternitat; i tots dos junts passem bones estones per l’alegre companyia i les visions agradables de les coses, fins i tot sense pomes ni sidra. És l’amic més savi i amb més sentit de l’humor, el que més m’estimo, aquell que viu amb més secret que Goffe o Whalley[26] i, encara que es creu que és mort, ningú no sap dir on està enterrat. Al meu veïnat també hi viu una dama vella, invisible per a la gran majoria, en el jardí aromàtic de la qual m’encanta passar estones i escoltar i recollir les seves faules, ja que té un enginy de fertilitat inigualable i una memòria que es remunta fins més enllà de la mitologia, i és capaç d’explicar-me la versió original de cada faula i els fets sobre els quals es basa cada una, ja que els fets es van produir quan ella era jove. És una senyora rubicunda i forta, que gaudeix de tots els temps i estacions i que probablement sobreviurà a tots els seus fills.

La innocència i beneficència indescriptibles de la Natura (del sol, el vent i la pluja, de l’estiu i de l’hivern) proporcionen aquesta salut i alegria per sempre! I simpatitzen tant amb la nostra raça, que tota la Natura quedaria afectada, la llum del sol s’apaivagaria, els vents sospirarien humanament, els núvols plorarien gotes de pluja i els boscos perdrien les fulles i es lamentarien a ple estiu, si un home s’afligís per una causa justa. No tindré enteniment amb la terra? Que no sóc en part fulles i matèria vegetal?

Quina és la pastilla que ens conserva bé, serens i animats? Ni les del meu besavi ni les del vostre, sinó les medecines universals, vegetals i botàniques de la nostra besàvia la Natura, per les quals ella sempre es manté jove i ha sobreviscut tants vells Parr[27] de la seva època, amb el greix decaient dels quals s’ha nodrit de salut. Com a panacea, en comptes d’una ampolla de qualsevol barreja de sanador treta d’Aqueront i el Mar Mort, que surten d’aquells carretons llargs, plans i negres que de vegades veiem que es fan per transportar ampolles, deixeu-me omplir els pulmons d’aire net del matí. Aire del matí! Si els homes no beuen d’aquesta font cada dia, quin sentit té que l’embotellem i el venguem a les botigues per al benefici d’aquells que han perdut el bitllet de subscripció als matins d’aquest món. Però recordeu que no es mantindrà fins al migdia ni en la bodega més fresca, sinó que abans farà saltar els taps i seguirà els passos de l’aurora cap a l’oest. No sóc adorador d’Higía, filla d’aquell vell metge herborista Esculapi que es representa als monuments amb una serp en una mà i una tassa plena del que de vegades veu la serp a l’altra; més aviat adoro Hebe, copera de Júpiter, filla de Juno i un enciam silvestre, que tenia el poder de restaurar el vigor de la joventut en déus i homes. És probable que hagi estat l’única noia de bona condició, sana i robusta que hagi trepitjat el planeta, i allà on anava començava la primavera.





6. VISITANTS


Diria que m’agrada la companyia tant com a la majoria i que estic disposat a aferrar-me com una a qualsevol home de sang que em trobi pel camí. Per naturalesa no sóc cap ermità i em podria asseure amb l’assidu més rude del bar si la situació ho requerís.

A casa hi tinc tres cadires; una per a la solitud, l’altra per a l’amistat i la tercera per a la companyia. Quan rebo visites més nombroses i inesperades s’havien de repartir la tercera cadira entre tots, però generalment economitzaven l’espai i es quedaven dempeus. És sorprenent quants grans homes i dones pot arribar a contenir una casa petita. A sota la teulada de casa meva i he arribat a tenir fins a vint-i-cinc o trenta ànimes junts, amb els seus cossos corresponents, i en canvi sovint ens acomiadàvem sense saber que havíem estat molt a prop els uns dels altres. Moltes de les nostres cases, ja siguin públiques o privades, amb les seves habitacions gairebé innumerables, els vestíbuls enormes i els cellers per a emmagatzemar-hi vins i altres municions de pau, em semblen exageradament grans per als seus habitants. Són tan extenses i magnífiques que aquests semblen només cuques que les infesten. Quan l’herald fa la seva crida davant de les cases de Tremont o Astor o Middlesex, em sorprèn veure un ratolí ridícul arrossegant-se per sobre la plaça com a únic habitant, que ben aviat s’esmunyeix novament per algun forat del paviment.

Un inconvenient que vaig experimentar en algunes ocasions en una casa tan petita fou la dificultat d’apartar-me el suficient del meu invitat quan aquest es posava a pronunciar grans pensaments amb grans paraules. Es necessita espai per tal que els pensaments puguin navegar amb equilibri i donar una o dues voltes abans d’arribar a port. La bala del teu pensament ha d’haver superat el moviment lateral i el rebot i ha d’haver emprès aquell últim curs decidit abans d’arribar a l’oïda de l’oient. Si no, li tornarà a sortir pel lateral del seu cap. Així mateix, les nostres frases necessiten espai per desplegar-se i formar columnes. Els individus, com les nacions, han de tenir uns límits adequadament amples i naturals, i fins i tot un territori considerable neutral entre uns i altres. Vaig trobar un luxe molt singular el fet de parlar a través del llac amb un company situat a l’altre costat. A casa meva estàvem tan a prop que no ens sentíem, no podíem parlar prou fluix com perquè ens sentís l’altre; com quan llances dues pedres a l’aigua tranquil·la i les ondulacions d’una trenquen les de l’altra. Si som oradors simplement loquaços i vociferants ens podríem permetre estar molt junts, la galta d’un amb la mandíbula de l’altre, i sentir-nos l’alè mútuament; però si parlem amb reserva i reflexió, volem estar més separats, volem que l’escalfor i la humitat animal tinguin l’opció d’evaporar-se. Si poguéssim gaudir de la companyia més íntima amb allò que en cadascú està fora o per sobre del parlat, no només hauríem d’estar en silenci, sinó que hauríem d’estar tan apartats físicament que de cap manera no ens sentiríem la veu. Segons aquesta pauta, la conversa és convenient per aquells que són durs d’oïda, però hi ha moltes coses boniques que no es poden dir si les hem de dir cridant. Quan la conversa començava a prendre un to més ampli i elevat, enretiràvem les cadires fins a tocar a les parets oposades i, en general, no teníem prou espai.

La meva «millor» habitació, no obstant això, la meva habitació reservada, sempre estava oberta a la companyia, en la catifa de la qual gairebé mai no hi tocava el sol, era el bosc de pins de darrere casa meva. Els dies d’estiu, quan rebia les visites més distingides, les duia allà, i una minyona impagable escombrava el terra, treia la pols dels mobles i ho deixava tot ben ordenat.

En algunes ocasions, compartia algun àpat frugal amb l’invitat, i no interrompia la conversa per haver de remenar al mateix temps l’olla o per veure si pujava o madurava el pa del foc. En canvi, si venien vint persones a casa, no es mencionava res de menjar, tot i que de pa n’hi hauria hagut prou per dos, i practicàvem l’abstinència amb naturalitat, com si el menjar fos un hàbit oblidat; això no es va prendre mai com una ofensa contra la hospitalitat sinó com a la pràctica més convenient i considerada. El pas i la descomposició de la vida física, que tantes vegades cal reparar, semblava ajornada per miracle, i el vigor vital es mantenia ferm. Així podia rebre igualment vint persones com mil, i si alguna va marxar de casa meva decebuda o amb gana després d’haver-m’hi trobat, poden estar segures que almenys vaig simpatitzar amb elles. És així de fàcil, encara que moltes mestresses de casa ho dubtin, establir nous i millors costums en lloc dels vells. No cal basar la nostra reputació en els àpats que oferim. Per part meva, cap Cèrber no m’ha dissuadit mai amb tanta eficàcia de freqüentar la casa d’un home com l’ostentació que algú pogués fer d’haver sopat amb mi, la qual cosa em prenia com una forma molt educada i indirecta de demanar-me que no el tornés a molestar d’aquella manera. Crec que no tornaré a visitar aquells indrets. Hauria d’estar orgullós de tenir com a lema de la meva cabana aquelles frases d’Spenser que un dels meus visitants va gravar en una fulla de noguera groga a mode de tarja:

«Un cop arribats, omplen la petita casa,

i no es busca per diversió on no n’hi ha;

el descans és el seu festí i tot està al seu gust:

La ment més noble és la més satisfeta».[28]



Quan Winslow, més endavant governador de la colònia Plymouth, va travessar el bosc amb un company per fer una visita de cortesia a Massasoit[29] i va arribar cansat i amb la panxa buida al seu destí, el rei els va fer una bona rebuda, però no va mencionar res de menjar, aquell dia. Quan va arribar la nit, per citar les seves paraules: «Ens va acomodar al llit amb ell i la seva dona, ells en un extrem i nosaltres a l’altre; un llit que no era més que unes planxes alçades un pam de terra amb un matalàs prim al damunt. Dos més dels seus homes, per falta d’espai se’ns van apropar; de manera que vam acabar més cansats per l’allotjament que pel viatge». L’endemà a la una, Massasoit «va dur dos peixos que havia pescat», unes tres vegades més grans que una brema. «Un cop bullits els vam haver de compartir amb un mínim d’una quarantena; la majoria en va menjar. Aquell àpat va ser l’únic que vam fer en un dia i dues nits, i si un de nosaltres no hagués comprat una perdiu, hauríem fet el viatge en dejuni». Per por de defallir de gana i son, a causa dels «cants bàrbars dels salvatges (que solen cantar adormits)» i amb la idea que havien de tornar a casa mentre encara tinguessin prou forces per viatjar, van marxar. Pel que fa a l’allotjament, és cert que no van ser gaire ben rebuts, tot i que el que ells van interpretar com un inconvenient no hi ha cap dubte que tenia la intenció de ser un honor; però pel que fa al menjar, no sé com ho haurien pogut fer millor els indis. No tenien res per menjar i van ser prou llestos per pensar que les disculpes no servirien per suplir menjar als hostes, de manera que es van collar el cinturó i no van fer cap comentari. Quan Winslow els va tornar a visitar en una altra ocasió, en una època d’abundància, no hi va haver cap mancança.

Pel que fa als homes, no en falten enlloc. Vaig rebre més visites mentre vivia al bosc que en cap altra època de la meva vida; vull dir que en vaig rebre unes quantes. Allà en vaig conèixer diversos en circumstàncies més favorables que en cap altre lloc. Però ben poca gent em va venir a veure per qüestions trivials. Respecte a això, la meva companyia quedava disminuïda per la distància amb la ciutat. M’havia retirat en el gran oceà de solitud, en el qual desemboquen els rius de la societat, que, en la majoria i pel que fa a les meves necessitats només es dipositava al meu voltant el sediment més fi. A més a més, per altra banda, m’arribaven testimonis de continents inexplorats i per cultivar.

Qui pot venir al meu habitatge aquest matí sinó un veritable home homèric o paflagònic, amb un nom tan adequat i poètic que lamento no poder escriure aquí? Un canadenc, un llenyataire i fabricant d’estaques, capaç de clavar cinquanta estaques al dia, l’últim sopar del qual va constar d’una marmota que havia caçat el seu gos. Ell també ha sentit a parlar d’Homer i, «si no fos pels llibres», «no sabria què fer els dies de pluja», tot i que potser no n’ha llegit cap de sencer en moltes estacions de pluja. Un sacerdot que sabia pronunciar el grec li va ensenyar a llegir-ne els versos en el Testament de la seva parròquia original i llunyana, i ara li he de traduir, mentre ell té el llibre a les mans, la reprovació d’Aquil·les a Pàtrocle davant la seva expressió trista:

«Per què plores, Pàtrocle, com una noieta?

O has sentit només tu alguna notícia de Fitia?

Diuen que Meneci encara és viu, fill d’Àctor,

com també viu entre els mirmidons Peleu, fill d’Eacus,

i la mort de tots dos ens afligiria».[30]



Diu: «És bo». Porta un grapat d’escorça de roure blanc a sota el braç que ha recollit aquest diumenge al matí per a un home malalt. «Suposo que no fa cap mal anar al darrere d’això, avui dia», em diu. Per a ell, Homer era un gran escriptor, tot i que ell no sabés sobre què escrivia. Costaria trobar un home més senzill i natural. El vici i la malaltia, que pinten el món d’un to obscur i moral, semblaven no existir per a ell. Tenia uns vint-i-vuit anys i havia marxat del Canadà i de la casa del seu pare feia una dotzena d’anys per treballar als Estats Units i guanyar diners per comprar-se finalment una granja, potser al seu país natal. S’havia format en el motlle més vast; tenia el cos robust però lent encara que es movia amb gràcia, amb un coll gruixut i torrat pel sol, els cabells estufats i foscos i uns ulls endormiscats d’un blau apagat, que de tant en tant encenia amb expressió. Duia una gorra plana grisa, una jaqueta bruta de llana de colors i botes de pell. Era un gran consumidor de carn, generalment s’enduia el menjar a la feina, a un parell de milles més enllà de casa meva (perquè feia tot l’estiu de llenyataire) en un pot de llauna. Es menjava el dinar fred, sovint a base de marmotes fredes i cafè en una ampolla que duia penjada amb un cordill del cinturó; i de vegades m’oferia beguda. Venia ben d’hora, creuava el meu camp de mongetes, tot i que sense els nervis ni la pressa per arribar a la feina que mostren els ianquis. No es volia fer mal. No l’importava si només en treia per mantenir-se. Moltes vegades deixava el menjar entre els arbustos si el seu gos caçava alguna marmota pel camí, i reculava una milla i mitja per adobar-la i deixar-la al soterrani on s’allotjava, després de deliberar durant mitja hora si la podia deixar submergida al llac sense haver de patir fins que es fes de nit, i adorava barrinar sobre aquests temes. Quan passava el matí solia dir: «Que grassos que estan aquests coloms! Si no hagués de treballar cada dia, tindria tanta carn com voldria només caçant coloms, marmotes, conills, perdius… Redéu! Amb un sol dia em trauria el necessari per a tota una setmana».

Era un llenyataire expert i es realitzava amb algunes floritures i ornaments en el seu art. Tallava els arbres a nivell i arran de terra, per tal que els nous brots tinguessin més força i que fins i tot es pogués passar amb trineu per damunt les soques; i en comptes de deixar tot un arbre sencer com a suport de la fusta lligada, el polia fins a convertir-lo en una estaca esvelta que al final gairebé s’hauria pogut partir amb les mans.

El trobava interessant perquè era tranquil i solitari, i en canvi tan feliç; una font de bon humor i satisfacció li brollava dels ulls. La seva alegria era sempre impecable. De vegades el veia mentre treballava al bosc, tallant arbres i em saludava amb una rialla de satisfacció inexpressable i una salutació en francès canadenc, tot i que també parlava anglès. Quan me li acostava, ell aturava la feina i s’asseia amb una alegria mig continguda damunt del tronc d’un pi que havia tallat i, després de pelar-ne l’escorça interior, en feia una bola que mastegava mentre reia i parlava. L’exuberància d’esperits animals era tal que en algunes ocasions queia i rodolava per terra cargolant-se de riure per qualsevol cosa que el feia pensar i li feia gràcia. En mirar els arbres del seu voltant solia exclamar: «Per George! Gaudeixo moltíssim tallant arbres; no em cal cap altra afecció». De vegades, en el seu temps lliure, li agradava passar-se tot el dia pel bosc amb una pistola de butxaca que disparava a intervals regulars a mode de salutació mentre passejava. A l’hivern s’encenia un foc en el qual escalfava el cafè el migdia; i, en algunes ocasions, mentre seia damunt d’un tronc per dinar les mallerengues se li aplegaven al voltant i se li posaven al braç per picar de la patata que tenia a les mans, i deia que li «agradava sentir-se envoltat per aquells petits companys».

En ell s’havia desenvolupat l’home animal. En resistència física i alegria era cosí del pi i de la roca. Un dia li vaig demanar si de vegades de nit no estava cansat, després d’haver treballat tot el dia. Ell em va respondre, amb una mirada sincera i seriosa: «Gorrapiit, no he estat cansat en tota la vida». Però l’home intel·lectual i el que s’anomena espiritual en ell estaven endormiscats com en un infant. Només havia rebut aquella educació innocent i inefectiva que els sacerdots catòlics impartien als aborígens i amb la qual l’alumne mai no s’educa en un grau de consciència sinó només en un grau de confiança i reverència, i amb la qual l’infant no es fa home sinó que es queda en infant. Quan la naturalesa el fa ver, ella li va proporcionar un cos fort i alegria per al seu pas, i el va apuntalar per tots costats amb reverència i confiança per tal que pogués arribar als setanta anys essent encara una criatura. Era tan genuí i poc sofisticat que no hi ha presentació que el presenti, ja que és com si presentéssiu una marmota al vostre veí. Se l’havia de descobrir. No representaria cap paper. Els homes li pagaven salaris per fer feina, i així l’ajudaven a alimentar-se i vestir-se, però mai no va intercanviar opinions amb ells. Era tan senzill i naturalment humil (si és que podem anomenar humil aquell que no té aspiracions) que la humilitat no era una de les seves qualitats més distingides ni la podia concebre. Els homes més savis, per a ell eren semidéus. Si s’assabentava que en venia algun, feia com si cregués que res tan gran pogués esperar res d’ell, sinó que acceptaria tota la responsabilitat i li permetria seguir oblidat. No havia sentit mai el so de l’elogi. Reverenciava especialment l’escriptor i el predicador. Les seves accions eren miracles. Quan li vaig dir que jo escrivia de forma considerable, durant molt de temps va creure que em referia a l’escriptura a mà, que ell també sabia fer bastant bé. Alguna vegada vaig trobar el nom de la seva parròquia natal escrit sobre la neu de la carretera, amb l’accent francès corresponent i així sabia que ell hi havia passat. Li vaig demanar si no havia tingut mai ganes d’escriure els seus pensaments. Em va dir que havia llegit i escrit cartes per a aquelles persones que no en sabien, però que mai no havia intentat escriure pensaments; no, no podria, no sabria per on començar, el mataria, i a més hauria d’estar al cas de l’ortografia!

Vaig sentir un savi distingit i un reformador que li demanaven si no voldria que canviés el món; però, sense saber que la pregunta ja s’havia plantejat abans, ell va contestar amb una rialla de sorpresa amb aquell accent canadenc: «No, m’agrada prou tal com és». A un filòsof el tracte amb ell li hauria suggerit moltes coses. A un estrany li hauria pogut semblar que no sabia res; i en canvi jo, de vegades veia en ell un home que no havia vist mai i no sabia si era tan savi com Shakespeare o tan simplement ignorant com un infant, no sabia si considerar-lo d’una consciència poètica delicadíssima o d’una gran estupidesa. Un home de la ciutat em va dir que quan el veia passejant pel poble amb aquella gorra estreta i xiulant, li semblava un príncep disfressat.

Els únics llibres que tenia eren un almanac i un d’aritmètica, matèria en la qual era un expert considerable. El primer era com una enciclopèdia per a ell, que ell suposava que contenia un resum de coneixement humà, i que de fet així és fins a cert punt. M’encantava sondejar-lo amb les diverses reformes del dia i sempre sabia veure amb la mirada més senzilla i pràctica. No havia sentit mai a parlar d’aquelles coses fins aleshores. Podria viure sense les fàbriques?, li vaig demanar. Ell em va dir que sempre havia dut aquella gorra Vermont feta a casa i que li anava bé. Podria prescindir del te i el cafè? Es podia permetre cap beguda més que l’aigua, aquest país? Ell havia submergit fulles de cicuta en aigua i se l’havia begut, i creia que era millor que l’aigua sola quan feia calor. Quan li vaig demanar si podria viure sense diners, em va mostrar la conveniència dels diners d’una forma que suggeria i coincidia amb la majoria dels discursos filosòfics de l’origen d’aquesta institució, i la mateixa derivació de la paraula pecunia. Si tingués un bou en propietat i necessités comprar agulles i fil en una botiga, creia que no seria gens pràctic sinó ben impossible hipotecar una part de l’animal cada vegada per aquella quantitat. Sabia defensar moltes institucions millor que qualsevol filòsof perquè, en descriure-les com ell creia que eren, donava el motiu veritable de la seva conservació, i l’especulació no n’hi suggeria cap de millor. Un altre dia, en sentir la definició que feia Plató de l’home (un bípede desplomat) i veure que un home que exhibia un gall desplomat i l’anomenava l’home de Plató, ell va pensar que una diferència important era que els genolls es doblaven cap al costat oposat. De vegades exclamava: «M’encanta parlar! Per George, podria passar-me tot el dia parlant!». Una vegada, després de no haver-lo vist durant mesos, li vaig demanar si aquell estiu havia tingut alguna idea nova. «Mare meva», digué, «un home que està enfeinat, ja farà prou si no oblida les idees que ha tingut. Si treballes amb un home que pensi a arrencar a córrer, aleshores, valga’m Déu, has d’estar pendent d’això; tu pensa en la mala herba». Altres vegades ell em preguntava primer, en aquestes ocasions, si havia fet cap millora. Un dia d’hivern li vaig demanar si sempre estava satisfet amb ell mateix amb la intenció de suggerir-li un substitut interior del sacerdot i un motiu superior per viure. «Satisfet!» em va dir; «uns se senten satisfets amb una cosa i altres amb una altra. A un, potser, si té el suficient, el farà sentir satisfet seure tot el dia d’esquena al foc amb la panxa a la taula, per George!». No obstant això, mai, amb cap maniobra, no vaig aconseguir que adoptés una visió espiritual de les coses; el més elevat que semblava concebre era un interès senzill, aquell que es podria esperar que apreciés un animal, la qual cosa és pràcticament autèntica de la majoria d’homes. Si li suggeria alguna millora en el seu estil de vida, ell simplement contestava, sense expressar cap mena de ressentiment, que ja era massa tard. Ara bé, creia sincerament en la honestedat i en virtuts similars.

En ell es veia una certa originalitat positiva, encara que fos lleu, i jo ocasionalment observava que pensava per ell mateix i expressava la seva opinió, un fenomen tan poc freqüent que hauria caminat deu milles per poder-lo observar, i que representaria un nou origen de moltes de les institucions de la societat. Tot i que dubtava i que potser no se sabia expressar amb distinció, sempre mantenia un pensament presentable. No obstant això, la seva manera de pensar era tan primitiva i immersa en la seva vida animal que, tot i ser més prometedora que la d’un home lletrat, rarament madurava a res que es pugui contar. Suggeria que podia haver-hi homes de geni en els nivells inferiors de la vida, encara que fossin permanentment humils i analfabets, que sempre adopten la seva pròpia visió o que no fan veure que veuen res; que no tenen fons, igual que es creia del llac Walden, tot i que poden ser foscos i enllotats.

Molts viatgers s’apartaven del seu camí per visitar-me i entrar a casa meva i, com a excusa, em demanaven un got d’aigua. Jo els deia que jo bevia del llac, els l’assenyalava i els oferia un cullerot. Tot i viure lluny com vivia, no estava exempt de la visita anual que es produeix, crec, a principis d’abril, quan tothom volta; i tenia una bona dosi de bona sort, tot i que entre els que em van visitar també hi va haver alguns espècimens ben curiosos. Em venien a veure els estúpids de la casa de beneficència i d’altres llocs, però jo m’esforçava per treure’ls tot l’enginy que tenien i que se’m confessessin; en aquests casos, l’enginy era el tema de conversa i ja compensava el fet. De fet, vaig trobar que molts d’ells eren més savis que els que s’anomenen capatassos dels pobres i regidors de la ciutat, i vaig pensar que ja era hora que es girés la truita. Pel que fa a l’enginy, vaig aprendre que no hi havia gaire diferència entre tenir-ne una mica i tenir-ne molt. Un dia concret, un pobre ingenu i inofensiu a qui, amb altres, moltes vegades havia vist fer de limitador de camp, dret o assegut en un barril als camps per impedir que s’extraviessin els ramats o ell mateix, em va venir a veure i em va expressar un desig de viure com ho feia jo. Em va explicar, amb una simplicitat i certesa extremes, molt superiors, o més ben dit inferiors, a res que es pugui anomenar humilitat, que era «deficient en intel·ligència». Aquestes foren les seves paraules. El Senyor l’havia creat així i, en canvi, creia que el Senyor tenia la mateixa cura d’ell que de qualsevol altre. «Sempre he estat així», deia ell, «des de petit; mai no he tingut gaire cap; no era com altres nens; jo sóc de ment dèbil. Va ser la voluntat del Senyor, suposo». I era allà per demostrar la certesa de les seves paraules. Per a mi representava un trencaclosques metafísic. Poques vegades m’he trobat amb un individu tan prometedor, perquè tot el que deia era senzill i sincer. I, el cert és que, si bé semblava que allò l’humiliava, en realitat l’exaltava.[31] D’entrada no vaig veure que no era res més que el resultat d’una política sàvia. Semblava que sobre aquesta base de veritat i franquesa que havia establert aquell pobre ingenu, la nostra relació podria haver dut a alguna cosa millor que la de dos savis.

Vaig tenir uns quants convidats d’aquells que no se solen incloure entre els pobres de la ciutat però que s’hi haurien d’incloure; d’aquells que en qualsevol cas es troben entre el grup dels pobres del món; convidats que no us demanen hostatge sinó hospitalitat; que desitgen rebre la vostra ajuda i que introdueixen la seva sol·licitud amb la informació que estan exempts de no ajudar-se mai a si mateixos. D’un visitant demano que no arribi mig mort de gana, encara que permeto que sigui el més golafre del món, pels motius que sigui. Els objectes de caritat no són convidats. Homes que no sabien quan s’havia acabat la seva visita tot i que jo tornava a la meva feina i cada vegada els contestava des de més i més lluny. Homes de pràcticament tots els nivells d’enginy em cridaven durant la temporada migratòria. N’hi havia amb tant d’enginy que no sabien ni què fer-ne; esclaus fugitius amb educació de plantació, que escoltaven a voltes, igual que la guilla de la faula, com si sentissin els gossos que lladraven en sentir-los la pista i em miraven suplicants com si volguessin dir:

«Oh cristià, em deixaràs tornar?».

Un esclau fugitiu de debò, entre d’altres, a qui vaig ajudar a avançar cap a l’estrella polar.[32] Homes d’una sola idea, igual que la gallina amb el seu poll, que resultava que era un aneguet; homes de mil idees i amb el cap escabellat, com les gallines que s’han d’encarregar de mil pollets, tots ells en busca d’un cuc, i un grapat dels quals es perd amb cada gebrada, per la qual cosa van tots encrespats i sarnosos; homes amb idees en comptes de cames, una mena de centpeus intel·lectuals que ens obliguen a arrossegar-nos. Un home va proposar que fes un llibre en el qual els visitants escrivissin els seus noms, com fan a les Muntanyes Blanques, però, ai, tinc massa bona memòria per considerar-ho necessari.

No podia evitar observar algunes de les peculiaritats dels que em visitaven. Les nenes i els nens, i les noies, en general semblaven contents d’estar al bosc. Miraven el llac i les flors i aprofitaven el temps. Els homes de negocis, i fins i tot els pagesos, només pensaven en la solitud i l’ocupació, i en la gran distància que em trobava d’això o d’allò; i tot i que deien que els encantava passejar de tant en tant pel bosc, era evident que no era així. Incansables homes compromesos, que dedicaven tot el temps a guanyar-se la vida o a mantenir-la; ministres que parlaven de Déu com si en gaudissin d’un monopoli, que no admetien altres opinions; doctors, advocats, mestresses de casa inquietes que xafardejaven al meu armari i al meu llit quan jo no hi era (com va poder afirmar la senyora… que els meus llençols no eren tan nets com els seus?), nois que havien deixat de ser joves i havien arribat a la conclusió que el més segur era seguir la pista batuda de les professions. Tots aquests generalment deien que no era possible fer gaire res de bo en la meva posició. Ai! Vet aquí. El vell, el dèbil i el tímid, de qualsevol edat i sexe, pensaven majoritàriament en malalties, accidents sobtats i mort; per a ells la vida semblava estar plena de perills (quin perill hi ha si no penses en cap?) i consideraven que un home prudent seleccionaria cautelosament la posició més segura, on el doctor B pogués estar a disposició en cas de necessitat. Per a ells, el poble era literalment una comunitat; una lliga per a la defensa mútua, i es pot suposar que no sortirien a collir móres sense la medicina del pit. Això vol dir que, si un home està viu, sempre hi ha el perill que mori, tot i que el perill ha de poder ser inferior en proporció quan aquest home comença a estar viu i mort. Un home s’exposa a més riscos com més corre. Finalment, hi havia els suposats reformadors, els més avorrits de tots, que creien que em passava el dia cantant:

«Aquesta és la casa que he construït;

Aquest és l’home que viu en la casa que he construït;»



Però no saben que el tercer vers diu així:

«Aquestes són les persones que amoïnen l’home

que viu en la casa que he construït».



No em feien por els falcons galliners perquè no tenia gallines; més aviat em feien por els falcons d’homes. També tenia visites més agraïdes que aquestes. Criatures que venien a collir móres, treballadors del ferrocarril que sortien a passejar el matí de diumenge amb la samarreta neta, pescadors i caçadors, poetes i filòsofs; en resum, estava disposat a donar la benvinguda a tots aquells peregrins honrats que sortien al bosc i deixaven la ciutat enrere per trobar la llibertat. Com els indis, tenia la temptació de saludar-los amb un «Benvinguts, anglesos! Benvinguts, anglesos!», perquè ja m’havia comunicat prèviament amb aquella raça.





7. EL CAMP DE MONGETES


Mentrestant les mongetes les fileres de les quals, totes juntes, sumaven més de set milles un cop plantades, estaven impacients perquè les cavés, ja que les primeres havien crescut de forma considerable abans que hagués plantat les últimes; certament, no era gens fàcil ajornar-ho. El sentit d’aquella petita tasca herculiana tan constant i d’amor propi no el sabia. Vaig arribar a estimar aquelles fileres, les meves mongetes, encara que n’hi hagués més de les que necessitava. M’atreien a la terra, i així era com jo obtenia força, com Anteu.[33] Però per què les havia de cultivar? Només ho sap el cel. Aquest fou el meu curiós passatemps tot l’estiu: fer que aquella fracció de la superfície de la terra, que fins aleshores només havia produït cinc-en-rama, nabius, berbenes i altres plantes similars, fruits del bosc dolços i flors oloroses, produís aquella altra planta. Què aprendré de les mongetes o elles de mi? Tinc cura d’elles, les cavo i les observo tothora; és la tasca del dia. Té una fulla ampla ben bonica. Les meves ajudants són la gebrada i la pluja que reguen amb aigua aquesta terra eixuta i la fertilitat del sòl, que en la major part és escàs i estèril. Els meus enemics són els cucs, els dies freds i, principalment, les marmotes. Aquestes últimes me n’han menjat un quart d’acre. Però quin dret tinc a expulsar la berbena i les altres plantes i a destrossar el seu antic jardí d’herbes aromàtiques? No obstant això, ben aviat, les mongetes restants ja seran massa dures perquè les puguin rosegar i se n’aniran a buscar nous enemics.

Quan tenia quatre anys, pel que recordo, em van dur de Boston a aquesta ciutat, la meva ciutat natal, per aquests mateixos boscos, aquest camp i el llac. És una de les imatges més velles que conservo en la memòria. I ara, ahir a la nit, la meva flauta va despertar els ecos sobre aquella mateixa aigua. Els pins porten més temps aquí que jo; o, si alguns han caigut, m’he cuit el sopar amb les seves restes, i brota una nova vegetació per tot el voltant que prepara un altre aspecte per als ulls dels nous infants. En aquest camp brota la mateixa berbena de la mateixa arrel perenne, i fins i tot he ajudat a vestir el fabulós paisatge dels meus somnis d’infant; un dels resultats de la meva presència i influència es veu en aquestes fulles de mongetera, aquests limbes de blat de moro i aquestes tiges de patatera.

Vaig plantar uns dos acres i mig de terres altes, i com que només feia quinze anys que s’havia fet aquella clariana i jo mateix n’havia tret dues o tres soques, no la vaig adobar gens; però al llarg de l’estiu va resultar que, per les puntes de fletxa que vaig trobar en treballar la terra, una nació extingida ja havia treballat antigament aquella terra i hi havia plantat blat de moro i mongetes abans que els homes blancs hi arribessin i la buidessin i, fins a cert punt, havien exhaurit el sòl per a la collita.

Abans que cap marmota ni esquirol hagués creuat la carretera i que el sol s’hagués enfilat per damunt dels roures petits, mentre la gebrada ho cobria tot, malgrat que els pagesos me n’havien fet mala propaganda (el meu consell és que feu tanta feina com us sigui possible mentre cau la gebrada), vaig començar a treure les fileres de males herbes del camp de mongetes i a tirar-los terra per damunt. A primera hora del matí treballava descalç, jugant com un artista plàstic amb la sorra molla i engrunadissa, però quan avançava el dia el sol m’embutllofava els peus. El sol m’il·luminava en cavar el camp de mongetes i en desplaçar-me lentament endavant i endarrere per aquella terra groguenca pedregosa, entre les llargues fileres de mongetes, de setanta-cinc metres, a un extrem de les quals hi havia roures petits que em permetien reposar a l’ombra i a l’altre un camp de nabius en què els fruits verds maduraven i intensificaven els colors en acabar cada ronda. Treure males herbes, posar terra nova al voltant de les tiges de les mongetes per animar la planta que havia sembrat, per tal que el sòl groc expressés el seu pensament d’estiu en les fulles i flors de les mongeteres en comptes de fer-ho en els cucs de terra, gram i canyota, i que la terra digués mongetes en comptes d’herba: vet aquí la meva tasca diària. Com que rebia poca ajuda de cavalls i bous, d’homes o nois contractats, o d’eines agrícoles millorades, era molt més lent i tenia una relació molt més íntima amb les mongetes del que hauria estat habitual. Però és possible que el treball de les mans, fins i tot executat fins a l’extrem de la fatiga, no sigui la pitjor forma de desocupació. Té una moral constant i imperible i per a l’expert aporta un resultat clàssic. Jo era un autèntic agricola laboriosus als ulls dels viatgers que es dirigien a l’oest per Lincoln i Wayland cap a no se sap on; ells s’asseien còmodament als carros, amb els colzes als genolls i les regnes penjant com ornaments; jo era l’home casolà, el treballador nadiu del sòl. Però ben aviat ja no veien el meu habitatge ni hi tornaven a pensar. Era l’únic paratge obert i cultivat a gran distància d’aquell costat de la carretera, per la qual cosa l’aprofitaven al màxim; de vegades, l’home del camp sentia més fragments del safareig i comentaris dels viatgers del que s’esperava que sentís: «Mongetes a aquesta època! Pèsols a aquesta època!» (perquè jo continuava plantant quan els altres ja cavaven) i l’agricultor ministerial ni ho sospitava. «El blat de moro, fill meu, de farratge; blat de moro de farratge». «Hi viu allà?», demana el de la gorra negra i l’abric gris; i el pagès de faccions dures deté el seu rossí agraït per demanar-te què estàs fent, perquè no veu cap mena d’adob als forats i et recomana que feu servir estelles o qualssevol restes, o potser cendres o guix. Però aquí hi havia dos acres i mitja de forats i només una arada de carro i dues mans per estirar-la (per aversió a altres carros i cavalls) i les estelles quedaven lluny. Els viatgers, en iniciar la marxa, comparaven en veu alta aquell camp amb els que havien vist fins aleshores, de manera que vaig arribar a saber el lloc que ocupava en el món agricultural. Aquell camp no figurava en l’informe del senyor Colman. I, per cert, qui estima el valor de la collita que la naturalesa produeix en els camps encara més silvestres, no millorats per l’home? La collita de fenc anglès es pesa cautelosament i se’n calcula la humitat, els silicats i el potassi; però en totes les valls i llacs, als boscos, prats i pantans hi creix una collita rica i variada que només no ha recollit l’home. El meu era, per dir-ho així, el vincle d’unió entre els camps silvestres i els cultivats; així com hi ha estats civilitzats, d’altres mig civilitzats i d’altres salvatges o bàrbars, el meu camp era, tot i que no pas en un sentit dolent, un camp mig cultivat. Eren mongetes que tornaven amb alegria al seu estat salvatge i primitiu, les que jo cultivava, i la meva arada els cantava el Rans des Vaches.[34]

Ben a prop, damunt la branca més alta d’un bedoll, canta tot el matí el fuet beccorb o tord ala-roig, com alguns prefereixen anomenar-lo, content de la nostra companyia que marxaria volant a buscar un altre camp si el vostre no es trobés allà. Mentre plantes les llavors ell crida: «deixa-la anar, deixa-la anar; tapa-la, tapa-la, arrenca-la, arrenca-la, arrenca-la». Però allò no era blat de moro, de manera que estava segur contra enemics com aquell. Us deureu demanar què tenen a veure el seu xivarri, les seves actuacions de Paganini aficionat en un acord o en vint, amb la vostra tasca, i que el prefereixi a ell davant de les cendres o el guix. Aquell era un tipus d’adob ben barat en el qual tenia molta fe.

Quan extreia terra encara més nova de les fileres amb l’arada, pertorbava les cendres de nacions immemorials que havien viscut en temps primaverals sota aquell cel, i els seus petits instruments de guerra i de caça sortien a la llum del dia modern. Aleshores es barrejaven amb altres pedres naturals, algunes de les quals duien les marques d’haver estat enterrades en focs indis i algunes pel sol, així com trossos de terrissa i de vidre duts fins allà de mans d’alguns cultivadors recents de la terra. Quan l’arada feia pessigolles a les pedres, aquella música ressonava pels boscos i el cel, i formava l’acompanyament a la meva tasca que produïa una collita instantània i incalculable. Ja no eren mongetes el que llaurava ni era jo qui llaurava les mongetes; i recordava amb tanta llàstima com orgull, si és que ho feia, els meus coneguts que havien anat a ciutat a assistir als oratoris. El falcó nocturn volava en cercles per damunt meu les tardes assolellades, perquè de vegades m’hi passava tot el dia, com una brossa a l’ull, o a l’ull del cel, que de tant en tant queia en picat i emetia un so com si s’esparraqués el cel a tires, encara que es mantenia la capa uniforme; petits dimoniets que omplen l’aire i ponen els ous a terra, sobre la sorra o les pedres nues del capdamunt de les muntanyes, allà on ben pocs les troben; graciosos i esvelts com ones pescades del llac, com fulles que s’eleven amb el vent per flotar al cel; aquest és el parentesc de la naturalesa. El falcó és el germà aeri de l’onada que sobrevola i examina, i aquelles ales perfectes inflades pel vent responen a les elementals ales implumes del mar. En algunes ocasions observava un parell de falcons galliners que volaven enlaire i en cercle, i que alternaven caigudes en picat i ascensos, que s’apropaven i es distanciaven, com si fossin l’encarnació dels meus pensaments. També m’atreia el pas dels coloms salvatges d’un bosc a l’altre, amb un lleuger so tremolós i amb pressa missatgera; o la meva arada treia una salamandra pigallada, lenta, portentosa i extravagant, de sota una soca podrida, una traça d’Egipte i del Nil però contemporània nostra. Quan m’aturava per recolzar-me a l’arada, sentia i veia aquells sons i imatges per tota la filera, una part d’entreteniment inesgotable que ofereix el camp.

Els dies de festa, la ciutat dispara els grans canons, que ressonen com pistoles de joguina per aquests boscos i, en algunes ocasions penetra fins allà algun deix de música militar. Des del meu camp de mongetes, lluny de l’altre extrem de la ciutat, el so d’aquells canons em semblava com si hagués explotat un pet; i quan es feia alguna marxa militar de la qual jo no estava assabentat, de vegades tot el dia percebia una lleugera sensació de picor i malaltia a l’horitzó, com si tot d’una hagués d’esclatar una erupció, com l’escarlatina o el cancre, fins que al final una ràfega de vent més favorable que avançava pels camps i per la carretera de Waylan em duia informació dels «instructors». Pel murmuri llunyà semblava que s’haguessin unit en un eixam les abelles d’algú i que els veïns les intentessin fer tornar al rusc, segons els consells de Virgili, pel dèbil tintinnabulum dels utensilis domèstics que fan més xivarri. I quan el so s’esmorteïa i s’havia apagat el murmuri, quan les brises més favorables no explicaven cap rondalla, jo sabia que ja havien reconduït totes les abelles al rusc de Middlesex i que ara ocupaven els pensaments a la mel amb què estava cobert.

Estava orgullós de saber que les llibertats de Massachusetts i de la terra dels nostres avantpassats estaven tan segures, i quan em tornava a posar a llaurar ho feia amb una confiança del tot inexpressable i seguia la meva tasca alegrement amb una fe tranquil·la en el futur.

Quan hi havia diverses bandes de músics, sonava com si tot el poble fos un immensa manxa i tots els edificis s’eixamplessin i s’estrenyessin de forma alternativa amb un esvalot. Però de vegades era un compàs realment noble i inspirador el que arribava al bosc, i la trompeta que pregona la fama, i jo em sentia com si pogués escopir de grat a un mexicà (i és que, per què sempre hem d’aguantar ximpleries?) i buscava una marmota o una mofeta al meu voltant amb les quals exercitar aquesta valentia. Aquests compassos militars sempre em semblaven tan llunyans com Palestina, i em recordaven una marxa de creuats a l’horitzó, amb el lleuger ímpetu i el moviment tremolós del capdamunt de l’om que sobresurten per sobre la ciutat. Aquell era un dels dies grans; tot i que el cel de la meva clariana tenia només el mateix aspecte etern de cada dia i no hi veia cap diferència.

Era una experiència singular la llarga relació que vaig mantenir amb les mongetes, ja que al fet de plantar-les, llaurar-les, segar-les, tirar-les, recollir-les i vendre-les (això últim fou el més difícil) hi podria afegir menjar-me-les, perquè bé les vaig tastar. Estava decidit a conèixer les mongetes. Mentre creixien les solia llaurar de cinc del matí fins a migdia, i generalment em passava la resta del dia amb altres assumptes. Penseu en la relació, curiosa i íntima, que s’aconsegueix amb les diverses plantes, es fa repetitiu d’explicar, perquè en la tasca també s’hi feia després de pertorbar amb crueltat les seves delicades organitzacions i establir odioses distincions amb l’arada, ja que s’arrasa una fila sencera d’una espècie mentre una altra es cultiva amb diligència. Això és donzell, això amarant, això cànem de Guinea i això altre gram. Agafeu-los, talleu-los, deixeu-los les arrels a ple sol i no en deixeu ni una fibra a l’ombra perquè, si no, tornarà a arrelar i amb dos dies tornarà a estar tot ben verd. Una guerra llarga, no pas la que es fa contra les grues, sinó la que es fa contra les males herbes, aquelles troianes que han tingut el sol, la pluja i la gebrada de la seva banda. Les mongetes cada dia em van veure córrer al seu rescat armat amb l’arada i fer fileres amb els seus enemics, alçar trinxeres amb males herbes mortes. Més d’un Hèctor altiu que treia un cap a tots els seus camarades es va rendir davant de la meva arma i va menjar la pols.

Aquells dies d’estiu que alguns dels meus contemporanis dedicaven a les belles arts a Boston o a Roma, d’altres a la contemplació a l’Índia, i d’altres al comerç a Londres o Nova York, jo, juntament amb els altres pagesos de Nova Anglaterra, els dedicava a l’agricultura. No era que volgués mongetes per menjar, perquè sóc pitagòric per naturalesa pel que fa a les mongetes, ja siguin per a fer puré o per votar, i les intercanviava per arròs; però potser algú ha de treballar al camp, encara que només sigui per als trops i l’expressió, per servir un dia a un creador de paràboles. En general era una diversió ben curiosa que, si hagués durat massa, s’hauria convertit en dissipació. Tot i que no els vaig donar adob i no les vaig llaurar cap vegada de cap a cap, quan ho feia, ho feia extraordinàriament bé, i al final vaig rebre la paga ja que, «en realitat», tal com diu Evelyn, «no hi ha cap compost ni adob comparable al fet de moure la terra contínuament i girar-la amb la pala». «La terra», afegeix, en algun lloc, «especialment si és nova, conté un cert magnetisme que atrau la sal, el poder o virtut (digueu-ne com vulgueu) que li dóna la vida, i és la lògica de tota la feina i esforç que li dediquem per mantenir-la i ens alimenti; els fems i altres mescles sòrdides no són més que els vicaris succedanis d’aquesta millora». A més a més, aquest camp, que és un dels «camps esgotats i cansats que gaudeixen del seu sàbat», potser havia atret, com creu probable Sir Kenelm Digby, «esperits vitals» de l’aire. Vaig collir dotze bushels de mongetes.

Més concretament, perquè hi ha qui es queixa que el senyor Coleman informa religiosament de tots els experiments cars de pagesos refinats, les meves despeses foren les següents:

Per a una arada: 0,54 dòlars

Llaurar, rasclar i solcar: 7,50 (massa)

Mongetes per sembrar: 3,12 1/2

Patates per sembrar: 1,33

Pèsols per sembrar: 0,40

Llavor de nap: 0,06

Lli blanc per a la tanca dels corbs: 0,02

Cavall, cultivador i noi, tres hores: 1,00

Cavall i carro per a la collita: 0,75

En total: 14,72 1/2 dòlars



Els meus ingressos (patrem familias vendacem, non emacem esse oportet)[35] procediren de:

Nou bushels i dotze quarts de mongetes venudes: 16,94 dòlars

Cinc bushels de patates grans: 2,50

Nou bushels de patates petites: 2,25

Herba: 1,00

Tiges: 0,75

En total: 23,44 dòlars



Amb un benefici pecuniari, com ja he dit en algun lloc, de 8,71 1/2 dòlars.

Aquest és el resultat de la meva experiència en el cultiu de mongetes: planteu l’arbust petit de mongeta blanca comuna a principis de juny, en fileres de tres peus cada divuit polzades i aneu amb molt de compte a l’hora de seleccionar la llavor, que ha de ser fresca, rodona i sense barreja. En primer lloc mireu bé si hi ha cucs i poseu plantes noves als forats; a continuació aparteu les marmotes, si el lloc no està tancat, perquè rosegaran gairebé la totalitat de les primeres fulles tendres; i un cop més, quan apareguin els brots joves, elles se n’adonaran i, assegudes sobre les anques dretes com els esquirols, es menjaran els brots i les mongetes. Però, sobretot, feu la collita el més aviat possible si us voleu estalviar glaçades, tingueu una collita bona i gustosa; si feu tot això podeu evitar grans pèrdues.

També vaig adquirir aquesta altra experiència: em vaig dir a mi mateix «no plantaré mongetes i blat de moro amb tanta cura, l’estiu vinent, sinó llavors, sempre i quan no s’hagin perdut encara, com la sinceritat, veritat, simplicitat, fe, innocència, etcètera, i veurem si no creixen en aquest sòl, fins i tot amb menys adobs i esforços, i si no en visc, ja que segurament aquestes collites no s’esgotaran». Ai! Em vaig dir això a mi mateix, però ara ha passat un altre estiu, i un altre, i un altre, i no tinc més remei que dir-te, lector, que les llavors que vaig plantar, si en realitat eren les llavors d’aquelles virtuts, se les van menjar els cucs o van perdre la vitalitat i no van reeixir. En general, els homes només seran tan valents, o tímids, com els seus pares. Aquesta generació és molt probable que planti blat de moro i mongetes cada any, precisament com feien els indis fa segles i van ensenyar a fer als primers, com si fos el destí. L’altre dia vaig veure un home vell que, per sorpresa meva, feia forats amb l’arada per setantena vegada com a mínim, i no pas per jaure-hi ell a dins! Però per què no hauria de provar noves aventures, l’habitant de Nova Anglaterra, en comptes d’invertir tanta energia en el gra, el cultiu de patata i d’herba o l’hort, i fer créixer altres cultius? Per què ens hem de preocupar tant per les llavors de mongeta i tan poc per una nova generació d’homes? Hauríem de quedar ben tips i animats si, en conèixer un home, estiguéssim segurs de veure que algunes de les qualitats que he esmentat, que tots valorem més que aquells productes, però que en gran mesura floten disseminades per l’aire, han arrelat i crescut en ell. Aquí arriba una qualitat subtil i inefable, per exemple, com la veritat o la justícia, tot i que sigui escassa o d’una nova varietat. Als nostres ambaixadors se’ls hauria de demanar que enviessin llavors d’aquestes a casa i el Congrés hauria de distribuir-les per tot el país. Amb sinceritat mai no insistiríem en la cerimònia. Mai no ens enganyaríem ni insultaríem i tampoc no ens desterraríem els uns als altres per la mesquinesa, si tinguéssim presents el nucli de la dignitat i l’amabilitat. No ens hauríem de trobar amb presses. Amb prou feines em trobo amb molts homes perquè no sembla que tinguin temps; estan ocupats amb les seves mongetes. No voldríem tractes amb un home que sempre està enfeinat amb l’arada o la pala com a puntal de la seva feina, no com un bolet, sinó parcialment alçat de la terra, una mica més que erecte, com les orenetes quan caminen per terra:

«I mentre parlava, les seves ales s’obrien

com si volgués volar, i es tornaven a tancar…».[36]



de manera que podríem pensar que estem parlant amb un àngel. Potser el pa no sempre ens alimenta, però reconèixer la generositat en l’home o la naturalesa i compartir qualsevol alegria heroica i pura sempre ens farà bé, fins i tot ens traurà la rigidesa de les articulacions i ens farà flexibles i optimistes quan no sapiguem què ens afligeix.

La poesia i la mitologia antigues suggereixen, com a mínim, que l’agricultura antigament era un art sagrat, però nosaltres la seguim amb una irresponsabilitat i pressa irreverents, i el nostre objectiu és simplement tenir granges i collites ben grans. No tenim cap festival, processó ni cerimònia, sense exceptuar les fires de bestiar i l’anomenat dia d’Acció de Gràcies, amb el qual el pagès expressi el sentit sagrat de la seva vocació, o que li recordin el seu origen sagrat. El que el tempta és el premi i el festí. No sacrifica a Ceres ni al Júpiter terrestre, sinó més aviat al Plutó infernal. Per avarícia i egoisme, i un hàbit servicial, del qual ningú no està lliure, de veure el sòl com a propietat o el principal mitjà d’adquirir-ne, el paisatge es deforma, l’agricultura es degrada amb nosaltres i el pagès porta la més mesquina de les vides. Coneix la naturalesa des del punt de vista del lladre. Cató diu que els beneficis de l’agricultura són especialment pietosos o justos (maximeque pius quaestus), i segons Varró els antics romans «anomenaven igual la Mare Terra i Ceres, i creien els que la cultivaven duien una vida pietosa i útil, i que ells eren els últims de la raça del rei Saturn».[37] Oblidem que el sol observa els nostres camps, prats i boscos sense fer cap distinció. Tots ells en reflecteixen i n’absorbeixen els raigs d’igual manera però els primers només representen una petita fracció del quadre gloriós que contempla el seu curs quotidià. Als seus ulls, la terra es cultiva com un jardí. Per tant, hauríem de rebre el benefici de la seva llum i escalfor amb la mateixa confiança i magnanimitat. Quina importància té si valoro la llavor d’aquestes mongetes i les cullo a la tardor? Aquest camp ampli que he mirat tant no em veu a mi com al seu principal cultivador sinó a altres influències que li són més beneficioses, que el reguen i el fan reverdir. Aquestes mongetes tenen resultats que jo no recullo. No creixen en part per a les marmotes? L’espiga del blat (en llatí spica, antigament speca, de spe, esperança) no hauria de ser l’única esperança de l’agricultor; el seu nucli, o gra (granum de gerendo, suport) no és tot el que ofereix. Així doncs, com podem tenir una mala collita? No m’hauria d’alegrar també per l’abundància de les males herbes, les llavors de les quals serveixen de gra per als ocells? Importa comparativament poc si els camps omplen els estables del pagès. El bon agricultor abandonarà el neguit, ja que els esquirols no es mostren gens preocupats per si el bosc els proporcionarà castanyes per a tot l’any i acabarà la feina cada dia, renunciant a qualsevol dret dels productes dels camps i sacrificant en la seva ment els primers fruits i també els últims.





8. LA CIUTAT DE CONCORD


Després de cavar o potser llegir i escriure, abans de migdia, normalment em tornava a banyar al llac, nedava una estona per una de les seves cales i em treia la pols de la feina de la meva persona o allisava l’última arruga que havia fet l’estudi i tenia tota la tarda lliure. Cada un o dos dies anava passejant fins a la ciutat per sentir les xafarderies que hi corren de forma incessant i passen de boca en boca, o de diari a diari, i que, preses en dosis homeopàtiques, resultaven tan refrescants a la seva manera com el xiuxiueig de les fulles i les mirades espietes de les granotes. De la mateixa manera que passejava pel bosc per veure els ocells i esquirols, passejava per la ciutat per veure els homes i els nens; en comptes del vent per sobre els pins, sentia el rugit dels carros. Prop de casa hi havia una colònia de rat-penats als prats del riu; en l’altra direcció, a sota el bosc d’oms i plàtans hi havia una ciutat d’homes atrafegats, que jo trobava tan curiosos com si fossin gossos del prat, cada un assegut a l’entrada del seu cau, o corrent fins a la d’un veí per fer safareig. Hi anava amb freqüència per observar els seus costums. La ciutat em semblava com una gran sala de premsa; d’una banda, com feren una vegada a Redding & Company’s del State Street per mantenir-la, apartaven nous i panses, o sal i carn i altres comestibles. Hi ha persones que tenen tanta fam de la primera comoditat, és a dir, les notícies, i uns òrgans digestius tan sorollosos, que es poden estar tot els dia asseguts en avingudes públiques sense immutar-se i deixar que aquestes notícies es coguin i els entrin com els vents etesis, com si inhalessin èter, la qual cosa només els produiria entumiment i insensibilitat al dolor (altrament resultaria dolorós de suportar) sense que això els afecti a la consciència. Quan passejava per la ciutat gairebé mai no em va faltar veure una filera d’aquests personatges, o bé asseguts en una escala al sol, amb els cossos inclinats endavant i els ulls clavats ara aquí ara allà amb una expressió voluptuosa, o bé recolzats a l’estable amb les mans a les butxaques, talment com cariàtides per apuntalar-lo. Com que majoritàriament es trobaven a l’aire lliure, sentien tot el que arrossegava el vent. Aquests són els molins més ordinaris, en què totes les xafarderies primer es digereixen o es molen de forma rude abans de convertir-les en una pols més fina i delicada un cop a dins de casa. Vaig observar que els punts neuràlgics de la ciutat eren la botiga de comestibles, el bar, l’oficina de correus i el banc; i, com a part necessària de l’engranatge, tenien una campana, un gran canó i un camió de bombers als llocs més convenients; i les cases estaven disposades per treure el millor de la humanitat, unes de cara les altres en carrerons, per tal que qualsevol viatger hagués de fer front a l’acorralament, i cada home, dona i infant li poguessin fer un bon cop d’ull. Evidentment, aquells que es trobaven al capdavant de la filera eren els que veien més coses i els més vistos, els que li feien la primera repassada, pagaven els preus més alts per a tenir un bon lloc, i els pocs habitants desorganitzats dels afores, allà on es produeixen alguns buits llargs a la filera, i el viatger podia saltar murs, desviar-se per algun corriol i, per tant, escapar, pagaven ben pocs impostos de terreny o de finestra. Es penjaven senyals a tot arreu per atreure’l; n’hi havia per captar-lo per l’estómac, com la taverna i el celler d’avituallament; d’altres per la moda, com la botiga de roba o la joieria; i d’altres pels cabells o els peus o les faldilles, com el barber, el sabater o el sastre. A més a més, encara hi havia una invitació més terrible en peu que trucava la porta de totes les cases i que esperava companyia a aquelles hores. En general, vaig esquivar tots aquests perills amb destresa, ja fos prosseguint amb gosadia i sense deliberació fins a la meta, tal com es recomana a aquell que es veu assetjat, o mantenint els meus pensaments en coses elevades, com Orfeu, que «cantant en veu alta les lloances dels déus amb la seva lira, afogava les veus de les sirenes i es mantenia fora de perill». De vegades girava cua de sobte i ningú no sabia dir on em dirigia, perquè no esperava cortesia i no dubtava mai en veure un forat en una tanca. Fins i tot estava acostumat a irrompre en algunes cases on se’m rebia bé i, després de conèixer les notícies més calentes i sucoses (què s’havia amainat, les perspectives de guerra i pau i si el món podia aguantar gaire més) me n’anava per carrers secundaris i em tornava a escapar al bosc.

Quan em quedava fins a altes hores a la ciutat, era agradable llançar-me a la nit, especialment si era fosca i tempestuosa, i hissar les veles des d’un brillant saló o sala de conferències de la ciutat, amb una bossa de sègol o farina de blat a l’espatlla, per al meu port confortable del bosc, després d’haver-ho deixat tot lligat a coberta i retirar-me sota l’escotilla amb l’alegre tripulació de pensaments, només amb un extrem al timó o fins i tot amb el timó amarrat, si la vegetació era fàcil. Vaig tenir molts pensaments genials al camarot d’incendis «mentre navegava». Mai no vaig anar a la deriva ni em va desmoralitzar el temps, tot i que em vaig trobar diverses tempestes. Al bosc és més fosc, fins i tot les nits normals, del que molta gent creu. Moltes vegades havia de mirar enlaire entre els arbres per saber per on continuava el camí i, si no hi havia camí de carro, havia de palpar amb els peus les lleus traces que havia deixat en el camí d’anada o guiar-me per la relació coneguda d’arbres concrets que havia tocat amb les mans, passar entre dos pins, per exemple, amb un espai entre ells de no pas més de divuit polzades, enmig del bosc, invariablement, en la nit més fosca. De vegades, després de tornar a casa a aquelles hores a les fosques d’una nit xafogosa, quan amb els peus palpava el camí que els meus ulls no veien, somiant i absent tot el camí fins que em despertava per aixecar la mà i obrir la porta, no era capaç de recordar una sola passa del trajecte, i pensava que potser el meu cos trobaria el camí de tornada a casa si el seu amo l’abandonés, igual que les mans arriben a la boca sense ajuda. En moltes ocasions, quan un visitant s’arriscava a quedar-se fins a la vesprada i s’augurava una nit fosca, no em quedava més remei que guiar-lo fins al camí de carro de darrere casa i assenyalar-li la direcció que havia de seguir, més amb els peus que amb els ulls. Una nit molt fosca vaig guiar així dos nois que s’havien quedat a pescar al llac. Vivien aproximadament a una milla d’allà pel bosc i estaven bastant avesats al camí. L’endemà o al cap d’un parell de dies un d’ells em va explicar que havien estat donant voltes gran part de la nit a tocar del seu habitatge i que no havien sabut acabar d’arribar fins a la matinada, hora en què, per les fortes pluges que hi havia hagut en aquella època, les fulles estaven molt molles i ja estaven xops fins a la medul·la. He sentit de molta gent que s’ha perdut pels carrers de la ciutat, quan la foscor era tan espessa que s’hauria pogut tallar amb un ganivet, tal com es diu. Alguns dels que viuen als afores, després d’anar a la ciutat a comprar amb els carros, s’han vist obligats a passar-hi la nit; i dames i cavallers de visita s’han desviat mitja milla del camí palpant la vorera amb els peus i sense saber quan havien tombat. És una experiència sorprenent i memorable, alhora que valuosa, la de perdre’s algun moment al bosc. Sovint en tempestes de neu, fins i tot de dia, sortim per una carretera ben coneguda i així i tot ens resulta impossible assegurar en quina direcció és el poble. Tot i que sabem que hi hem passat mil vegades no li reconeixem els trets i ens resulta tan estrany com si es tractés d’una carretera de Sibèria. De nit, evidentment, la perplexitat és infinitament superior. En les nostres passejades més trivials seguim la ruta com pilots de forma constant, encara que sigui inconscientment, per fites i caps coneguts, i si sortim de la ruta habitual encara tenim al cap la zona veïna, i no és fins que estem completament perduts, o despistats (perquè un home només ha de donar una volta amb els ulls tancats en aquest món per estar perdut) que apreciem la immensitat i novetat de la naturalesa. Tots els homes han d’aprendre de nou els punts cardinals cada vegada que es desperten, ja sigui del son o de l’abstracció. No és fins que estem perduts, dit d’una altra manera, fins que hem perdut el món, que ens comencem a trobar i a adonar-nos de qui som i de l’extensió infinita de les nostres relacions.

Una tarda de cap a finals del primer estiu, quan vaig anar a la ciutat a buscar una sabata al sabater, em varen arrestar i empresonar perquè, com ja he relatat en algun altre lloc[38], no vaig pagar un impost o reconegut l’autoritat de l’Estat que compra i ven homes, dones i criatures, com bestiar, a la porta del senat. Havia vingut al bosc per altres motius. Però vagi on vagi un home, els altres el perseguiran i l’atabalaran amb les seves institucions brutes i, si poden, l’obligaran a formar part de la seva societat filantròpica desesperada. És ben cert que m’hauria pogut resistir a la força amb més o menys efectes, que em podria haver enfurismat contra la societat; però vaig preferir que fos la societat qui s’enfurismés amb mi, que fos ella la part desesperada. No obstant això, em van alliberar l’endemà, vaig obtenir la meva sabata reparada i vaig tornar al bosc a temps per aconseguir la meva ració de nabius del turó Fair Haven. Mai no m’ha molestat ningú més que aquells que representen l’Estat. No tenia cadenats ni pestells enlloc més que a l’escriptori que contenia els meus papers, ni tan sols un clau per clavar al pestell o a les finestres. No tancava mai la porta, ni de nit ni de dia, encara que hagués de ser fora uns quants dies; ni tan sols quan la tardor següent vaig passar una quinzena als boscos de Maine. Tot i així, la casa era més respectada que si hagués estat envoltada per una renglera de soldats. El rodamón fatigat podia descansar i escalfar-se al meu foc, el lletrat entretenir-se amb els pocs llibres que tenia sobre la taula i el curiós obrint la porta de l’armari, veient què havia quedat del sopar i què menjaria aquell vespre. No obstant això, tot i que va venir molta gent de tota mena fins al llac, no em van provocar cap molèstia seriosa i mai no vaig trobar a faltar res, només un llibre petit, un volum d’Homer que potser era excessivament daurat i que confio que l’hagi trobat algun soldat del nostre camp. Estic convençut que si tots els homes visquessin amb la mateixa senzillesa que vivia jo, els robatoris no existirien. Només se’n cometen a les comunitats en què uns tenen més del que és suficient i altres no en tenen prou. Els Homers traduïts per Pope ben aviat quedarien adequadament distribuïts.

Nec bella fuerunt,

Faginus astabat dum scyphus ante dapes.[39]



«Vosaltres que governeu els afers públics, quina necessitat teniu de fer ús del càstig? Estimeu la virtut i el poble serà virtuós. Les virtuts d’un home superior són com el vent; les virtuts d’un home comú són com l’herba; l’herba es doblega quan bufa el vent».[40]





9. ELS LLACS


De vegades, després d’un empatx de companyia humana i safareig i d’esgotar els meus amics de la ciutat, em dirigia més cap a l’oest d’on vivia habitualment, cap a les parts encara menys freqüentades de la ciutat, «a boscos i prats nous»[41] o bé, mentre es ponia el sol, em prenia un sopar a base de nabius i móres del turó Fair Haven i n’emmagatzemava per a diversos dies. Els fruits no ofereixen el seu gust veritable a aquells que els compren ni al que els cultiva per a vendre’ls. Hi ha una única manera d’obtenir-los, però poques persones l’adopten. Si voleu saber quin gust tenen els nabius, demaneu-ho al vaquer o a la perdiu. És un error vulgar suposar que has tastat nabius si no n’has anat mai a collir. Un nabiu no arriba mai a Boston; allà no els van conèixer fins que en van créixer a les seves tres muntanyes. La part ambrosíaca i essencial del fruit es perd amb els pèls que se li extreuen pel fregament al carro del mercat i els fruits es converteixen en simple farratge. Mentre regni l’Eterna Justícia, no es podrà transportar ni un sol nabiu innocent fins allà des dels turons del camp.

Ocasionalment, després d’haver llaurat el que em tocava pel dia, m’ajuntava amb algun company impacient que havia estat pescant al llac des del matí, silenciós i immòbil com un ànec o una fulla flotant i, després de practicar diversos tipus de filosofia, generalment arribava a la conclusió, quan jo arribava, que pertanyia a l’antiga secta dels cenobites[42]. Hi havia un home gran, un pescador excel·lent molt destre en tot tipus d’artesania amb fusta, a qui li agradava mirar casa meva com un edifici alçat per a la comoditat dels pescadors; i a mi em plaïa igualment veure’l assegut a la meva entrada per endreçar-se els fils. De tant en tant ens assèiem plegats al llac, ell en un extrem de la barca i jo a l’altre; però no intercanviàvem gaires paraules perquè ell s’havia tornat sord els últims anys, encara que de forma ocasional murmurava un salm, que harmonitzava prou bé amb la meva filosofia. Així doncs, la nostra relació era la d’una harmonia irrompuda, molt més plaent de recordar que si li hagués dirigit la paraula. Quan, com era el cas habitual, no tenia ningú amb qui comunicar-me, solia despertar els ressons amb un cop de rem a un costat de la barca que omplia els boscos amb un so que es dilatava i es transmetia en cercles i els animava com el guardià a les seves feres salvatges, fins que arrencava un grunyit de cada vall boscosa i cada vessant.

Les tardes caloroses moltes vegades m’asseia a la barca a tocar la flauta, i veia la perca, que semblava que hagués captivat, en cercles al meu voltant, i la lluna que viatjava pel fons ondulat, esquitxat de les brosses del bosc. Al principi anava al llac de tant en tant amb ganes d’aventura, les nits d’estiu, amb un company, i amb un foc que enceníem a la vora de l’aigua, que nosaltres crèiem que atreia els peixos, pescàvem mòlleres amb un grapat de cucs penjant d’un fil i, en acabar, ja ben entrada la nit, llençàvem les teies enceses cel enlaire com si fossin coets que tornaven al llac, on s’apagaven amb un fort xiulet i ens deixaven de sobte totalment a les fosques. Sense gens de claror, xiulant alguna tonada, empreníem el camí dels fantasmes dels homes novament. Però ara he fet la casa a la riba.

En algunes ocasions, després de quedar-me a la sala d’estar de la ciutat fins que la família s’havia retirat, jo tornava al bosc, parcialment amb una imatge del sopar de l’endemà, passava les hores de mitjanit pescant en una barca a la llum de la lluna, amb la serenata dels mussols i les guilles i el xerroteig d’algun ocell desconegut però molt proper. Per a mi, aquelles experiències eren molt memorables i valuoses, anclat sobre un fons cobert per quaranta peus d’aigua, i a vint o trenta vares de la riba, de vegades envoltat de milers de petites perques i peixos platejats que foradaven la superfície amb les cues sota la llum de la lluna i em comunicaven per un llarg fil amb peixos nocturns misteriosos que voltaven a quaranta peus de profunditat, o que algunes vegades arrossegaven fins a seixanta peus mentre jo em deixava dur per la brisa gentil de la nit i notava de tant en tant una petita vibració que sortia del fil, indicativa d’alguna vida rondant a l’altre extrem, l’objectiu de la qual era incert i apagat i lent de decidir-se. Al cap d’una estona estirava lentament el fil i deixava a l’aire alguna mòllera escamosa que es retorçava. Era molt estrany, especialment les nits fosques, quan els pensaments havien passejat per temes vastos i cosmogònics a altres esferes, sentir aquella lleu estrebada que interrompia els somnis i et vinculava novament amb la naturalesa. Era com si pogués llançar la canya tan enlaire com avall cap a aquell element, que era amb prou feines més dens. D’aquesta manera pescava dos peixos amb un sol ham.

El paisatge de Walden és d’una escala humil i, malgrat que té una gran bellesa, no arriba a la grandesa ni podria interessar ningú que no l’hagi freqüentat o hagi viscut a la riba; no obstant això, aquest llac és tan notori per la seva profunditat i puresa que mereix una descripció especial. És un pou clar i d’un verd fort, de mitja milla de llarg i amb una circumferència d’una milla i tres quarts, i comprèn aproximadament seixanta-un acres i mig; una font perenne enmig del bosc de pins i roures sense cap afluent ni sobreeixidor visibles a part dels núvols i l’evaporació. Els turons que l’envolten s’alcen bruscament arran d’aigua fins a entre quaranta i vuitanta peus, tot i que pel cantó sud-est i est arriben als cent o cent cinquanta peus, respectivament, en una extensió d’un quart i un terç de milla. Tot el territori és de bosc. Totes les aigües de Concord tenen com a mínim dos colors: el que es veu quan te les mires de lluny i un altre quan te les mires de prop. El primer depèn més de la llum i varia segons el cel. Si fa un dia clar, a l’estiu, es veuen blaves des de prop, especialment si estan agitades, i des de més lluny totes es veuen iguals. Els dies de tempesta de vegades adopten un color pissarra fosc. No obstant això, es diu que el mar un dia es veu blau i l’altre verd sense que hi hagi cap canvi perceptible en l’atmosfera. He vist el nostre riu quan, amb el paisatge cobert per la neu, tant l’aigua com el gel eren pràcticament verds com l’herba. Hi ha qui considera que el blau «és el color de l’aigua pura, ja sigui líquida o sòlida». Ara bé, si mirem directament a l’aigua des d’una barca, es veuen molts colors diferents. El Walden és a voltes blau i a voltes verd, fins i tot des del mateix punt de vista. Estès entre la terra i el cel, adopta el color de tots dos indrets. Vist des del capdamunt d’un turó, reflecteix el color del cel, però vist de la vora té un deix groguenc arran de terra on es veu la sorra, i aleshores adopta un verd clar que canvia gradualment fins a uniformitzar-se en un verd fosc al centre del llac. Segons la claror que hi hagi, fins i tot vist des de dalt d’un turó, arran de terra és d’un verd intens. Hi ha qui ho relaciona amb el reflex de la vegetació, encara que és igualment verd al costat del banc de sorra per on passa la via, i a la primavera, abans que hagin crescut les fulles, de manera que podria ser simplement com a resultat de la barreja del blau imperant amb el groc de la sorra. Aquest és, doncs, el color del seu iris. També és aquella zona on, quan a la primavera el sol reflectit des del fons i transmès per la terra escalfa el glaç, primer es fon i forma un canal estret al voltant del centre encara glaçat. Igual que la resta de les nostres aigües, quan en dies clars estan molt agitades i la superfície de les ones pot reflectir el cel en l’angle adequat o per què hi té més llum barrejada, des de prop sembla d’un blau més fosc que el mateix cel; en aquestes ocasions, des de la seva superfície i mirant-lo amb la visió dividida per poder veure el reflex, he discernit un blau clar incomparable i indescriptible, com el que suggereixen sedes irisades o variables o la fulla d’una espasa, més ceruli que el cel, que s’alternava amb el verd fosc original dels extrems de les onades, les quals, en comparació, es veien fangoses. Jo la recordo d’un blau-verd vidriós, igual que els pedaços del cel d’hivern que es veuen a través dels núvols a l’oest abans que es pongui el sol. No obstant això, un vas d’aigua del llac a contrallum és tan incolor com aquella mateixa quantitat d’aire. És ben sabut que una safata gran de vidre tindrà un deix verdós degut, tal com ho dirien els fabricants, al seu «cos», però un fragment sol d’aquella peça serà incolora. L’extensió que hauria de tenir el cos de l’aigua del Walden per reflectir un deix verd no l’he provada mai. L’aigua del nostre riu és negra o d’un marró molt fosc si es mira directament des de sobre i, igual que la de molts llacs, imparteix un matís groguenc al cos del banyista, però aquesta aigua és d’una puresa tan cristal·lina que el cos del banyista apareix amb una blancor porcellànica, encara menys natural, de la mateixa manera que les extremitats queden ampliades i distorsionades, amb la qual cosa es produeix un efecte monstruós que seria digne d’estudi per a un Miquel Àngel.

L’aigua és tan transparent que es pot veure clarament el fons a una profunditat de vint-i-cinc o trenta peus. En remar pel llac podríeu veure, a uns quants peus per sota la superfície, els bancs de perques i peixos platejats, que potser només fan uns centímetres de longitud, encara que els primers es distingeixen fàcilment per les ratlles transversals que llueixen i podríeu pensar que són uns peixos ascètics els que hi troben una subsistència. Una vegada, un hivern de fa molts anys, després d’haver fet uns quants forats al gel per tal de pescar esturions, vaig tornar a la riba i, un cop allà vaig llançar la destral novament al gel de manera que, com si l’hagués guiat algun geni diabòlic, va patinar quatre o cinc vares directament fins a un dels forats on l’aigua tenia una profunditat de vint-i-cinc peus. Per curiositat, em vaig estirar al gel per mirar pel forat fins que vaig veure la destral lleugerament inclinada, de cap a terra i amb el mànec dret que vacil·lava lleument cap a un cantó i l’altre a ritme del llac; possiblement encara estaria dreta i vacil·lant, amb el mànec podrit, si no hi hagués intervingut. Vaig fer un altre forat directament a sobre la destral amb un cisell que tenia, vaig tallar la branca més llarga de bedoll que vaig trobar per allà amb la navalla i hi vaig lligar una soga a l’extrem. La vaig fer baixar cautelosament, vaig fer passar la soga pel mànec i la vaig estirar amb una corda unida a la branca de manera que vaig poder recuperar l’eina.

La riba està formada per un cinturó de còdols blancs, com pavimentada, a excepció de dues platges curtes de sorra, i és tan dreta que en molts punts amb una sola passa ja tens l’aigua més amunt del cap; i si no fos per la seva notòria transparència seria l’únic fragment que quedaria visible del fons del llac fins a la riba oposada. Hi ha gent que creu que no té fons. No és fangós per enlloc, i un observador casual diria que tampoc no té algues; de les plantes perceptibles, exceptuant els petits prats recentment inundats que no pertanyen pròpiament al llac, amb un examen minuciós no s’hi detecten bogues de fulla ampla ni joncs, ni tan sols lliris, grocs o blancs, sinó únicament uns quants nenúfars i plantes fluvials, i potser una o dues Brasenia schreberi que un banyista, no obstant això, no percebria, i que són tan clares i brillants com l’element en què creixen. Les pedres s’estenen fins a una o dues vares cap a dins de l’aigua però a banda d’això el fons és tot de sorra menys en les parts més profundes, on generalment hi ha una mica de sediment, probablement de la putrefacció de les fulles que hi han caigut al llarg de tantes tardors, i d’on surten unes algues verdes brillants que s’enganxen a l’àncora a mig hivern.

Tenim un altre llac com aquest, el llac White, a Nine Acre Corner, a unes dues milles i mitja cap a l’oest, però, tot i que conec la majoria de llacs que hi ha a una dotzena de milles a la rodona, no en conec cap altre que tingui el mateix caràcter de font pura que aquests dos. Successives nacions n’hauran begut, l’hauran admirat i sondejat, hauran desaparegut i l’aigua encara serà verda i cristallina com sempre. No és una font intermitent! Potser aquell matí de primavera quan van expulsar Adam i Eva del paradís el llac Walden ja existia, i fins i tot aleshores es trencava amb la pluja amable de primavera acompanyada de boira i el vent del sud, coberta amb miríades d’ànecs i oques que no havien sentit a parlar de la tardor i que no necessitaven res més que llacs purs com aquell. Fins i tot aleshores començaria a créixer i decréixer, a aclarir les aigües i tenyir-les del color que llueix actualment, i obtindria una patent del cel per ser l’únic llac Walden del món, destil·ladora de gebrades celestials. Qui sap en quantes literatures de nacions oblidades ha estat la font de Castàlia[43] o quines nimfes la varen presidir a l’Edat Daurada? És una gemma d’aigua primordial que Concord llueix a la corona.

No obstant això, potser els primers en arribar a aquest pou van deixar algun rastre del seu pas. M’ha sorprès detectar, en donar la volta al llac, fins i tot on s’ha tallat un bosc espès arran d’aigua, un corriol estret en forma de marge a la vessant abrupte del turó, que ascendia i descendia, s’apropava i s’allunyava de la vora de l’aigua, i que probablement és tan antic com la raça de l’home en aquestes contrades, fresat amb els peus dels caçadors aborígens i encara transitat de tant en tant, encara que sense ser-ne conscients, pels ocupants actuals de la terra. Resulta especialment visible per a qui s’està al mig del llac a l’hivern, després d’una lleugera nevada, i sembla una línia blanca, clara i ondulant mig amagat per les males herbes i branques, i és molt evident en una longitud d’un quart de milla en molts punts on, a l’estiu, costa de veure estant-hi a tocar. És com si la neu el resseguís amb un relleu blanc i net. Els terrenys guarnits de les cases que un dia es construiran aquí conservaran part d’aquesta traça.

El llac creix i decreix, però ningú no sap si ho fa amb regularitat o sense, ni en quin període, tot i que, com és habitual, molta gent fa veure que ho sap. En general està més ple a l’hivern que a l’estiu, encara que no es correspon amb les èpoques d’humitat i de sequera. El recordo un o dos peus més baix i també com a mínim cinc peus més alt que quan hi vivia al costat. S’hi fica un banc de sorra estret, amb aigua profunda a banda i banda, sobre el qual vaig ajudar a fer bullir una olla de brou de peix, i que s’allargava sis vares de la riba, cap al 1824, la qual cosa no s’ha pogut repetir en vint-i-cinc anys; d’altra banda, els meus amics em solien escoltar amb incredulitat quan els explicava que al cap d’uns quants anys estava acostumat a pescar des d’una barca a una cala que s’endinsava al bosc, a quinze vares de l’única riba que coneixien, un lloc que més endavant es va convertir en un prat. Però el llac ha crescut amb regularitat durant dos anys i, ara, l’estiu del 1852, està cinc peus més alt que quan jo vivia aquí, o igual d’alt que fa trenta anys, i ja es pot tornar a pescar al prat. La diferència de nivell per l’exterior és de sis o set peus i, en canvi, l’aigua que arriba dels turons del voltant és insignificant, per la qual cosa aquesta crescuda ha de ser provocada per les fonts profundes. Aquest mateix estiu el llac ha tornat a començar a decréixer. És curiós que aquesta fluctuació, ja sigui o no periòdica, sembli necessitar molts anys per dur-se a terme. He observat una crescuda i una part de dues i suposo que d’aquí a dotze o quinze anys el llac tornarà a estar tan buit com el vaig arribar a veure. El llac Flint, a una milla a l’est, tenint en compte la irregularitat dels seus afluents o sobreeixidors així com els llacs intermedis més petits, simpatitza amb el Walden i fa poc ha arribat al seu nivell més alt al mateix temps que l’altre. Succeeix el mateix, pel que he observat, amb el llac White.

Aquestes pujades i baixades del nivell del Walden a intervals llargs té, com a mínim, una utilitat: quan l’aigua es manté a un nivell alt durant un any o més, tot i que dificulta el poder-hi passejar pel voltant, mata els arbustos i arbres que hi hagin pogut brotar des de l’última crescuda (pins, bedolls, verns i trèmols, entre d’altres) i, en tornar a baixar de nivell, deixa una riba neta, ja que, a diferència de molts llacs i de totes les aigües subjectes a les marees diàries, hi ha més tros de platja neta com més hagi baixat el nivell de l’aigua. Pel costat del llac proper a casa meva es van morir una filera de pins, de quinze peus d’alçada, i es van quedar aplanats com si hi hagués passat una piconadora, amb qual cosa es va detenir el seu creixement, i la mida que tenen indica l’espai de temps transcorregut entre les dues crescudes fins a aquell mateix nivell. Amb aquesta fluctuació el llac reafirma el seu títol sobre la riba i així esquila la riba i els arbres no s’hi poden aferrar per dret de possessió. Això són els llavis del llac, al voltant dels quals no hi creix pèl. De tant en tant se’ls llepa. Quan el nivell de l’aigua és alt, els verns, salzes i aurons llencen a l’aigua una massa d’arrels vermelles i fibroses que els surten de tots els costats del tronc, de diversos peus de llargada i a una alçada de tres o quatre peus de terra, en un esforç de conservació; he vist grans arbustos de nabius a la riba, que generalment no produeixen fruit, oferir una gran collita en aquestes circumstàncies.

Hi ha gent que no s’explica com pot ser que la riba tingui aquella pavimentació tan regular. Els meus conciutadans han sentit tots la tradició (la gent més gran em diu que ja es deia quan ells eren joves) que antigament els indis van celebrar una cerimònia en un turó d’allà que tenia la mateixa altura que el Walden té ara de profunditat i van actuar amb tanta irreverència, segons diu la llegenda, tot i que aquest vici és un que mai cometien els indis, que mentre l’estaven celebrant el turó es va posar a tremolar i tot d’una es va enfonsar, i només en va aconseguir escapar una índia anomenada Walden, que fou qui donà nom al llac. S’ha conjecturat que quan el turó es va esfondrar aquelles pedres van rodolar vessant avall i es van convertir en el que ara és la riba. És ben cert, en qualsevol cas, que en algun moment allà no hi havia cap llac i que ara n’hi ha un; i aquesta faula índia no es contradiu en absolut amb el relat de l’antic poblador que ja he mencionat i que recorda perfectament que, quan va arribar allà per primera vegada amb una vara d’avellaner, va veure una petita columna de vapor que s’alçava de la gespa, i la vara va assenyalar amb decisió cap a terra, per la qual cosa va decidir cavar-hi un pou. Pel que fa a la presència de les pedres, encara hi ha molta gent que creu que no es pot atribuir a l’acció de les onades en aquests turons; però jo observo que els turons del voltant estan notòriament plens de pedres de la mateixa mena, per la qual cosa s’han hagut d’apilonar formant parets a banda i banda del fragment de la via que passa més a prop del llac; i, a més a més, hi ha més pedres allà on la riba és més abrupta; així, malauradament, per a mi ha deixat de ser un misteri. Ja sé qui és el pavimentador. Si el seu nom no deriva de cap localitat anglesa (com Saffron Walden, per exemple) es podria pensar que originalment s’anomenava llac Walled-in, és a dir amurallat.

El llac era el meu pou excavat. Quatre mesos l’any tenia l’aigua tan freda com pura és sempre, temps en què la considero tan bona, per no dir la millor de les del poble. A l’hivern, tota l’aigua que queda exposada a l’aire està més freda que les fonts i brolladors protegits. La temperatura de l’aigua del llac que vaig tenir a l’habitació on vaig estar de les cinc de la tarda fins al migdia de l’endemà, el sis de març de 1846, estona durant la qual el termòmetre havia pujat de divuit a vint-i-un graus, en part pel sol que queia a la teulada, era de sis graus i quatre dècimes, un grau més freda que l’aigua acabada de treure del pou més fred de la ciutat. Aquell dia, la temperatura de la font Boiling fou de set graus i dues dècimes, la més calenta de totes les aigües provades, encara que la més freda que m’he trobat a l’estiu, quan l’aigua de la vora, superficial i estanca, no s’hi barreja. A més a més, a l’estiu, el Walden mai no s’escalfa tant com altres aigües exposades al sol, a causa de la seva profunditat. Quan feia més calor solia col·locar una galleda al soterrani, on de nit es refredava i mantenia la temperatura durant el dia; tot i que també acudia a una font del veïnat. Era tan bona el mateix dia que l’extreia que al cap d’una setmana i no tenia gens de gust de bomba. Qui vulgui acampar una setmana a la riba del llac, només s’ha de preocupar de submergir un cubell a uns quants peus de terra i a l’ombra del campament per ser independent del luxe del gel.

Al Walden, s’hi han pescat lluços de riu de fins a set lliures de pes (per no parlar d’aquell que va arrossegar el carret a gran velocitat i que el pescador va estimar que n’havia de pesar unes vuit perquè no el va arribar a veure), perques i mòlleres, alguns dels quals han arribat a pesar dues lliures, peixos platejats, Leuciscus pulchellus, uns quants Pomotis obesus i un parell d’anguiles, una de quatre lliures. Insisteixo en el pes perquè és l’únic element que li dóna títol de fama i perquè són les úniques anguiles de què he sentit a parlar per aquí; també recordo vagament un peixet d’unes cinc polzades amb els costats platejats i l’esquena verdosa, semblant a l’albor, i que menciono aquí, principalment, perquè enllaça els meus fets amb la faula. No obstant això, aquest llac no és gaire fèrtil en peixos. Els seus lluços de riu, tot i que no n’hi ha amb abundància, són el seu orgull principal. Una vegada, estirat sobre el gel, vaig distingir almenys tres tipus diferents de lluç de riu: un de llarg i pla, de color d’acer, molt semblant als que es pesquen al riu; un altre de daurat lluent, amb reflexos verdosos i bastant foscos, que són els més comuns per aquí; i un altre de color daurat i amb la mateix forma que el segon però pigallat pels costats amb uns punts petits marró fosc o negres, barrejats amb alguns de color vermell, molt semblant a la truita. El nom específic reticulatus no s’aplica a aquesta tercera mena; el seu nom seria més aviat guttatus. Tots aquests peixos són molt ferms i pesen més del que semblaria per la mida. Els peixos platejats, mòlleres i perques, i de fet tots els peixos que viuen en aquest llac, són molt més nets, bonics i de carn més ferma que els del riu i els de molts altres llacs, perquè l’aigua d’aquí és més pura, i fàcilment se’ls distingeix dels d’una altra aigua. Probablement, molts ictiòlegs establirien noves varietats amb alguns d’ells. També hi ha una raça pura de granotes i tortugues i algun musclo; els rat-penats i els visons en deixen evidències i, de tant en tant, alguna tortuga de terra les visita. En algunes ocasions, en treure la barca el matí, molestava una gran tortuga de terra que s’havia amagat a sota la barca per passar-hi la nit. A la primavera i la tardor la freqüenten ànecs i oques, les orenetes de la panxa blanca (Hirundo bicolor) la freguen, els blauets surten disparats de les cales, i les xivitones maculades (Totanus macularius) «troten» per la riba pedregosa tot l’estiu. Alguna vegada he fet marxar una àguila marina que reposava damunt d’un pi blanc a sobre l’aigua, però dubto que hagi estat mai profanada pel vol d’una gavina, com Fair Haven. Com a molt, tolera un capbussó anual. Aquests són els animals de relleu que freqüenten el llac actualment.

Des d’una barca, un dia de calma, a prop de la riba sorrenca de l’est, on l’aigua té entre vuit i deu peus de profunditat, així com en altres parts del llac, es poden veure uns monticles circulars de mitja dotzena de peus de diàmetre per un peu d’alçada formats de pedres més petites que un ou de gallina i envoltats per sorra. D’entrada et preguntes si els indis els varen poder formar sobre el gel per algun motiu i, aleshores, quan es fongué el glaç, es van enfonsar fins al fons; però són massa regulars i alguns simplement massa recents perquè pugui ser així. Són semblants als que es troben als rius, però com que aquí no hi ha rèmores ni llamprees, no sé quin peix els hauria pogut fer. Potser són els nius dels Leuciscus pulchellus. Deixen un misteri agradable al fons.

La riba és prou irregular per no resultar monòtona. Recordo la riba occidental, dentada amb badies profundes, la septentrional, més agresta, i la meridional, fistonada amb gran bellesa, on els caps successius se solapen els uns amb els altres i suggereixen cales inexplorades entre ells. El bosc mai no té una disposició tan bona, ni tan especialment bella, que quan s’observa des del mig d’un llac petit situat entre turons que s’alcen arran d’aigua, perquè l’aigua en la qual es reflecteix no només dibuixa el millor primer pla de l’escenari sinó que, amb la riba sinuosa, el límit més natural i agradable. A la riba no hi ha imperfecció ni cruesa, com la que hi ha allà on la destral obre clarianes o hi limita un camp cultivat. Els arbres tenen un gran espai per expandir-se cap a l’aigua i tots estenen les branques més vigoroses en aquesta direcció. La naturalesa ha teixit allà un voraviu natural i la mirada s’alça en la gradació d’arbustos baixos de la riba fins als arbres més alts. S’hi veuen ben poques traces de l’home. L’aigua besa la riba tal com ho feia fa mil anys. Un llac és el tret més bonic i expressiu del paisatge. És l’ull de la terra en l’interior del qual l’observador pot mesurar la profunditat de la seva pròpia naturalesa. Els arbres aquàtics de la riba són com les pestanyes fines que el delimiten i els turons boscosos i els penya-segats que l’envolten, les celles.

Dret a la platja de sorra fina de la part més oriental del llac, una tarda tranquil·la de setembre, quan una lleugera calitja difumina la riba oposada, he entès d’on prové l’expressió «el mirall de l’aigua». Amb el cap inclinat, sembla un fil de gasa de la més fina estès d’un costat a l’altre de la vall, resplendent entre els boscos de pins llunyans, que separa un estrat de l’atmosfera d’un altre. Fins i tot sembla que podries creuar sense mullar-te fins als turons de l’altre costat de la vall i que les orenetes que volen a fregar de la superfície hi poguessin aterrar. De fet, en algunes ocasions creuen aquesta línia, com per error, i es desenganyen. Si mireu el llac cap a l’oest haureu d’emprar totes dues mans per protegir-vos els ulls contra el sol de debò i el reflectit, que són igualment brillants; i si, entre tots dos, exploreu bé la superfície, veureu que és tan llisa com un mirall, menys allà on hi ha insectes patinadors repartits uniformement per tota la superfície, que amb els seus moviments sota el sol produeixen les guspires més precioses o, potser, allà on un ànec suca les plomes o una oreneta frega l’aigua. Pot ser que en la distància un peix descrigui un arc a tres o quatre peus enlaire que produeixi un flaix en sortir i un altre en tornar a caure a l’aigua; en algunes ocasions es distingeix l’arc platejat sencer; o aquí i allà, potser, flota una calcida a la qual es llencen els peixos i fan remoure l’aigua. És com vidre fos, que s’hagués refredat però sense quedar rígid, en el qual les brosses són pures i boniques com la imperfecció del vidre. Trobareu amb freqüència una aigua més fina i més fosca, com si se separés de la resta amb una xarxa invisible on descansen les nimfes de l’aigua. Des del capdamunt d’un turó es veuen saltar els peixos a qualsevol punt del llac, ja que n’hi ha prou que una gerla o un peix platejat caci un insecte de la superfície plana perquè es disturbi manifestament l’equilibri de tot el llac. És meravellosa la minuciositat amb què es duu a terme aquest fet (l’assassinat aquàtic) i des de la meva posició distant privilegiada distingeixo les ondulacions en cercle quan fan un diàmetre de trenta metres. Es podria distingir, fins i tot, un escarabat nedador (Gyrinus) avançant sense parar per la superfície plana un quart de milla, perquè forma un solc i una ondulació manifesta delimitada per dues línies divergents, i els patinadors les travessen sense ni trencar-les. Quan la superfície està considerablement agitada no s’hi veuen patinadors ni escarabats nedadors, però aparentment, els dies de calma, deixen el port i s’aventuren a allunyar-se de la riba a impulsos curts fins que l’acaben cobrint de cap a cap. És relaxant, un d’aquests dies agradables de tardor en què s’aprecia tota l’escalfor del sol, asseure’s damunt d’una soca a una altura com aquesta per observar el llac i estudiar els cercles arrissats que s’inscriuen sense parar a la superfície altrament invisible enmig dels cels i arbres reflectits. No es produeix cap esvalot en aquesta gran extensió que de seguida es calma i s’allisa, com quan s’agita un vas d’aigua, que els cercles tremolosos busquen les vores i tot queda quiet de nou. No pot saltar cap peix ni aterrar cap insecte sense que les onades ho indiquin en cercles, una línies de bellesa, com si fos el brollar constant de la seva font, el pols gentil de la seva vida, l’agitació del seu pit. L’estremiment d’alegria i el de dolor no es diferencien. Que tranquils, els fenòmens del llac! Un cop més les obres de l’home brillen com en la primavera.

Sí, cada fulla i tija i pedra i teranyina resplendeixen ara a mitja tarda com quan les cobreix la gebrada del matí. Cada moviment del rem o d’un insecte produeix un esclat de llum; i si un rem arriba a caure, quin ressò més dolç!

Un dia així de setembre o octubre, el Walden és el mirall perfecte del bosc, delimitat amb pedres, als meus ulls tan precioses com si fossin rares o úniques. No hi ha res tan net, tan pur, i al mateix temps tan gran com un llac a la superfície de la terra. Aigua del cel. No calen tanques. Les nacions van i vénen sense defensar-la. És un mirall que cap pedra no pot trencar, l’argent viu del qual mai no es gasta, la naturalesa daurada del qual es repara contínuament; ni les tempestes ni la pols li poden apagar la superfície, sempre impecable; un mirall en què s’enfonsa tota la impuresa que se li presenta, escombrada i netejada pel raspall boirós del sol, un drap de la pols lleuger que no reté cap hàlit sinó que exhala el seu i flota com els núvols per damunt la superfície i es reflecteix novament al fons.

Un camp d’aigua enganya l’esperit de l’aire. Contínuament rep nova vida i moviments del seu damunt. Per naturalesa es troba entremig del cel i la terra. A la terra, només es mouen l’herba i els arbres, però el vent fa onejar l’aigua pròpiament. Veig on bufa el vent per les traces i els esclats de llum. És admirable que puguem mirar-ne la superfície. Potser algun dia podrem mirar avall, sobre la superfície de l’aire i distingir el punt en què un esperit encara més subtil la toca.

Els patinadors i escarabats nedadors finalment desapareixen a finals d’octubre, quan arriben les dures glaçades; i aleshores, els dies de calma de novembre, normalment, no hi ha res que faci moure la superfície. Una tarda de novembre, un cop arribada la calma després d’una tempesta que havia durat diversos dies, quan el cel encara estava del tot encapotat i l’aire ple d’humitat, vaig observar que el llac estava especialment llis i que fins i tot costava distingir-ne la superfície, que ja no reflectia els tons lluents d’octubre sinó els colors apagats de novembre d’aquells turons del voltant. Tot i que el vaig recórrer el més suaument que vaig poder, la barca va produir unes lleugeres onades que es van estendre gairebé fins on m’arribava la vista i oferien un aspecte estriat als reflexos. Així i tot, mentre observava la superfície vaig veure en la distància una llum tènue, com si alguns insectes patinadors que s’haguessin escapat de les glaçades s’haguessin reunit allà o, potser, la superfície, de tan llisa com era, descobria una font que treia aigua del fons. En remar lentament cap a un d’aquests indrets, em vaig sorprendre en veure’m envoltat per miríades de petites perques, d’unes cinc polzades de llarg i d’un color bronze enmig l’aigua verda, que es movien i pujaven constantment fins a la superfície i l’arrissaven, i de vegades hi deixaven bombolles. En aquella aigua tan transparent i aparentment sense fons en què es reflectien els núvols, semblava que jo estigués flotant per l’aire en un globus, i el seu nedar em va impressionar com una mena de vol o voleteig, com si fossin un estol d’ocells compacte que em passés just per sota, a dreta o a esquerra, movent les aletes com si fossin ales. Al llac hi havia molts bancs com aquell, que aparentment aprofitaven la curta estació abans que l’hivern esculpís un porticó de gel per damunt del seu ampli celobert i que, en algunes ocasions, feia l’efecte que una brisa lleugera agitava la superfície, o que hi caiguessin gotes de pluja. En atansar-m’hi sense miraments i alarmar-les, es van esvalotar i van començar a donar cops amb la cua, com si algú hagués colpejat l’aigua amb una branca frondosa, i immediatament se’n van anar a buscar refugi a les profunditats. Finalment es va posar a bufar el vent, va augmentar la boira i es van començar a formar onades, i les perques van saltar molt més alt que abans, amb mig cos fora de l’aigua, un centenar de punts negres de tres polzades de llarg de cop per sobre la superfície. Un any, tan tard com un cinc de desembre, vaig veure algun forat a la superfície, i com que em pensava que d’un moment a l’altre es posaria a ploure amb ganes, perquè l’aire estava carregat, em vaig afanyar a agafar els rems i a remar cap a casa; la pluja semblava que augmentava ràpidament, encara que no notava cap gota a la cara i vaig anticipar que acabaria xop. Però de sobte vaig deixar de veure els forats a la superfície, perquè els estava fent la perca, que amb el soroll dels rems s’havia amagat a les profunditats, i vaig veure com desapareixien els bancs en la foscor; al capdavall, vaig passar una tarda ben seca.

Un home gran que solia freqüentar aquest llac fa aproximadament seixanta anys, quan era un indret fosc pels boscos que l’envoltaven, m’explica que en aquell temps l’havia vist ple de vida amb ànecs i altres ocells d’aigua, i que el sobrevolaven moltes àguiles. Venia aquí a pescar i feia ús d’una vella canoa de troncs que va trobar a la riba. Estava feta amb dos troncs de pi blanc buidats i ajuntats, tallats plans en els extrems. Era molt bast, però va durar molts anys abans no es va omplir d’aigua i potser es va enfonsar. No sabia de qui era; pertanyia al llac. Solia emprar un cable com a àncora amb tires d’escorça de pacaner unides. Un home gran, ollaire, que vivia a prop del llac abans de la Revolució[44], li havia dit que al fons hi havia un cofre de ferro i que en una ocasió l’havia vist. De vegades flotava fins a la costa, però quan t’hi atansaves, es tornava a enfonsar fins a desaparèixer. Jo gaudia sentint a parlar d’aquella vella canoa de troncs, que va ocupar el lloc d’una altra canoa índia del mateix material però de construcció més elegant, que potser havia estat primer un tronc de la riba que més endavant havia caigut a l’aigua i hi havia flotat durant una generació, la nau més adequada per al llac. Recordo que, quan vaig mirar per primera vegada en aquelles profunditats hi havia molts troncs grans que es veien reposant al fons amb poca claredat. Potser els hi havia fet caure el vent, o potser havien quedat abandonats en el gel en l’última tala, quan la fusta era més barata; en qualsevol cas, ara la majoria han desaparegut.

La primera vegada que vaig remar al Walden, el llac estava totalment envoltat de pinedes i rouredes espesses, i en algunes de les seves cales, les parres havien escalat pels arbres del volt de l’aigua i havien format brancatges per sota dels quals es podia passar amb barca. Els turons que formaven les ribes eren tan drets i els boscos que sostenien tan alts, que, quan miraves cap avall des de l’extrem oest, semblava un amfiteatre per a algun espectacle silvestre. Hi havia passat moltes hores de matins d’estiu, quan era més jove, flotant per la seva superfície a la voluntat del zèfir després d’haver dut la barca fins al centre i estirar-me de panxa enlaire sobre els seients, somiant despert fins que em despertava quan la barca tocava la sorra i m’alçava per veure a quina riba m’havia arrossegat el destí; eren dies en què l’oci era l’ocupació més atractiva i productiva. He robat molts matins per transcórrer així la part més valuosa del dia, perquè era ric no pas de diners sinó d’hores de sol i dies d’estiu i els gastava amb generositat. No em penedeixo de no haver-los dedicat més al taller o al pupitre del mestre. Però des que vaig deixar aquelles ribes, els llenyataires les han esquilat encara més, i fins d’aquí a molts anys ja no es podrà fer cap més passejada pels passadissos de bosc, amb vistes ocasionals a l’aigua. Disculpeu la meva Musa si guarda silenci d’ara endavant. Com podeu esperar que cantin els ocells si se’ls han tallat els brancatges?

Actualment han desaparegut els troncs d’arbres del fons, la vella canoa de troncs i els boscos frondosos del voltant de l’aigua, i els habitants de la ciutat, que amb prou feines saben on cau, en comptes d’anar al llac a banyar-se o a beure, pensen en endur-se’n l’aigua, que com a mínim hauria de ser tan sagrada com la del Ganges, fins al poble amb canonades per rentar-hi els plats! Per fer-se amb el seu tros de Walden fent girar una clau de pas o una aixeta! Aquell cavall de ferro diabòlic, el renill ensordidor del qual se sent per tota la ciutat, ha omplert de fang la Boiling Spring amb els seus peus i ha fet caure tots els boscos de la riba del Walden, aquell cavall de Troia amb un miler d’homes al ventre introduït per mercenaris grecs! On és el campió del país, el Moore de Moore Hill, que el trobi a Deep Cut[45] i llenci la llança venjativa a les costelles d’aquesta pesta inflada?

No obstant això, de tots els personatges que he conegut, és possible que el Walden sigui el que es conserva millor i el que manté més la puresa. A molts homes se’ls hi ha comparat, però són molt pocs els que mereixen aquest honor. Tot i que els llenyataires l’hagin despullat primer una riba i després una altra, que els irlandesos hi hagin construït les seves cabanyes, que el tren n’hagi traspassat els límits i que els trencadors de gel l’hagin gratat en alguna ocasió, per si mateix és inalterable, conté la mateixa aigua que van veure els meus ulls de joventut; tot el que ha canviat està en mi. No ha acumulat cap arruga permanent després de totes les onades. Gaudeix d’una joventut perenne i, com aleshores, em puc aturar a veure una oreneta que sembla capbussar-se per caçar un insecte de la superfície. Ahir a la nit em va tornar a sorprendre, com si no ho hagués vist com aquell qui diu diàriament durant més de vint anys. Perquè, aquí hi ha el Walden, el mateix llac de bosc que vaig descobrir fa tants anys; on es va talar un bosc l’hivern passat n’està creixent un altre a la riba amb la mateixa exuberància de sempre; el mateix pensament d’aleshores aflora a la superfície; és la mateixa felicitat i alegria líquida per a ella mateixa i el seu creador, ai, i podria ser-ho per a mi. Segurament sigui l’obra d’un home valent sense gens d’astúcia! Va rodejar l’aigua amb la mà, li va donar profunditat i la va aclarir en el seu pensament, i per testament, la va deixar a Concord. Li veig al rostre que l’ha visitat el mateix reflex; i gairebé podria dir: «Walden, ets tu?».

«No és un somni meu,

per guarnir un vers;

no puc estar més a prop de Déu i el cel

del que hi visc al Walden.

Sóc la seva riba rocosa,

i la brisa que el pentina;

al palmell de la meva mà

hi tinc la sorra i l’aigua,

i el seu racó més amagat

resideix dins el meu pensament».



Els vagons mai no s’aturen a mirar-lo; no obstant això, m’imagino que els maquinistes, fogoners i guardafrens, i els passatgers amb abonament de temporada que el veuen freqüentment són millors pel fet d’haver-lo vist. El maquinista, o la seva naturalesa, no s’oblida de nit que almenys ha tingut aquesta visió de serenitat i puresa durant el dia. Encara que es vegi una sola vegada, ajuda a netejar-se de State Street[46] i del sutge de la locomotora. Hi ha qui[47] proposa anomenar-lo «la Gota de Déu». Ja he dit que el Walden no té cap afluent ni sobreeixidor visibles, però està relacionat d’una banda indirectament i llunyana amb el llac de Flint, que està més alçat, per una cadena de petits llacs que prové d’allà, i de l’altra, directament i manifesta, amb el riu Concord, que és més baix, per una cadena semblant de llacs per la qual és possible que fluís en un altre període geològic i per on, excavant una mica, que Déu no ho vulgui, podria tornar a fluir. Si pel fet d’haver viscut tant de temps amb aquesta reserva i austeritat, com un ermità al bosc, ha adquirit aquesta puresa tan meravellosa, qui no lamentaria que s’hi barregessin les aigües comparativament impures del llac de Flint, o que ell mateix malgastés la seva dolçor en les ones de l’oceà?

El llac de Flint, o Arenós, de Lincoln, el nostre llac més gran, el nostre mar interior, es troba aproximadament a una milla a l’est del Walden. És molt més gran, i es diu que conté cent noranta-set acres i que és molt més ric en peixos; ara bé, comparativament, és poc profund i no especialment pur. Em solia esbargir passejant fins allà a través del bosc. Valia la pena encara que només fos per sentir el vent bufar lliurement a la cara, veure córrer les onades i recordar la vida dels mariners. A la tardor hi anava a collir castanyes, els dies que feia vent i les castanyes queien a l’aigua i les onades les apilaven als meus peus. Un dia, mentre m’obria pas pels joncs de la riba i el vent em duia fins a la cara els esquitxos frescos, em vaig trobar les restes malmeses d’una barca, que no tenia costats i amb prou feines era res més que la impressió del fons pla entre la vegetació; així i tot, l’estructura estava ben definida, com si fos l’esquelet d’una gran fulla seca. Eren unes restes de naufragi tan impressionants com les que hom es pugui imaginar trobar a la platja i una metàfora moral igual de bona. En aquell moment era un simple humus vegetal que no es podia distingir de la riba del llac a través del qual havien crescut joncs i boga. Solia admirar les marques de les ones sobre el fons sorrenc, a l’extrem nord del llac, que la pressió de l’aigua convertia en ferm als peus del pescador, i els joncs hi creixien en fila índia, seguint les línies ondulants d’aquelles marques, els uns rere els altres, com si els haguessin plantat les ones. També hi vaig trobar, en quantitats considerables, unes boles curioses fetes aparentment d’herba fina o arrels, potser de bruc, d’entre mitja i quatre polzades de diàmetre i perfectament esfèriques. S’arrosseguen pel terra arenós de les aigües superficials i de vegades queden abandonades a la riba. N’hi ha de fetes només d’herba i d’altres que tenen sorra barrejada. D’entrada sembla que es formin amb l’acció de les onades, com els còdols; no obstant això, les més petites estan igualment formades dels mateixos materials bastos amb una sola temporada. A més a més, sospito que les onades, més que no pas construir, arrosseguen un material que ja té una consistència adquirida. Un cop seques, conserven la forma un període indefinit.

El llac de Flint! Quina pobresa de nomenclatura. Quin dret tenia aquell pagès brut i estúpid la granja del qual estava situada al costat d’aquesta aigua celestial les ribes de la qual ha despullat sense miraments, a donar-li el nom? Per a mi no ha rebut el nom de cap ronyós que preferia la superfície brillant del dòlar o un centau nou, en la qual podia veure el seu rostre descarat; que es mirava com a intrusos fins i tot els ànecs salvatges que s’hi paraven; els dits del qual havien quedat cargolats i ossuts per l’hàbit de tants anys d’agafar les coses com una harpia. No hi vaig per veure ni sentir aquell que mai no ha vist el llac, que no s’hi ha banyat mai, que mai no l’ha estimat ni protegit, que mai no n’ha parlat amb paraules afectives ni ha agraït mai a Déu que l’hagi creat. Més aviat hauria de rebre el nom dels peixos que hi neden, de les aus o quadrúpedes salvatges que el freqüenten, de les flors silvestres que creixen a la seva riba, o d’algun home o nen salvatge el fil de la història del qual està lligat amb el seu; no pas el d’aquell que no li podria mostrar cap altre títol que el fet que un altre veí de mentalitat similar o la llei l’hi atorgués a ell, que només pensa en el seu valor monetari i la presència del qual potser n’ha malmès les ribes, que ha exhaurit la terra que l’envolta i que n’hauria esgotat l’aigua, que es lamenta que no sigui farratge anglès o un prat de nabius vermells. Per a ell, res no seria digne de conservació, i l’hauria buidat i venut pel fang del fons. El llac no feia girar el seu molí i posseir-lo no li donava cap privilegi. No respecto les seves obres, la seva granja no era res més que el seu preu. Aquest home seria capaç de dur al mercat el paisatge i el seu Déu si en pogués treure alguna cosa; el seu déu és el mercat, per això hi va; a la seva granja res no hi creix amb llibertat. Els seus camps no donen collites, ni els seus prats flors, ni els seus arbres fruits, sinó dòlars. No estima la bellesa dels seus fruits, que per a ell no maduren fins que no li donen diners. Doneu-me la pobresa que gaudeix dels valors autèntics. Tal com jo ho veig, els pagesos són respectables i interessants mentre són pobres, pobres pagesos. Una granja model! Allà, la casa s’alça com els bolets en un pilot de fems i les dependències d’homes, cavalls, bous i porcs, netes o brutes, se succeeixen les unes a les altres! Plenes d’homes! Una gran taca de greix que fa pudor de fems i xerigot de llet! Un elevat estat de la civilització adobat amb els cors i els cervells dels homes! Com si volguéssiu cultivar patates al cementiri! Aquesta seria la granja model.

No, no; si els trets més bonics del paisatge han de rebre el nom dels homes, que sigui només dels més nobles i dignes. Que els nostres llacs rebin noms tan autèntics com a mínim com el mar d’Ícar, on «encara la brava temptativa fa ressonar la platja».[48]

El llac de Goose, de dimensions més reduïdes, es troba de camí al de Flint; Fair Haven, un rabeig del riu Concord, que es diu que conté uns setanta acres, es troba a una milla cap al sud-oest; i el llac White, d’uns quaranta acres, està situat a una milla i mitja més enllà de Fair Haven. Aquest és el meu país dels llacs. Aquests, juntament amb el riu Concord, són els meus privilegis d’aigua; i dia i nit, any sí any també, treuen profit de tot el que els duc.

Des que els llenyataires, el tren i jo mateix hem profanat el Walden, potser el més atractiu, per no dir el més bonic, de tots els nostres llacs, la gemma del bosc és el llac White, un nom pobre que prové de la seva vulgaritat, ja sigui per la puresa remarcable de la seva aigua o pel color de la seva sorra. En aquest i en d’altres aspectes, és un germà bessó més petit del Walden. S’assemblen tant que és com si estiguessin connectats per sota terra. Tenen la mateixa riba pedregosa i la seva aigua té el mateix color. Igual que al Walden, els dies de canícula, en mirar avall a través del bosc fins a alguna de les badies del llac que no són gaire profundes i tenen el color del fons, l’aigua adopta un color blau-verd boirós o glauc. Fa molts anys hi solia anar a buscar sorra a carretons per fer-ne paper de vidre i des d’aleshores l’he seguit visitant. Algú que la freqüentava va proposar anomenar-lo llac Virid. Potser s’hauria de dir llac del pi groc per la següent circumstància: fa uns quinze anys es podia veure la punta d’un pi, d’una varietat que aquí s’anomena pi groc, encara que no és una espècie diferent, que es projectava sobre la superfície de l’aigua profunda a molts metres de la riba. També hi havia gent que suposava que el llac s’havia enfonsat i que aquell pi pertanyia al bosc primitiu que antigament ocupava el seu lloc. He descobert que ja el 1792, en una Descripció topogràfica de la ciutat de Concord escrita per un dels seus habitants[49], en les Col·leccions de la societat històrica de Massachusetts, l’autor, després de parlar dels llacs Walden i White, afegeix: «Al centre del segon llac s’hi pot veure, quan el nivell de l’aigua és baix, un arbre que sembla que creixi allà, encara que les seves arrels es trobin a cinquanta peus per sota la superfície de l’aigua, que té la punta trencada i que té un diàmetre mínim de catorze polzades». La primavera del 1849 vaig parlar amb l’home que viu més a prop del llac, a Sudbury, que em va explicar que va ser ell qui va treure aquell arbre feia deu o quinze anys. Pel que recordava, es trobava entre dotze i quinze vares de la riba, on l’aigua tenia una profunditat d’entre trenta i quaranta peus. Era hivern, s’havia passat tot el matí tallant gel i estava decidit a treure aquell pi groc amb l’ajuda dels veïns aquella mateixa tarda. Amb una serra va obrir un canal al gel fins a la riba i el va estirar fins a treure’l al gel amb l’ajuda de bous; no obstant això, abans d’acabar la tasca el va sorprendre veure que estava de cap per avall; tenia la punta de les branques apuntant avall i l’extrem més prim ben clavat al fons sorrenc. Feia aproximadament un peu de diàmetre en l’extrem més gruixut i n’esperava treure bona llenya, però estava tan podrit que amb prou feines servia de combustible. En tenia un fragment a la seva cabana. A l’escorça s’hi veien marques de destral i de pica-soques. Ell creia que potser era un arbre que, mort a la riba, finalment el vent va arrossegar fins al llac i, després que se li empapés la copa i les arrels es mantinguessin eixutes i lleugeres, s’hagués enfonsat de cap per avall. El seu pare, que tenia vuitanta anys, no recordava no haver-li vist sempre. Encara se’n veien unes quantes branques bones al fons on, per les ondulacions de la superfície, semblaven serps gegants en moviment.

Les barques ben poques vegades han profanat aquest llac per la poca oferta que té per temptar el pescador. En comptes del lliri blanc, que necessita fang, o el càlam aromàtic, creix el lliri blau (Iris versicolor) dispers en l’aigua pura i s’eleva del fons pedregós de tota la riba, on la visiten els colibrís pel juny; i tant el color de les fulles blavoses com el de les seves flors, i especialment dels reflexos, manté una harmonia singular amb l’aigua glauca.

Els llacs White i Walden són grans miralls en la superfície de la terra, Llacs de Llum. Si es congelessin de forma permanent i fossin prou petits per poder-los agafar amb la mà, potser els farien arrossegar per esclaus, com pedres precioses per guarnir el cap dels emperadors; però com que són líquids i extensos i nosaltres i els nostres avantpassats els tenim assegurats per sempre, no els apreciem i correm al darrere del diamant Kohinoor[50]. Són massa purs per tenir valor al mercat; no contenen brossa. Són molt més bells que les nostres vides, molt més transparents que els nostres caràcters! D’ells no hem après mai la mesquinesa. Són molt més bonics que la bassa davant la porta dels pagesos en què neden els seus ànecs! Aquí hi acudeixen els pulcres ànecs salvatges. La naturalesa no té cap habitant humà que l’apreciï. Els ocells amb el seu plomatge i les seves notes mantenen harmonia amb les flors, però quina noia conspira amb la bellesa salvatge i luxuriosa de la naturalesa? Ella floreix en solitari, lluny de les ciutats on ells resideixen. Parleu del cel i, en canvi, traieu la gràcia a la terra.





10. LA GRANJA DE BAKER


De vegades passejava fins a les pinedes, que s’alçaven com temples o com flotes al mar completament aparellades, amb les branques esteses, fent onejar la llum, tan suaus i verdes i ombrívoles que els druides haurien oblidat els seus roures per celebrar allà els seus cultes; o arribava fins al bosc de cedres més enllà del llac de Flint, on els arbres, coberts de baies d’un blau blanquinós que s’alcen més i més, serien adequats per erigir-se al Valhalla[51] mentre que la lenta savina cobreix el sòl amb garlandes plenes de fruit; o als pantans on el liquen penja en fistons de la pícea, i els bolets verinosos, taules rodones dels déus del pantà, cobreixen el sòl, i els fongs més bonics guarneixen les soques talment com papallones o petxines, mol·luscs vegetals; on hi creixen l’azalea i el sanguinyol, les baies vermelles de la fràngula brillen com ulls de dimoniets, la dolçamara obre canals i esclafa la fusta més dura en els seus plecs i la gran bellesa de les baies de l’alzina silvestre fan que l’observador oblidi casa seva, sorprès i temptat per innombrables altres fruits silvestres prohibits, massa bons per al gust mortal. En comptes d’acudir a un expert, visitava alguns arbres d’espècies poc freqüents en aquella zona, que s’alcen molt lluny, enmig d’algun prat o a les profunditats d’un bosc o pantà, o al cim d’un turó, com el bedoll negre del qual tenim alguns exemplars precisos de dos peus de diàmetre; o el seu cosí, el bedoll groc, amb aquella capa daurada, perfumada com la primera; el faig, que té un tronc llis i pintat de líquens amb elegància, perfecte en tots els detalls, del qual, exceptuant quatre exemplars mal comptats, a la ciutat només queda un petit bosquet d’arbres d’una mida considerable, que algunes persones suposen que van plantar els coloms que aleshores picotejaven fages de les proximitats —val la pena veure com brilla la vena platejada quan es parteix la fusta—; el til·ler, el càrpinus de Carolina; el Celtis occidentalis, o fals om, del qual només en tenim un però de gran; algun pi de tronc esvelt, un avet o una cicuta més perfecta del que és habitual que s’alça com una pagoda enmig del bosc; i molts altres que podria mencionar. Aquests eren els altars que visitava estiu i hivern.

En una ocasió em vaig trobar al peu d’un arc de Sant Martí, que omplia l’estrat inferior de l’atmosfera i tenyia l’herba i les fulles del seu voltant i em feia rodar el cap com si mirés a través d’un cristall de colors. Era un llac de llum d’arc de Sant Martí en què, per un moment, vaig viure com un dofí. Si hagués durat més temps potser hauria tenyit les meves ocupacions i la meva vida. Mentre caminava per la ruta del tren, em solia meravellar amb l’aurèola de llum que envoltava la meva ombra i m’imaginava que era un dels escollits. Un que em va visitar deia que les ombres d’alguns irlandesos que caminaven al seu davant no tenien aquella aurèola, que els únics que gaudien d’aquella distinció eren els nadius. Benvenuto Cellini ens explica en les seves memòries que, després d’un somni o visió terrible que havia tingut durant un empresonament al castell de Sant Angelo li va aparèixer una llum resplendent damunt l’ombra del seu cap al matí i al vespre, ja fos a Itàlia o a França, i que era especialment visible quan l’herba estava humida per la rosada. Probablement fos el mateix fenomen a què em referia, que s’observa especialment al matí, però també en altres moments i fins i tot a la llum de la lluna. Tot i que és constant, en general no es percep i, en cas d’una imaginació excitable com la de Cellini, seria una base suficient per a la superstició. A més a més, ens diu que ho va mostrar a molt poca gent. Però és que no són distingits aquells que són conscients que se’ls mira?

Una tarda vaig anar a pescar a Fair Haven, a través del bosc, per allargar les meves reserves de verdura. De camí vaig passar per Pleasant Meadow, un annex de la granja de Baker, aquell refugi a què un poeta[52] cantà:

«La teva entrada és un camp agradable,

on arbres de molsa donen fruit

en part per un rierol rogenc,

on llisca l’almesquera,

i salta la truita».



Vaig pensar de viure allà abans d’anar al Walden. Vaig «agafar» les pomes, vaig saltar el rierol i vaig espantar l’almesquera i la truita. Era una d’aquelles tardes que s’allarguen indefinidament davant nostre i en les quals poden succeir moltes coses, una gran part de la nostra vida natural, tot i que ja n’havia transcorregut la meitat quan vaig començar. Pel camí va caure un xàfec que em va obligar a quedar-me mitja hora a sota un pi, a apilar-me branques a sobre el cap i a posar-me el mocador com a paraigua; i quan finalment havia llançat la llinya per damunt de les plantes aquàtiques, dret enmig de l’aigua, de sobte em vaig trobar a l’ombra d’un núvol i el tro va començar a ressonar amb tant d’èmfasi que no vaig poder evitar sentir. Vaig pensar que els déus havien d’estar molt orgullosos dels llampecs per derrotar un pobre pescador desarmat. Així, em vaig afanyar a trobar el refugi més proper, que estava a mitja milla de qualsevol camí, però molt més a prop del llac i feia temps que estava deshabitat:

«I aquí el poeta va construir,

en anys ja passats,

una cabana humil per contemplar

que té la destrucció per destí».



Així fabula la Musa. Però aleshores vaig descobrir que allà hi habitava John Field, un irlandès, amb la seva dona i diversos fills, des del noi de cara rodona que ajudava el seu pare a la feina i ara venia corrent al seu costat des del pantà per aixoplugar-se, fins a l’infant arrugat com una sibil·la, amb el cap en forma de con que seia a la falda del seu pare com en els palaus dels nobles i mirava aquell foraster des de casa seva i enmig de la humitat i la fam, amb el privilegi de la infantesa sense saber sinó que era l’últim d’una saga de nobles i l’esperança i el punt de mira del món, en comptes del pobre i afamat mocós de John Field. Ens vam asseure plegats allà a sota la part de la teulada que tenia menys goteres mentre a fora plovia i tronava. M’havia assegut allà moltes vegades abans que es construís el vaixell que havia dut aquella família a Amèrica. John Field era simplement un home honrat i treballador però poc capaç; i la seva dona també tenia la valentia de cuinar tants àpats successius amb les mancances d’aquella cuina; amb la cara rodona engreixinada i el pit magre, i amb la idea que encara podia millorar la seva condició algun dia, sempre amb el parrac a la mà sense que enlloc se’n veiessin els efectes. Les gallines, que també s’havien refugiat de la pluja, voltaven per la sala com membres de la família, massa humanitzades, a parer meu, per quedar bones al rostit. Em miraven als ulls o em picotejaven significativament les sabates. Mentrestant l’hoste em va explicar la seva història de com havia treballat de dur a l’aiguamoll per a un pagès veí, fent girar la terra d’un prat amb l’aixada o cavant l’aiguamoll per deu dòlars l’acre de terra amb dret a ús i adob per un any, amb el seu fill cara-rodó treballant alegrement al seu costat sense saber el mal tracte que havia fet el seu pare. El vaig intentar ajudar amb la meva experiència dient-li que era un dels meus veïns més propers i que, jo també, que anava allà a pescar i semblava un dropo, em guanyava la vida com ell; que jo vivia en una casa petita, clara i neta que amb prou feines valia més el lloguer anual d’una ruïna com la seva i que, si volgués, en un mes o dos es podria construir un palau propi, que jo no consumia te, ni cafè, ni mantega, ni llet, ni carn fresca i que per això no havia de treballar per aconseguir-ne; un cop més, com que no treballava gaire, tampoc no necessitava menjar tant i que el menjar no em valia gaire; però com que ell començava amb te, cafè, mantega i vedella, havia de treballar molt per pagar-ho, i com que treballava molt també necessitava menjar molt per reparar la despesa del seu sistema, de manera que era tan ample com llarg, o potser era més ample que llarg, perquè no estava satisfet i malgastava la vida amb un mal tracte, tot i que s’havia pensat que venir a Amèrica era un gran què, que aquí es podia tenir te, cafè i carn cada dia. Però l’Amèrica de debò és aquella terra en què tens la llibertat de perseguir un estil de vida que et permeti consumir tot això i on l’Estat no intenta obligar-te a mantenir l’esclavitud i la guerra i altres despeses supèrflues que resulten directament o indirecta de l’ús de totes aquestes coses. Em vaig adreçar intencionadament a ell com si fos un filòsof, o desitgés ser-ne un. M’alegraria que tots els prats quedessin en estat salvatge si allò fos la conseqüència del principi de l’alliberament dels homes. Un home no tindrà cap necessitat d’estudiar història per saber què és el millor per a la seva cultura. Però ai, la cultura de l’irlandès és una empresa que s’ha de dur a terme amb una mena d’arada d’aiguamoll moral. Li vaig explicar que, com que treballava tant a l’aiguamoll, necessitava unes botes gruixudes i una roba resistent, que amb poc temps es malmetia i es gastava, però que jo duia sabates lleugeres i roba prima, que no em costava ni la meitat, encara que ell pensés que jo anava vestit com un senyor (que no era el cas) i que en una o dues hores, no com a feina sinó com a esbarjo, si volia, podia pescar prou peixos per menjar dos dies o guanyar-me els diners necessaris per mantenir-me tota una setmana. Si ell i la seva família visquessin amb aquella senzillesa, podrien gaudir tot l’estiu anant a collir boixeroles. En sentir allò, John va sospirar i la seva dona se’m va quedar mirant amb les mans a la cintura, i em va semblar que tots dos es plantejaven si disposaven del capital suficient per començar a viure així, o l’aritmètica necessària per mantenir-ho. Per a ells era com navegar per un càlcul a ull i no veien gaire clar com arribar a bon port, per la qual cosa, suposo, encara es deuen prendre la vida a la valenta, a la seva manera, cara a cara, amb dents i ungles, sense capacitat d’obrir els barrots i fer-se un forat per sortir, pensant en tractar-la amb la rudesa que es manipularia un card. Però lluiten amb el desavantatge aclaparador de viure, John Field, ai, sense aritmètica i fracassant.

«Vas mai a pescar?» li vaig demanar. «Ui sí, de tant en tant pesco algun peix quan sóc per allà; bones perques». «Amb quin esquer?». «Pesco peixos platejats amb cucs, i perques amb peixos platejats». «Hauries de marxar ara, John», li va dir la seva dona amb esperança i llum a la cara; però en John es va demorar.

Havia deixat de ploure i un arc de Sant Martí per sobre els boscos més orientals prometia un vespre agradable, per la qual cosa me’n vaig anar. Quan vaig ser fora vaig demanar beguda amb l’esperança de veure el fons del pou, de completar la meva inspecció de l’indret; però ai, hi havia poca aigua i arenes movedisses, la corda estava trencada i la galleda irrecuperable. Mentrestant havien triat l’estri de cuina adequat, aparentment havien destil·lat aigua i, després d’una consulta i un llarg retard van donar de beure a l’assedegat, sense que es refredés ni reposés. Aquest era el nivell de vida allà, vaig pensar; així, amb els ulls tancats i separant la brossa amb un corrent hàbilment dirigit al fons, vaig beure per la hospitalitat genuïna amb la màxima cordialitat de què vaig ser capaç. No sóc primmirat quan hi ha en joc els modals.

En sortir del sostre de l’irlandès un cop havia cessat la pluja i em dirigia de nou al llac, la pressa per pescar esturions, passejant per prats apartats, en fangars i aiguamolls, en indrets tristos i salvatges, per un moment em va semblar trivial per a un home que havia anat a l’escola i a la universitat; però mentre corria turó avall cap al ponent rogenc amb l’arc de Sant Martí a l’esquena i algun soroll tentinejant a l’orella que viatjava per l’aire net i provenia de no sé on, el meu bon geni semblava que em deia: pesca i caça sense límits, dia rere dia i descansa al costat dels rierols i xemeneies sense témer res. Recorda el teu creador els dies de joventut.[53] Lleva’t lliure de preocupacions abans de l’albada i busca’t aventures. Que el migdia et trobi en altres llacs i la nit t’atrapi sempre en qualsevol lloc com si fossis a casa. No hi ha camps més grans que aquests, ni jocs més preocupants a què jugar. Torna’t salvatge pel que fa a la teva naturalesa, com aquests joncs i falgueres, que mai no seran fenc anglès. Deixa que troni; què passa si amenaça arruïnar la collita del pagès? Aquest avís no és per a tu. Busca refugi sota els núvols mentre ells volen cap als carros i cabanes. No permetis que guanyar-te la vida es converteixi en la teva feina sinó el teu oci. Gaudeix de la terra però no la posseeixis. Pel desig d’empresa i per la fe, els homes es troben on es troben, comprant i venent, i malgastant la seva vida com a servents.

Oh, granja de Baker!

«El paisatge on el més ric dels elements

és una mica de sol innocent». […]

«Ningú va a delectar-se

al teu prat amb riells tancat». […]

«No discuteixes amb cap home,

ni res no t’inquieta,

tan dòcil a primera vista com ara,

vestit amb el teu rústic gavany». […]

«Veniu aquells que estimeu,

i aquells que odieu,

fills del Sagrat Colom,

i el Guy Faux[54] de l’estat,

i pengeu les conspiracions

de les fortes branques dels arbres!».



Els homes no tornen dòcils a casa fins a la nit, provinents del camp o del carrer més propers, on els persegueixen els ressons de la seva llar i la seva vida pateix perquè respiren el seu propi alè una i una altra vegada; la seva ombra, matí i tarda, arriba més enllà que els seus passos diaris. Hauríem de tornar a casa provinents de lluny, d’aventures i perills i descobriments quotidians, amb noves experiències i caràcters.

Abans que hagués arribat al llac, algun nou impuls va empènyer John Field amb una ment alterada, que aquell capvespre havia deixat l’aiguamoll. Però ell, pobre home, només va pescar un parell d’animals mentre jo en pescava tot un munt, i va dir que aquella era la seva sort; però així que vam canviar-nos de seient de la barca, la sort també va canviar de seient. Pobre John Field! Confio que no llegeixi això si no l’ha de fer millorar, pensant viure a la manera d’un antic país en aquell primitiu país nou, pescant perques amb peixos platejats. De vegades poden ser un bon esquer, ho admeto. Amb tot el seu horitzó és un pobre home que va néixer per ser pobre, amb l’herència de la pobresa irlandesa o pobra vida, la seva àvia descendent d’Adam i els seus modals d’aiguamoll sense prosperar en aquest món, ni ell ni la seva descendència, fins que els talons dels seus peus d’aiguamoll, camallargs i palmípedes no desenvolupin talaria.[55]





11. LLEIS SUPERIORS


Mentre tornava a casa pel bosc amb el sarró de peixos i arrossegant la canya un cop ja s’havia fet bastant fosc, vaig veure una marmota que creuava el meu camí i vaig notar un curiós estremiment de plaer salvatge; vaig sentir una gran temptació de capturar-la i menjar-me-la crua; no era que tingués gana sinó que allò representava un estat salvatge. No obstant això, en una o dues ocasions mentre vivia al llac, em vaig trobar voltant pel bosc com un gos mig mort de gana, amb un abandonament curiós buscant alguna mena d’animal de caça que pogués devorar, i cap queixalada m’hauria semblat massa salvatge. Les escenes més salvatges se m’havien tornat indescriptiblement familiars. Vaig descobrir que tenia, i encara tinc, un instint cap a una vida superior o, tal com se l’anomena, espiritual, com la majoria dels homes, i un altre cap a una vida primitiva i salvatge, i sento reverència per totes dues. M’agrada tant el que és salvatge com el que és bo. El costat salvatge i aventurer de la pesca me la fa recomanable. De vegades m’agrada plantar-me a la vida i passar el dia com ho fan els animals. Potser dec la meva relació de proximitat amb la naturalesa a aquesta ocupació i a la caça des que era bastant jovenet. Això ens introdueix en una situació amb la qual, si no fos així, a aquella edat, no tindríem tanta relació. Pescadors, caçadors, llenyataires i altres, que es passen la vida al camp i al bosc, i són amb un sentit especial una part de la naturalesa en ells mateixos, sovint tenen uns ànims més favorables per a observar-la, en els intervals dels seus propòsits, que la dels filòsofs i fins i tot poetes, que se li atansen amb expectació. A la naturalesa no li fa por mostrar-se’ls. El viatger dels prats és naturalment un caçador, un que posa trampes a les fonts del Missouri i el Colúmbia, i un pescador a la cascada del Saint Mary. Aquell que és només un viatger aprèn coses de segona mà i a mitges i serà d’una autoritat pobra. La ciència ens interessa més quan ens informa d’allò que aquells homes saben per pràctica o per instint, perquè aquesta és la humanitat autèntica o relat de l’experiència humana.

Aquells que afirmen que el ianqui té poques diversions estan equivocats, perquè no té tantes vacances públiques, i els homes i els nens no juguen tant com a Anglaterra perquè aquí les diversions més primitives però solidàries de caça i pesca, entre d’altres, encara no han donat pas a aquells jocs. Gairebé tots els nois de Nova Anglaterra entre els meus contemporanis duien una escopeta a l’espatlla entre els deu i els catorze anys; i els seus camps de caça i pesca no tenien límits, com els vedats dels nobles anglesos, sinó que eren més extensos que els dels salvatges. Així doncs, no és d’estranyar que no s’aturi a jugar als carrers. Però ja s’està produint un canvi, que es deu, no pas a una humanitat creixent sinó a una escassetat cada vegada més gran de peces, ja que potser el caçador és el millor amic dels animals que caça, sense exceptuar la Societat Protectora.

A més a més, mentre era al llac, de vegades, per variar, desitjava afegir el peix a la meva alimentació. En realitat pescava per la mateixa mena de necessitat que pescaven els primers pescadors. Tota la humanitat que hi pogués conjurar en contra seria fictícia i estaria més relacionada amb la meva filosofia que amb els meus sentiments. Ara parlo exclusivament de la pesca, ja que ja fa molt de temps que penso diferent pel que fa a la caça d’aus i em vaig vendre l’escopeta abans d’anar a viure al bosc. No és que sigui menys humà que la resta, però no tenia la sensació que afectés gaire els meus sentiments. No em compadia dels peixos ni dels cucs. Era un costum. Pel que fa a la caça d’aus, durant els últims anys en què duia arma, la meva excusa era que estava estudiant ornitologia i només buscava ocells nous o rars. Ara bé, confesso que actualment m’inclino a pensar que hi ha una forma millor d’estudiar ornitologia que aquesta. Es necessita posar tanta atenció en els hàbits dels ocells que, si fos només per aquest motiu, hauria deixat de banda l’arma. No obstant això i malgrat l’objecció de la manca d’humanitat, no puc evitar posar en dubte si existeix cap altre entreteniment igualment valuós que pugui substituir aquests; i quan alguns dels meus amics em demanen neguitosos si haurien de permetre que els seus fills cacessin, jo els contesto que sí (recordant que aquesta ha estat una de les millors parts de la meva educació), que els facin caçadors i, encara que al principi només sigui per afecció, si és possible, que al final siguin caçadors de debò, per tal que no es trobin mai cap presa que els resulti massa gran en aquesta i en cap altra jungla; caçadors i pescadors d’homes.[56] Fins aquí sóc de l’opinió de la monja de Chaucer que:

«No donaria una gallina plomada per al text

que deia que els caçadors no eren sants».



Hi ha un període en la història de l’individu, així com en la de la raça, en què els caçadors hagin estat els «homes distingits», tal com els anomenaven els algonquins. No podem fer res més que sentir llàstima pel noi que no ha disparat mai cap arma; aquest no és més humà i la seva educació ha quedat tristament truncada. Aquesta era la meva resposta respecte a aquells joves que s’inclinaven per aquesta activitat, perquè tenia la confiança que ben aviat la deixarien enrere. No hi ha cap ésser humà que, un cop superada l’edat de la infantesa, mati per pur plaer cap criatura que viu amb el mateix dret que ell mateix. La llebre plora com un infant en una situació extrema. Mares, us adverteixo que les meves simpaties no sempre fan les habituals distincions filantròpiques.

La introducció del noi al bosc moltes vegades és aquesta, i serà la part més original d’ell mateix. Primer s’hi endinsa com a caçador o pescador fins que, al final, si porta la llavor d’una vida millor, sabrà distingir els seus objectes, potser com el poeta o el naturalista, i deixarà enrere l’arma i la canya de pescar. La majoria d’homes segueixen sempre essent joves, en aquest aspecte. En alguns països no és gens estrany veure capellans caçadors. Aquest seria un bon gos de pastor, però està molt lluny de ser un Bon Pastor. Em sorprèn que l’única ocupació evident que conec, a banda de tallar fusta o gel o altres tasques d’aquesta mena, que retingués durant mig dia qualsevol dels meus conciutadans al llac Walden, ja fossin pares o fills, amb només una excepció, era la pesca. En general no creien que estiguessin de sort o que el temps els resultés ben pagat llevat que pesquessin un bon pilot de peixos, encara que tenien l’oportunitat de veure el llac mentrestant. Hi podrien anar mil vegades abans que es posés el sediment de la pesca al fons i quedés clar el seu propòsit, però no tinc cap dubte que un procés així de clarificador no es detindrà. El Governador i el seu Consell amb prou feines recorden el llac perquè hi havien anat a pescar de nens, però ara són massa vells i dignificats per anar a pescar, per la qual cosa ja no hi tornaran mai. I, en canvi, esperen anar al cel al final. Si la legislatura la contemplés, segurament regularia la quantitat d’hams que s’hi poden emprar, però no saben res dels hams que s’han de llençar al llac amb la legislatura com a esquer. Així, fins i tot en les comunitats civilitzades, l’home embrionari passa per l’estat de desenvolupament del caçador.

He constatat en moltes ocasions aquests últims anys que no puc pescar sense perdre una mica el respecte per mi mateix. Ho he intentat una vegada i una altra. Hi tinc força traça i, igual que molts dels meus companys, un cert instint que es revifa de tant en tant, però sempre quan acabo sento que hauria estat millor si no hagués pescat. Crec que no m’equivoco. És un lleu indici, igual que els primers raigs de llum del matí. En mi es troba inqüestionablement aquest instint que pertany a les ordres més inferiors de la creació, però en canvi cada any tinc menys de pescador, encara que sigui sense més humanitat ni saviesa; actualment no tinc ben res de pescador. Però veig que si hagués de viure en estat salvatge tornaria a tenir la temptació de convertir-me en un pescador i caçador fervent. A més a més, aquesta dieta i tota la carn. Vaig començar a veure on comencen les tasques de la llar i, en conseqüència, el que costa tenir un aspecte endreçat i respectable cada dia, mantenir la casa neta i lliure de pudors i mals endreços. Com que he estat el meu propi carnisser, marmitó i cuiner, així com el senyor per al qual se servien tots els plats, puc parlar amb una estranya experiència completa. L’objecció pràctica a l’aliment animal en el meu cas era la brutícia. A més, després de pescar, netejar, cuinar i menjar-me el peix, em semblava que no m’aportava l’aliment bàsic. Era insignificant i innecessari i em donava més feina que no pas me’n resolia. Una mica de pa i quatre patates també haurien fet el fet, amb menys maldecaps i brossa. Igual que molts dels meus contemporanis, ben poques vegades durant molts anys m’he abstingut d’aliment animal, te o cafè, per exemple, no tant pels efectes perjudicials per a la salut que puguin tenir sinó perquè no em resultaven agradables a la imaginació. La repugnància envers l’aliment animal no és l’efecte de l’experiència sinó que és un instint. Semblava més bonic viure amb humilitat i amb males estones en molts aspectes; i tot i que mai no ho vaig fer, vaig anar prou lluny com per satisfer la meva imaginació. Crec que qualsevol home que s’hagi decidit a conservar les seves facultats superiors o poètiques en la millor condició s’ha inclinat especialment per abstenir-se de l’aliment animal i de massa quantitat de qualsevol aliment. És un fet significatiu ratificat per entomòlegs (ho veig en Kirby i Spence) que «alguns insectes en perfecte estat, tot i que disposen d’òrgans digestius, no en fan ús»; de la qual cosa conclouen que «com a regla general, la majoria dels insectes en aquest estat mengen molt menys que els que es troben en estat de larva. L’eruga voraç quan es transforma en papallona… i el cuc golafre quan es converteix en mosca» en tenen prou amb una o dues gotes de mel o algun altre líquid dolç. L’abdomen sota les ales de la papallona encara representa la larva. És l’exquisidesa que tempta el seu destí d’insecte. L’home golafre és un home en estat de larva i hi ha nacions senceres d’homes en aquesta condició, nacions sense desigs ni imaginació els grans abdòmens de les quals les traeixen.

És complicat proveir i cuinar amb una dieta tan senzilla i neta que no ofengui la imaginació, a la qual, crec jo, que hem d’alimentar quan alimentem el nostre cos; tant l’una com l’altre s’haurien d’asseure plegats a la mateixa taula. Potser és factible. La fruita consumida amb moderació no ens ha de fer sentir avergonyits de la gana que puguem sentir ni tampoc no ha d’interrompre els propòsits més dignes. Però afegiu un condiment addicional al plat i us enverinarà. No val la pena viure d’una cuina rica. La majoria d’homes s’avergonyirien que els enxampessin preparant amb les seves mans un àpat, ja fos animal o vegetal, com el que cada dia els prepara algú altre. Ara bé, fins que sigui així no estarem civilitzats i, encara que siguem dames i cavallers, no serem dones i homes autèntics. Sens dubte suggereix el canvi que cal fer. No serviria de res preguntar per què la imaginació no es pot reconciliar amb la carn i el greix. Em satisfà que no ho faci. No és un oprobi que l’home sigui un animal carnívor? És cert que pot viure i viu, en gran mesura, de la depredació d’altres animals, però és un mètode miserable (com bé sap qualsevol que hagi atrapat conills o degollat xais), i aquell que ensenyi a l’home a limitar-se a una dieta més innocent i saludable serà considerat un benefactor de la raça. Sigui quina sigui la meva pràctica, no tinc cap dubte que és una part del destí de la raça humana, en la seva millora gradual, el fet de deixar de menjar animals, amb la mateixa seguretat que les tribus salvatges es van deixar de menjar els uns als altres quan van entrar en contacte amb les més civilitzades.

Aquell que escolti els suggeriments més dèbils però constants del seu geni, que són sincers, no veurà els extrems ni la bogeria a què el podrien dur i, no obstant això, a mesura que es torni més decidit i fidel, aquest serà el seu camí. L’objecció més lleu assegurada que percep un home sa al final prevaldrà per damunt dels arguments i costums de la humanitat. No hi ha cap home que hagi seguit mai el seu geni fins al punt d’esgarriar-se. Malgrat que el resultat fos la debilitat corporal, potser ningú no podria penedir-se de les conseqüències, perquè seria una vida en conformitat amb els principis superiors. Si el dia i la nit són tals que els rebeu amb alegria i la vida emet una fragància de flors i herbes aromàtiques, és més elàstica, més estrellada, més immortal, és el vostre èxit. Tota la naturalesa és la vostra felicitació, i momentàniament us heu causat la vostra benedicció. Els guanys i valors més grans estan lluny d’ésser apreciats. Fàcilment dubtem que existeixin. No ens costa oblidar-los. Són la realitat més elevada. Potser els fets més sorprenents i reals mai no es comuniquen d’home a home. La veritable collita de la meva vida quotidiana és lleugerament intangible i indescriptible com els colors del matí o el capvespre. És com un grapat de pols estel·lar, un fragment d’arc de Sant Martí que he agafat.

Això no obstant, per part meva, no he estat mai exageradament melindros; si fos necessari, en algunes ocasions em menjaria de bon grat una rata fregida. Estic content d’haver begut aigua durant tant de temps, pel mateix motiu que prefereixo el cel natural al cel del consumidor d’opi. De bona gana em mantindria sempre sobri i hi ha una infinitat de graus d’embriaguesa. Crec que l’aigua és l’únic beuratge per a l’home savi; el vi no és un licor tan noble; i penso de tirar per terra les esperances d’un matí amb una tassa de cafè calent o d’un vespre amb un bol de te! Ai, que avall que puc caure quan em tempten! Fins i tot la música pot ser intoxicant. Unes causes aparentment tan insignificants van destruir Grècia i Roma, i destruiran Anglaterra i Amèrica. De totes les embriagueses, qui no preferiria intoxicar-se amb l’aire que respira? He descobert que l’objecció més seriosa al treball dur i prolongat és que m’obliga a menjar i a beure molt. Ara bé, si he de dir la veritat, ara sóc menys exigent en aquest aspecte. Porto menys religió a la taula, no demano benedicció, no pas perquè ara sigui més savi que abans sinó perquè, ho he de confessar, encara que sigui lamentable, amb els anys m’he tornat més dur i indiferent. És possible que aquestes qüestions només es plantegin mentre s’és jove, com molta gent creu de la poesia. La meva pràctica «no és enlloc», la meva opinió és aquí. No obstant això, estic lluny de considerar-me un dels privilegiats a qui es refereixen els Vedes quan diuen que «aquell que té una fe sincera en l’Ésser Suprem Omnipresent pot menjar tot el que existeix», és a dir, no està obligat a preguntar-se quin és el seu aliment o qui el prepara; en aquest cas fins i tot s’hauria d’advertir, tal com ha observat un comentarista hindú, que el Vedant limita aquest privilegi als «temps d’angoixa».

Qui no ha sentit en algunes ocasions la satisfacció inexpressable d’un àpat en què la gana no hi ha pres part? M’emociona pensar que he degut la percepció mental al sentit generalment groller del gust, que m’he inspirat pel paladar, que alguns nabius que he menjat en alguna vessant d’algun turó han nodrit el meu geni. «Si l’ànima no és mestressa d’ella mateixa», diu Thseng-tseu, «la persona mira però no hi veu, escolta però no hi sent, menja però no troba el gust dels aliments». Aquell que distingeix l’autèntic sabor dels seus aliments mai no serà un golafre; qui no el distingeixi ho serà. Un purità es menjarà una crosta de pa negre amb el mateix afany que un regidor una sopa de tortuga. No és l’aliment que entra a la boca de l’home allò que l’embruta sinó la golafreria amb què se’l menja. No és la qualitat ni la quantitat sinó la devoció per als gustos sensuals[57]; quan el que mengem no és una vianda per a conservar la nostra part animal o per inspirar la nostra vida espiritual sinó aliment per als cucs, el menjar ens posseeix. Si al caçador li agraden les tortugues de terra, l’almesquer i altres queixalades salvatges, la dama refinada es mima amb el gust per la melmelada feta amb la pota de vedella, o per les sardines d’ultramar, i estan al mateix lloc. Ell va a Milldam i ella al seu pot de conserves. El que m’estranya és com tots dos, com tu i jo, podem viure aquesta vida bestial i buida menjant i bevent.

Tota la nostra vida és sorprenentment moral. No hi ha mai ni un instant de treva entre la virtut i el vici. La bondat és l’única inversió que mai no falla. La insistència en la música de l’arpa que ressona pel món és el que ens emociona. L’arpa és el viatger garlaire de la Companyia d’Assegurances Universal que recomana les seves lleis i per la qual només hem de pagar una mica de la nostra bondat. Tot i que la joventut amb l’edat es torna indiferent, les lleis de l’univers no ho són, sinó que sempre estan del costat més sensible. Escolteu el retret del zèfir, que segur que n’arrossega, perquè el que no el senti serà malaurat. No podem tocar una corda ni moure un silenci sense que ens transmeti aquesta moral encantadora. Si ens allunyem prou, qualsevol soroll desagradable ens semblarà música, una sàtira orgullosa i dolça de la mesquinesa de les nostres vides.

Som conscients de l’animal que portem a dins, que es desperta a mesura que s’endormisca la nostra naturalesa superior. És rèptil i sensual, i potser no es pot expulsar del tot; com els cucs que, fins i tot quan estem vius i sans, ocupen el nostre cos. Ens en podríem allunyar, però la seva naturalesa sempre serà la mateixa. Em fa por que pugui gaudir d’una certa salut pròpia; que nosaltres puguem estar bé sense ser purs. L’altre dia vaig recollir la mandíbula inferior d’un porc, amb unes dents blanques i fortes, que suggeria una salut i un vigor animals diferents dels espirituals. Aquesta criatura va sobreviure amb altres mitjans que no eren la moderació i la puresa. «Els homes es diferencien de les bèsties», afirma Menci «d’una forma inapreciable; els ramats comuns ho perden molt aviat; els homes superiors ho conserven amb molta cura». Qui sap quina mena de vida tindríem si ens aferréssim a la puresa? Si sabés que existeix un home tan savi que em pogués ensenyar la puresa el buscaria de seguida. «Tal com afirmen els Vedes, el domini de les nostres passions, dels sentits externs del cos i les bones accions són indispensables per a l’atansament mental a Déu». Així i tot, l’esperit pot envair i controlar cada membre i funció del cos i canviar allò que, per la seva forma, és la sensualitat més grollera en puresa i devoció. L’energia generativa, que, quan som dissoluts, s’esvaeix i ens fa impurs, quan ens contenim es vigoritza i ens inspira. La castedat és la florida de l’home; i allò que anomenem geni, heroisme o santedat, per exemple, no són res més que els fruits que li succeeixen. L’home flueix cap a Déu quan s’obre el canal de la puresa. Primer la puresa ens inspira i després la impuresa ens abat. Beneït sigui aquell qui té clar que l’animal que porta dins està cada dia una mica més mort i se li instal·la el diví. Potser no hi ha ningú que no s’avergonyeixi de la naturalesa inferior i brutal amb la qual està aliat. Em fa por que som déus o semidéus només com a faunes i sàtirs, el diví aliat amb les bèsties, les criatures de la gana, i que, fins a cert punt, la nostra vida sigui la nostra desgràcia.

«Feliç aquell que ha assignat el lloc indicat

a les seves bèsties i s’ha desforestat la ment!

…

Pot emprar el cavall, la cabra, el llop i qualsevol fera,

sense ser un ruc per a tots els altres!

Un altre home no és només la porcada,

sinó que també és els diables als que empeny

a una ràbia imprudent i els empitjora».[58]



Tota sensualitat és una mateixa, encara que tingui diverses formes; tota la puresa és una mateixa. És la mateixa quan un home menja que quan beu, cohabita o dorm de forma sensual. No hi ha més que una gana i només cal veure una persona fer una d’aquestes coses per veure com n’és de sensual. Aquell que és impur no es pot estar dret ni asseure amb puresa. Quan s’ataca el rèptil per una entrada del seu cau, ell surt per l’altra. Si es vol ser cast s’ha de ser moderat. Què és la castedat? Com podem saber si som castos? No ho podem saber. Hem sentit a parlar d’aquesta virtut però no sabem què és. Parlem d’acord amb el rumor que hem sentit. La saviesa i la puresa provenen de l’exercici; la ignorància i la sensualitat, de la mandra. En l’estudiant, la sensualitat és un hàbit mental mandrós. Una persona impura és mandrosa de forma universal, que s’asseu al costat de l’estufa, que jau quan llueix el sol, que descansa sense estar cansada. Si es vol evitar la impuresa, i tots els pecats, s’ha de treballar de grat, encara que sigui per netejar un estable. La naturalesa és difícil d’envair, però cal fer-ho. De què serveix ser cristià si no s’és més pur que el pagà, si no s’és més abnegat, més religiós? Conec moltes creences religioses que es consideren paganes els preceptes de les quals omplirien el lector de vergonya i el conduirien a nous esforços, encara que només fos per celebrar rituals.

Tinc els meus dubtes sobre si he de dir aquestes coses, però no és pel seu contingut (no em treu el son si les meves paraules són obscenes) sinó perquè no en puc parlar sense trair la meva impuresa. Parlem lliurement, sense mostrar vergonya, d’una forma de sensualitat i callem sobre d’altres. Estem tan degradats que no podem parlar simplement de les funcions necessàries de la naturalesa humana. En èpoques més antigues, en alguns països, es parlava de cada una de les funcions amb reverència i es regulaven per llei. No hi havia res massa trivial per al legislador hindú, per ofensiu que resulti per als gustos moderns. Ensenya a menjar, a beure, a cohabitar, a buidar-nos d’excrement i d’orina, per exemple, i eleva el que és mesquí i no s’excusa falsament amb coses trivials.

Cada home és el constructor d’un temple, el seu cos,[59] per al déu que adora amb un estil purament propi, i no pot abandonar la tasca per picar marbre. Tots som escultors i pintors, i el nostre material és la nostra carn, la sang i els ossos. Tota la noblesa comença de seguida a refinar els trets de l’home, la mesquinesa o sensualitat que l’embruten.

John Farmer[60] estava assegut a la porta de casa seva una tarda de setembre, després d’un dia de feina dura, amb el cap centrado encara en la feina, més o menys. Després de banyar-se, es va asseure per recrear l’home intel·lectual del seu interior. Era una tarda més aviat fresca i alguns dels seus veïns pronosticaven una glaçada. Quan no feia gaire que seguia el fil del seu pensament va sentir algú que tocava una flauta, i aquell so va harmonitzar amb el seu estat d’ànim. Seguia pensant en la feina, però la càrrega del seu pensament era que, malgrat que ho tenia ficat al cap i que es trobava fent plans i maquinant en contra de la seva voluntat, allò no el tenia gaire atabalat. Era només la crosta de la seva pell, que s’arrencava constantment. Però les notes de la flauta li van arribar a les orelles provinents d’una esfera diferent d’aquella en la qual treballava, i li suggerien que desenvolupés certes facultats que tenia adormides. Aquelles notes van anar esborrant gentilment el carrer, el poble i l’estat en què vivia. Una veu li digué: per què et quedes aquí vivint aquesta vida mesquina i atrafegada si tens la possibilitat de tenir una existència gloriosa? Són aquestes mateixes estrelles, les que brillen damunt dels altres camps. Però, com es pot fugir d’aquesta condició i migrar cap allà? No podia pensar en res més que no fos practicar una nova austeritat, deixar que la seva ànima descendís al seu cos i el redimís i el tractés amb un respecte sempre creixent.





12. VEÏNS BESTIALS


De vegades tenia un company de pesca que venia pel poble fins a casa meva des de l’altra punta de la ciutat i el fet de pescar l’aliment del sopar era un exercici molt més social que el de menjar-se’l.

Ermità.[61] Em pregunto què deu estar fent el món, ara. Les últimes tres hores no he sentit res més que la llagosta entre els joncs. Els coloms estan tots adormits a les seves estaques, no se’ls sent voletejar. Era el corn de migdia del pagès, això que acabo de sentir des de més enllà del bosc? Les mans agafen la vedella salada i la sidra i el pa indi. Per què es preocupen tant, els homes? A aquell que no menja no li cal treballar. Em pregunto quant deuen haver recollit. Qui viuria on no es pot pensar pel lladruc del mastí? I ai, les feines de casa! Mantinguem ben brillants els poms de les portes i freguem les tines en aquest dia tan clar! M’estimaria més no tenir casa. Seria millor un arbre buit per a les visites del matí i els sopars amb amics! Només el ritme del pica-soques. Ui, abunden; el sol hi fa massa calor; neixen massa lluny en la vida, per a mi. Jo tinc aigua de la font i una llesca de pa negre al rebost. Escolta! Sento el brogit de les fulles. És algun gos de la ciutat mal alimentat que segueix el seu instint de caça? O el porc perdut que es diu que corre per aquests boscos i el rastre del qual segueixo després que hagi plogut? Ja s’atansa; tremolen els meus sumacs i gavarreres. Ei, senyor poeta, que ets tu? Què et sembla, avui, el món?

Poeta.[62] Mira aquests núvols suspesos! És el millor que he vist avui. No hi ha res com això en les velles pintures, res com això en les terres estrangeres, llevat que ens trobéssim a les costes espanyoles. És un cel autènticament mediterrani. He pensat que, com que m’he de guanyar la vida i avui encara no he menjat, vindria a pescar. Aquesta és la veritable ocupació dels poetes. És l’únic ofici que he après. Vine, som-hi.

Ermità. No m’hi puc resistir. El pa negre se m’està a punt d’acabar. Ben aviat em reuniré amb tu de bon grat, però he de concloure una seriosa meditació. Crec que ja l’estic acabant. Deixa’m sol, doncs, una estona. Però, per tal que no ens quedem enrere, comença a cavar una mica per trobar esquer, mentrestant. Per aquí costa trobar-hi cucs de pesca, perquè el sòl no s’ha adobat mai; la raça gairebé s’ha extingit. L’ocupació de cavar per trobar esquer és gairebé similar a la de pescar quan no es tracta de calmar-se la gana, i avui t’hi pots entretenir tot el dia. T’aconsello que cavis més enllà, entre els cacauets, on oneja la berbena. Crec que et puc garantir un cuc per cada tres cops d’aixada, si busques bé entre les arrels de les herbes, com si estiguessis traient males herbes. O bé, si decideixes anar més lluny no serà gens mala idea perquè he descobert que el bon esquer abunda en proporció al quadrat de la distància.

Ermità sol. A veure, on era? Crec que era aproximadament en aquest punt del pensament i que el món es veia des d’aquesta perspectiva. Aniré al cel o a pescar? Si posés fi aviat a aquesta meditació, se’m tornarà a presentar una ocasió tan bona com aquesta? Estava tan a prop de l’essència de les coses com mai en la meva vida. Em fa por que no podré recuperar aquells pensaments. Si servís de res els faria un xiulet. Quan ens fan una oferta, és savi dir que hi pensarem? Els meus pensaments no han deixat rastre i no sóc capaç de tornar a trobar el camí. En què estava pensant? Era un dia molt emboirat. Provaré amb tres frases de Confuci, a veure si m’ajuden a tornar a aquell estat. No sé si era malenconia o l’inici de l’èxtasi. Com a recordatori: només es presenta una oportunitat per a les coses.

Poeta. I ara, ermità, és massa d’hora? En tinc tretze de sencers i uns quants més que estan imperfectes o són més petits, però ja serviran per a les preses més xiques; no acabaran de cobrir l’ham del tot. Els cucs de la ciutat són massa grossos; un peix platejat se’n podria menjar un bon tros sense arribar a tocar l’ham.

Ermità. Bé, doncs, som-hi. Anem al Concord? És un bon lloc si no baixa massa ple.

Per què precisament els objectes que contemplem formen un món? Per què l’home té aquestes espècies d’animals per veïns, com si res més que un ratolí pogués omplir l’esquerda? Sospito que Pilpay i companyia han fet el millor ús dels animals perquè tots ells són animals de càrrega, en cert sentit, aptes per carretejar una part dels nostres pensaments.

Els ratolins que rondaven per casa meva no eren dels comuns de la zona, dels que es comenta que es van introduir al país, sinó dels salvatges (Mus leucopus) que no es troben a la ciutat. En vaig enviar un a un naturalista distingit i el va interessar molt. Quan m’estava construint la casa, un d’aquests animalons hi va fer el niu a sota i, abans que hagués acabat la segona capa del terra i hagués escombrat la brossa, ja treia el cap regularment a l’hora de dinar i es menjava les engrunes dels meus peus. Probablement no hagués vist mai cap home abans, i ben aviat es va fer familiar i corria per damunt les meves sabates i la meva roba. S’enfilava àgilment per les parets de l’habitacle amb impulsos curts, com un esquirol, al qual s’assemblava en els moviments. Un dia, al cap d’una temporada, mentre jo tenia els colzes sobre el banc, se’m va enfilar per la roba i la màniga, i es va posar a donar voltes pel paper amb què tenia el menjar embolicat, mentre jo el mantenia tancat. Aleshores el va començar a esquivar i a jugar a amagar fins que finalment vaig agafar un trosset de formatge amb els dits i el va venir a rosegar assegut a la meva mà. Després es va netejar el morro i les potes, com una mosca, i se’n va anar.

Un papamosques va fer el niu de seguida al meu cobert, i un pit-roig va buscar protecció en un pi que creixia al costat de casa. El juny la perdiu (Tetrao umbellus), que és un ocell molt tímid, va portar els polls a passejar per davant de la meva finestra, del bosc del darrere casa fins a davant de l’habitacle, cloquejant i cridant-los com una gallina; es va comportar talment com la gallina del bosc. Si se’ls atansa algú la mare els fa un senyal i ells es dispersen immediatament, com si un remolí de vent els hagués escombrat i s’assemblen tant a les fulles seques i branques que més d’un viatger ha posat el peu enmig d’una niuada i ha sentit el gir de la mare que surt volant, i el seu crit o miol neguitós o ha vist com aquesta agita les ales per atraure la seva atenció sense adonar-se de la proximitat dels polls. La mare de vegades pot girar i donar voltes d’una forma tan desmanegada que, per uns instants, costaria reconèixer de quina criatura es tracta. Els polls s’ajupen en silenci, moltes vegades amaguen el cap a sota una fulla i només fan cas de les indicacions que la seva mare els dóna des d’un tros lluny. Encara que tinguin algú a prop no marxaran corrents i es delataran. Encara que els trepitgessis o els tinguessis els ulls a sobre durant un minut, no t’adonaries de la seva presència. Els he tingut a les mans en aquesta època i només es preocupen, obedients a la seva mare i al seu instint, d’ajupir-se sense por ni tremolors. El seu instint és tan perfecte que, en una ocasió, després de deixar-los de nou a les fulles, acció en la qual un va caure de costat per accident, el vaig veure deu minuts més tard amb tots els altres encara amb aquella posició exacta. No són implumes com la majoria de polls, sinó que es desenvolupen amb més perfecció i precocitat fins i tot que els pollastres. L’expressió notablement adulta però innocent dels seus ulls oberts i serens és absolutament inoblidable. Tota la intel·ligència sembla reflectir-s’hi. Suggereixen no només la puresa de la infància sinó una saviesa esclarida per l’experiència. Un ull així no va néixer en el mateix moment que l’ocell sinó que és coetani del cel que reflecteix. En el bosc no es troba cap altra gemma igual. El viatger sovint no mira en un pou tan clar. L’esportista ignorant o insensat sovint dispara contra la mare en aquesta època i deixa aquests petits innocents com a presa d’alguna bèstia o ocell que volti per allà, o que gradualment es barregin amb les fulles seques amb què tant s’assemblen. Es diu que quan els incuba una gallina es dispersen directament per qualsevol alarma i que es perden perquè no tornen a sentir mai la crida de la mare que els hauria de tornar a agrupar. Les perdius eren les meves gallines i els meus polls.

És extraordinària la quantitat de criatures que viuen de forma salvatge i lliure, encara que en secret, als boscos, que tot i així s’alimenten a les proximitats de les ciutats i de la presència de les quals només en sospita el caçador. Quina discreció que empra la llúdria per viure aquí! Pot arribar a fer quatre peus de llarg, ben bé com un nen petitó, potser sense que el vegi mai cap humà. Abans veia l’ós rentador al bosc de darrere on tinc la casa, i probablement encara se sentin els seus gemecs a la nit. En general, descansava una o dues hores a l’ombra els migdies, després de sembrar, mentre dinava, i llegia una mica al costat d’un brollador que era la font d’un aiguamoll i d’un rierol i que sortia de sota el Brister’s Hill, a mitja milla del meu camp. L’aproximació a l’indret es feia per una successió de valls cobertes d’herba i plenes de pins joves fins a convertir-se en un bosc més gran a tocar de l’aiguamoll. Allà, en un lloc molt apartat i ombrívol, a sota d’un immens pi blanc, hi havia una clapa d’herba on asseure’s. Havia excavat al costat del brollador i hi havia fet un pou d’aigua gris clar on podia ficar la galleda sense enterbolir l’aigua, per la qual cosa hi anava gairebé cada dia a ple estiu, quan el llac estava més calent. Fins allà també hi anava la becada amb la seva niuada a buscar cucs al fang, volant a un peu damunt d’elles per la riba mentre els petits corrien a sota en grup; però finalment, en veure’m, ella deixava els seus petits i començava a girar al meu voltant, cada vegada més a prop fins que, quan la tenia a quatre o cinc peus fingia tenir les ales i les potes trencades per atreure’m l’atenció, i desviar-me dels polls, que ja haurien reprès la marxa fent ullades furtives i corrent en fila per l’aiguamoll tal com ella els ordenava. O bé sentia piular les cries sense veure la mare. Les tórtores també acudien al brollador o voletejaven de branca en branca dels pins blancs sobre el meu cap; o l’esquirol roig, que baixava pel tronc més proper, era especialment familiar i inquisitiu. Només cal asseure’s en un racó atractiu del bosc perquè tots els seus habitants apareguin per torns.

Vaig ser testimoni d’esdeveniments de caràcter menys pacífic. Un dia, quan vaig sortir a la llenyera, o més aviat a la meva pila de llenya, vaig observar dues formigues grosses, una de vermella i l’altra, molt més gran, de gairebé mitja polzada de llarg, negra, que lluitaven ferotgement. S’havien agafat i no es deixaven anar sinó que lluitaven i es barallaven i rodolaven pels trossets de fusta sense parar. En mirar-m’ho amb més deteniment vaig veure que els trossos de fusta estaven coberts d’aquelles lluitadores, que no era un duellum sinó un bellum, una guerra entre dues races de formigues, les vermelles sempre enfrontades a les negres i, amb freqüència, dues de vermelles per cada negra. Les legions d’aquells mirmidons[63] cobrien tots els turons i les valls del meu llenyer i el territori estava farcit de morts i moribunds, vermells i negres. Va ser l’única batalla que vaig presenciar, l’únic camp de batalla que vaig trepitjar mentre la batalla s’estava duent a terme; una guerra anihiladora; els rojos republicans d’una banda i els negres imperialistes de l’altra. Pertot arreu n’hi havia de lliurades al combat mortal, encara que sense fer cap soroll que jo pogués sentir, amb més resolució de la que mai hagin tingut soldats humans. Vaig veure una parella enganxada amb força en una vall assolellada entre els trossos de fusta, disposada a barallar-se a ple migdia fins que el sol es pongués o se’ls escapés la vida. La campiona vermella, més menuda, s’havia agafat com un vici al front de la seva adversària, i anant d’un cantó a l’altre per aquell camp en cap moment no va deixar de mossegar-li la base de l’antena, després d’haver-li arrencat l’altra; mentrestant, la negra, més forta, el feia anar d’un cantó a l’altre i, quan m’ho vaig mirar més de prop, vaig veure que ja li havia arrencat diversos dels seus membres. Lluitaven amb més obstinació que els gossos. Cap d’ells manifestava la més mínima intenció de retirar-se. Era evident que el seu crit de guerra era «Conquerir o morir». Mentrestant, una formiga vermella va arribar a la vessant de la vall, evidentment plena d’excitació, que o bé havia liquidat el seu enemic o bé encara no havia pres part de la batalla, probablement aquesta segona opció, perquè conservava totes les extremitats. La seva mare li havia ordenat que tornés amb l’escut o sobre seu. Potser era un Aquil·les, que havia nodrit la seva ira a part i ara venia a venjar o rescatar el seu Pàtrocle. D’un tros lluny va copsar aquell combat desequilibrat (les negres eren gairebé el doble de grans que les vermelles), s’hi va apropar ràpidament fins que es va posar en guàrdia a mitja polzada dels combatents; aleshores, en veure la seva oportunitat, va saltar a sobre el guerrer negre i va començar les seves operacions a prop de l’arrel de la seva pota davantera dreta, amb la qual cosa deixava que el seu enemic triés qualsevol dels seus membres; així, hi havia tres formigues unides per la vida, com si s’hagués inventat una nova mena d’atracció davant de la qual empal·lidien tots els forrellats i ciments. Arribat aquell punt ja no m’hauria sorprès descobrir que tinguessin les respectives bandes musicals col·locades en algun tros de fusta eminent tocant el seu himne nacional mentrestant per esperonar els lents i animar els combatents moribunds. Jo mateix estava, fins a cert punt, emocionat com si es tractés d’homes. Com més s’hi pensa menys diferències s’hi troben. Certament no hi ha cap lluita registrada en la història de Concord, com a mínim, per no dir en la història d’Amèrica, que es pugui comparar amb aquesta, ja sigui per la quantitat de combatents com per la demostració de patriotisme i heroisme. Pel volum i la carnisseria era un Austerlitz o un Dresden. La batalla de Concord! Dos morts del bàndol patriota i Luther Blanchard ferit! Per què aquí cada formiga era un Buttrick —«Foc! Per l’amor de Déu, foc!»— i milers van compartir la sort de Davis i Hosmer. No hi havia cap mercenari. No dubto que lluitaven per un principi, igual que els nostres avantpassats, i no pas per estalviar-se un impost de tres penics en el te; i els resultats d’aquella batalla seran tan importants i memorables per a aquells a qui concerneix, com per als de la batalla de Bunker Hill, com a mínim.

Vaig agafar el trosset de fusta en què aquelles tres formigues que he descrit s’estaven barallant, el vaig dur a casa i el vaig posar a sota un vas a l’ampit de la finestra per tal d’observar-les. En mirar pel microscopi la primera de les formigues vermelles que he mencionat, vaig observar que, tot i que mossegava repetidament la pota dreta de la seva enemiga després d’haver-li arrencat l’antena que li quedava, tenia el pit estripat i exposava les entranyes a les mandíbules de la guerrera negra, el tòrax de la qual era aparentment massa gruixut per obrir-l’hi; i els carboncles foscos dels ulls de la patidora brillaven amb una ferocitat que només es veu en les guerres. Es van seguir barallant mitja hora a sota el vas i, quan vaig tornar-les a mirar, la guerrera negra havia separat els caps dels cossos de les seves enemigues, que encara vius, s’aguantaven un a cada costat d’ella com trofeus fantasmagòrics al seu arçó, aparentment enganxats encara amb força, i se n’intentava desfer amb una lluita ja més debilitada, sense antenes i amb el que li quedava d’una sola pota i no sé quantes ferides més, la qual cosa, al cap de mitja hora més, va aconseguir. Vaig alçar el vas i ella va marxar per l’ampit en aquell estat de mutilació. Si finalment va sobreviure al combat i va passar-se la resta dels seus dies en algun Hotel des Invalides, no us ho podria dir, però vaig pensar que el seu esforç ja no serviria de gaire res més, després d’allò. Mai no vaig saber quin bàndol va sortir guanyador de la lluita ni la causa de la guerra, però durant el que quedava de dia em vaig sentir excitat i turmentat per haver presenciat la lluita, la ferocitat i la carnisseria d’una batalla humana a la porta de casa.

Kirby i Spence ens expliquen que fa molt de temps que les formigues es barallen i ens informen de la data més antiga de què es té constància, encara que diuen que Huber és l’únic autor modern que sembla que les ha presenciat. «Eneas Silvius», diuen, «després d’oferir una explicació molt detallada d’una batalla executada amb gran obstinació entre una formiga gran i una de petita al tronc d’un perer», afegeixen que «aquesta acció va tenir lloc en el pontificat d’Eugeni IV, en la presència de Nicholas Pistoriensis, un advocat eminent que va relatar tota la història de la batalla amb la màxima fidelitat». Olau Magne té constància d’un altre esdeveniment similar entre formigues grans i petites en què les petites, que en van sortir victorioses, es diu que van enterrar els cossos dels seus soldats, però que van deixar els de les seves enemigues gegants com a preses per als ocells. Aquest esdeveniment va ocórrer abans de l’expulsió del tirà Cristià II de Suècia. La batalla de què vaig ser testimoni va tenir lloc a la presidència de Polk, cinc anys abans de la promulgació de la Llei d’Esclaus Fugitius de Webster.

Més d’un gos de la ciutat, únicament capaç de seguir el rastre d’una tortuga de terra en un rebost, remenava el cul pel bosc sense que el seu amo ho sabés i olorava inútilment els caus de la vella guilla i de les marmotes, potser dirigit per les ordres d’algun gos salvatge que recorria el bosc amb agilitat i potser encara sabia inspirar un terror natural en els seus habitants; ara, un tros més endarrere del seu guia, bordava com un brau caní a algun esquirol xic que s’havia enfilat en algun arbre per examinar el territori, o bé trotava i feia tombar els arbustos amb el seu pes imaginant que seguia el rastre d’algun membre extraviat de la família dels jerbus. En una ocasió em vaig sorprendre de veure un gat que caminava per una riba pedregosa del llac, perquè no és habitual que es passegin tan lluny de casa. La sorpresa va ser mútua. No obstant això, el gat més domèstic, que es passa el dia ajagut en alguna catifa, al bosc sembla trobar-s’hi com a casa i, pel seu comportament astut i furtiu, demostrà que pertany allà més que no pas alguns dels habitants més regulars. Un dia que estava collint nabius em vaig trobar una gata amb gatets pel bosc, bastant salvatges, i tots ells, igual que la seva mare, van corbar l’esquena i m’ensenyaven les dents. Uns quants anys abans de venir a viure al bosc hi havia el que s’anomenava un «gat alat» en una de les granges de Lincoln més properes al llac, a la del senyor Gilian Baker. Quan el vaig anar a visitar el juny de 1842, havia sortir a caçar pel bosc, com feia habitualment (no estic segur de si era mascle o femella, per la qual cosa faig servir el pronom més comú), però la seva mestressa em va dir que havia aparegut pel veïnat feia una mica més d’un any, per l’abril, i que finalment s’havia instal·lat a casa seva; que tenia el pèl fosc, d’un color gris marronós amb una taca blanca al coll, i amb els peus blancs, i que tenia una cua peluda com la d’una guilla; que a l’hivern el pèl se li feia més gruixut i llis pels costats i que li formava unes tires de deu o dotze polzades de llarg per dues i mitja d’ample, com una mata de pèl a sota la barbeta, amb la part superior llisa i la inferior escabellada. Tots aquests atuells addicionals a la primavera li queien. Em van donar un parell de les seves «ales», que encara conservo. No hi ha cap indici de membrana. Hi havia gent que creia que era mig esquirol volador o un altre animal salvatge, la qual cosa és impossible perquè, d’acord amb els naturalistes, s’han produït híbrids prolífics de la unió de martes i gats domèstics. Aquest seria el meu gat ideal, si en tingués un; per què no hauria de ser alat, el gat d’un poeta, igual que el seu cavall?

A la tardor va arribar el cabussó (Colymbus glacialis), com era habitual, a mudar el pèl i a banyar-se al llac, i a fer ressonar les seves rialles pel bosc abans que m’hagués llevat. Al rumor de la seva arribada tots els caçadors de Mill-dam es posen en alerta, en calesses o a peu, de dos en dos o de tres en tres, amb rifles especialitzats i bales còniques i prismàtics. Van pel bosc xiuxiuejant com les fulles de la tardor, com a mínim deu per cada cabussó. N’hi ha que s’aturen en aquest costat del llac, uns altres en un altre, perquè el pobre ocell no pot ser omnipresent; si es capbussa per aquí haurà de sortir per allà. Però ara comença a bufar el bon vent d’octubre que fa aixecar les fulles i arrissa la superfície de l’aigua, per tal que no es pugui sentir ni veure cap cabussó, malgrat que els seus enemics registren el llac amb els seus prismàtics i fan ressonar les seves descàrregues al bosc. Les ones s’eleven generoses i corren amb fúria, es posen del costat dels ocells aquàtics i els nostres caçadors han de retirar-se a la ciutat, la botiga o les feines inacabades. Però massa sovint se sortien amb la seva. Quan anava a buscar una galleda d’aigua al llac al matí, veia sovint aquest meravellós ocell que s’allunyava uns metres de la meva cala. Si intentava atrapar-lo amb la barca per tal de comprovar com maniobraria, es capbussava i es perdia completament de manera que no aconseguia tornar-lo a localitzar, algunes vegades, fins a última hora del dia. Però jo per a ell era alguna cosa més que un competidor a la superfície. Amb la pluja solia fugir.

Una tarda molt tranquil·la d’octubre, mentre jo remava a tocar de la riba nord del llac, perquè en dies com aquell se solen posar als llacs, com cau la innocència, i després d’haver buscat en el llac algun cabussó, de sobte un, que sortia nedant de la riba cap al centre a pocs metres d’on era jo, va deixar anar la seva rialla salvatge i es va delatar. El vaig seguir amb un rem i ell es va capbussar, però quan va tornar a sortir jo encara estava més a prop d’ell que abans. Ell es submergí de nou, i jo vaig calcular malament la direcció que prendria i ens vam quedar a cinquanta vares l’un de l’altre quan va sortir a la superfície en aquella ocasió, perquè jo havia contribuït a eixamplar la separació; un cop més va fer una rialla alta i llarga, amb més motius que abans. Maniobrava amb tanta destresa que no jo no era capaç d’atansar-m’hi fins a estar a menys de dotze vares. Cada vegada, quan ell sortia a la superfície, girava el cap d’aquí cap allà, examinava fredament l’aigua i la terra i, aparentment, escollia la direcció que pogués sortir on hi havia més aigua i a més distància de la barca. Era sorprenent la rapidesa amb què prenia les decisions i les duia a terme. De seguida em va tenir a la part més ampla del llac i no el vaig aconseguir treure d’allà. Mentre ell pensava en alguna cosa jo procurava endevinar els seus pensaments. Era un joc formidable per jugar a la superfície plana del llac, un home contra un cabussó. Tot d’una l’adversari desapareix per sota el tauler de joc i el problema és haver-se col·locat el més a prop possible d’ell quan torni a aparèixer. De vegades apareixia inesperadament pel costat oposat al meu, per la qual cosa aparentment havia d’haver passat directament per sota la barca. S’aguantava tant la respiració i era tan incansable que després d’anar nedant fins al punt més allunyat encara es tornava a submergir immediatament. Aleshores ningú podria endevinar en quin punt del llac profund, per sota la superfície llisa de l’aigua, podia estar nedant a corre-cuita com un peix, perquè tenia el temps i l’habilitat de visitar el fons del llac en la seva part més profunda. Es diu que se n’han pescat als llacs de Nova York a vuitanta peus per sota la superfície amb hams preparats per a les truites, encara que el Walden és més profund. Quina sorpresa es devien endur els peixos en veure aquell visitant desgarbat d’una altra esfera nedant a tota bufa entre els seus bancs! No obstant això, sembla que coneix amb la mateixa seguretat el seu camí a sota l’aigua que a la superfície, i a sota hi neda molt més ràpidament. En una o dues ocasions vaig veure una onada per allà on s’aproximava a la superfície, el vaig veure a ell treure el cap només per fer un reconeixement i tornar-se a submergir de nou. Vaig pensar que per a mi seria tan útil descansar sobre els rems i esperar que reaparegués que intentar calcular per on sortiria, ja que una vegada i una altra, quan posava els ulls sobre la superfície en una direcció, la seva rialla sobrenatural em sorprenia pel darrere. Però, per què, després de demostrar aquella gran habilitat, es traïa invariablement només de treure el cap amb aquella rialla escandalosa? No el delatava prou el pit blanc? Certament era un cabussó ximplet, vaig pensar. Sentia el xipolleig de l’aigua quan emergia i així era com el descobria. Però una hora després semblava tan fresc com al principi, es capbussava com volia i nedava fins més enllà que al primer cop. Era sorprenent veure amb quina serenitat s’allunyava amb el pit tranquil després de sortir a la superfície, fent tota la feina per sota amb aquell parell de potes de palmípede. La seva nota habitual era aquella rialla diabòlica, en certa mesura semblant a la de les aus aquàtiques. No obstant això, en algunes ocasions, quan aconseguia burlar-se més de mi i sortia a molta distància, murmurava un udol sobrenatural, segurament més semblant al d’un llop que al d’un ocell; igual que quan una bèstia enfonsa el morro al terra i udola deliberadament. Era la veu del cabussó, potser el so més salvatge que hagi sentit mai per aquí i que ressonava per tot el bosc. Vaig arribar a la conclusió que es reia dels meus esforços des de la seguretat de tenir els seus recursos controlats. Tot i que el cel s’havia tapat, el llac estava tan quiet que podia veure per quin punt de la superfície sortia encara que no el sentís. El seu pit blanc, la quietud de l’aire i la calma de l’aigua li anaven en contra. Al cap d’una estona, després que sortís a cinquanta vares, va deixar anar un dels seus udols prolongats, com si fes una crida al déu dels cabussons demanant ajuda, i immediatament va començar a bufar un vent de l’est que va arrissar la superfície i va omplir l’aire d’una boira ploranera que em va impressionar com si fos la resposta a la pregària del cabussó i el seu déu estigués enfadat amb mi, per la qual cosa el vaig deixar desaparèixer en aquella superfície tumultuosa.

Durant hores, els dies de tardor, observava els ànecs com canviaven hàbilment de rumb i viraven i es mantenien al centre del llac, lluny dels caçadors. Uns trucs que deurien haver hagut de practicar menys a les badies de Louisiana. Quan es veien obligats a alçar el vol de vegades volaven en cercle sobre el llac a una altura considerable, des de la qual devien veure fàcilment els altres llacs i el riu, com puntets negres al cel, i quan em pensava que feia estona que se n’havien anat, tornaven a baixar amb un vol inclinat d’un quart de milla des d’una part distant que havia quedat lliure. No obstant això, no vaig esbrinar què en treien, a banda de la seguretat, de nedar al centre del Walden, llevat que els agradessin aquelles aigües pels mateixos motius que a mi.





13. ESCALFAR LA CASA


A l’octubre vaig anar a fer la verema als prats del costat del riu i em vaig carregar de gotims més preciosos per la seva bellesa i fragància que com a aliment. Allà, també, vaig admirar, tot i que no vaig collir-ne, els nabius vermells, petites gemmes encerades que penjaven de les herbes del prat, perlats i roigs, que el pagès cull amb un rasclet lleig que deixa el prat suau ben escabellat després d’haver-ho mesurat tot sense gaires miraments a pes i a dòlars i d’haver venut les restes del prat a Boston i Nova York, on en faran melmelada per satisfer els gustos dels amants de la naturalesa d’allà. Igualment els carnissers arrenquen la llengua dels bisons de les pastures sense consideració de la planta pansida i esquinçada. El fruit brillant del carroll servia, de la mateixa manera, simplement d’aliment per als meus ulls, però vaig collir unes quantes pomes silvestres per coure a foc lent que el propietari i els vianants havien passat per alt. Quan les castanyes estaven madures en recollia una bona pila per a l’hivern. En aquella època, era molt emocionant recórrer els boscos de castanyers de Lincoln (actualment dormen el son etern a sota el tren)[64] amb una bossa a l’esquena i un bastó a la mà per obrir les bardisses, perquè no sempre esperava que glacés, entre els cruixits de les fulles i la reprovació dels esquirols vermells i els gaigs, a qui de vegades robava les castanyes mig consumides, perquè tenia la garantia que els exemplars que ells escollien eren els que contenien el millor fruit. En algunes ocasions m’enfilava als arbres i sacsejava les branques. També n’hi havia a darrere casa, i un arbre immens que gairebé la tapava era, quan estava florit, un gran ram que perfumava tota la zona però que els esquirols i els gaigs es quedaven amb gairebé la totalitat del seu fruit; els gaigs apareixien en estols a primera hora del matí i collien les castanyes abans que caiguessin. Jo els vaig cedir aquells arbres i vaig anar a visitar els boscos més llunyans que estaven formats exclusivament de castanyers. Aquelles castanyes, mentre n’hi havia, eren un bon substitut del pa. És possible que n’hi hagi molts més, de substituts. Un dia, mentre removia la terra per buscar cucs per pescar, vaig trobar el cacauet tuberós (Apios tuberosa) dins la beina, la patata dels aborígens, una mena de fruit fabulós que havia començat a dubtar de si de petit n’havia desenterrat i menjat o de si tot allò havia estat un somni. Havia vist moltes vegades aquella flor que feia, d’un vermell de vellut, sospesa per les tiges d’altres plantes sense saber que es tractava de la mateixa. El cultiu gairebé n’ha causat l’extinció. Té un gust dolç, molt semblant al de la patata congelada, i jo el trobo més bo bullit que rostit. Aquest tubercle semblava una dèbil promesa de la naturalesa de criar els seus fills i alimentar-los amb simplicitat en un període futur. En aquests temps de vaques grasses i camps de gra onejants, aquesta arrel humil, que antigament va ser el tòtem d’una tribu índia, està bastant oblidada, o és només coneguda per les flors de la planta enfiladissa que fa; però deixeu que la naturalesa regni una vegada més i el luxuriós gra anglès probablement desapareixerà davant d’una miríada d’enemics, i sense la cura de l’home, el corb durà l’última llavor de blat de moro al gran camp de blat de moro del déu indi del sud-oest, d’on es diu que la va dur; en canvi, l’ara gairebé extingit cacauet tuberós potser reviurà i florirà malgrat les glaçades i l’entorn salvatge, demostrarà que és indígena i recuperarà la seva importància i dignitat ancestrals com a dieta de la tribu dels caçadors. Alguna Ceres o Minerva índia n’ha d’haver estat la inventora i custòdia, i quan s’instauri aquí el regne de la poesia, les seves fulles i beines es representaran en les nostres obres d’art.

A principis de setembre ja vaig veure dos o tres aurons petits que s’havien tornat rogencs a l’altra banda del llac, per sota d’on se separaven els troncs blancs de tres trèmols americans, a la punta d’un promontori, a tocar de l’aigua. Ai, quants contes relata el seu color! I gradualment, setmana rere setmana, sorgí el caràcter de cada arbre, que s’admirava reflectit al mirall llis del llac. Cada matí, el director d’aquesta galeria penjava un quadre nou a les parets, que es distingia pels colors, més brillants i harmònics que els del quadre vell.

A l’octubre les vespes apareixien a milers al meu habitatge, com si aquell fos el seu allotjament de l’hivern, i se m’instal·laven a les finestres i a les parets, la qual cosa de vegades frenava les ganes d’entrar als meus visitants. Cada matí, quan estaven ensopides pel fred, en treia unes quantes amb l’escombra, però no em vaig atabalar a treure-les totes; fins i tot em sentia afalagat pel fet que veiessin casa meva com un refugi desitjable. Mai no em van molestar seriosament, encara que compartíssim el llit; i van desaparèixer de forma gradual, no sé per quines escletxes, quan van haver evitat l’hivern i el fred inexplicable.

Igual que les vespes, abans de refugiar-me a l’allotjament d’hivern el novembre, em solia acostar a la riba nord-est del Walden, on el sol, que es reflectia en el bosc de pins i la riba pedregosa, convertia el llac en una llar de foc; és molt més agradable que t’escalfi el sol mentre sigui possible que no pas un foc artificial. Així doncs, em vaig escalfar amb les brases enceses que l’estiu, talment com un caçador que se n’hagués anat, havia deixat.

Quan vaig haver de construir la xemeneia vaig estudiar l’ofici de paleta. Els maons, que eren de segona mà, s’havien de netejar amb la paleta, amb la qual cosa vaig aprendre més de l’habitual de les qualitats dels maons i les paletes. El ciment que tenien enganxat tenia cinquanta anys i es deia que cada dia es tornava una mica més dur; però aquesta és una d’aquelles coses que als homes els encanta de repetir, siguin certes o no. Aquestes dites sí que es fan més fortes amb el temps i caldrien molts cops de paleta per treure-les de la ment dels setciències. Molts pobles de Mesopotàmia es van construir amb maons de segona mà de molt bona qualitat que es van obtenir de les ruïnes de Babilònia, i el ciment que tenen enganxat és més vell i probablement encara més dur. Fos com fos, em va sorprendre la duresa peculiar de l’acer que resistia tants cops violents sense fer-se malbé. Com que els meus maons ja havien estat en una llar de foc, encara que enlloc no vaig llegir-hi el nom de Nabucodonosor, vaig triar els maons de llar de foc que vaig ser capaç de trobar, per estalviar-me temps i esforços, i vaig omplir els espais entre ells amb pedres de la riba del llac, d’on també vaig agafar sorra blanca per fer el ciment. Em vaig endarrerir molt amb la llar de foc, perquè era la part més vital de la casa. De fet, vaig treballar amb tanta deliberació que tot i que vaig començar arran de terra al matí, una filera de maons que s’alçaven uns quants centímetres del terra em van servir de coixí aquella nit. Així i tot, no va ser pas allò el que em va causar torticoli; ja en tenia d’abans. Vaig allotjar un poeta[65] durant un parell de setmanes en aquella època, la qual cosa em va fer afanyar per qüestions d’espai. Ell va dur un ganivet, tot i que jo en tenia dos, i el solíem netejar clavant-lo a terra. Compartia amb mi les tasques de la cuina. M’agradava veure la meva feina que s’alçava recta i sòlida per passos i deixava veure que, si procedia lentament, duraria molt de temps. La xemeneia, fins a cert punt, és una estructura independent, que surt de terra i s’alça a través de la casa fins al cel; de vegades es manté dreta fins i tot després que es cremi la casa i la seva importància i independència són evidents. Això era a finals d’estiu. Ara ja era novembre.

El vent del nord havia començat a refredar el llac, encara que van caldre moltes setmanes de vent constant per aconseguir-ho, perquè és molt profund. Quan vaig començar a encendre el foc al vespre, abans d’enguixar la casa, la xemeneia xuclava el fum especialment bé gràcies a les moltes escletxes entre els taulons. No obstant això, vaig passar unes tardes molt agradables en aquell apartament fresc i ventilat, envoltat de taulons marrons sense polir plens de nusos, i bigues amb escorça al sostre. Casa meva mai no em va plaure tant visualment després d’enguixar-la, tot i que he de confessar que era més còmoda. Qualsevol apartament en què habiti un home, no hauria de ser prou alt per crear una certa obscuritat per damunt del cap, on les ombres tremoloses poguessin jugar durant la tarda entre les bigues? Aquestes formes són més grates a la fantasia i la imaginació que les pintures al fresc o el mobiliari més car. Podria dir que aleshores fou quan vaig començar a habitar casa meva, quan vaig començar a emprar-la per escalfar-me i refugiar-me. Tenia un parell de capfoguers per mantenir la llenya ben posada, i m’agradava veure com es formava el sutge al fons de la llar de foc que havia construït, per la qual cosa atiava el foc amb més dret i satisfacció del que era habitual. El meu habitatge era petit i amb prou feines tenia l’espai necessari perquè un so hi ressonés; però semblava més gran perquè era un sol espai i estava allunyat de tots els veïns. Totes les atraccions de la casa estaven concentrades en una mateixa sala; era cuina, habitació, sala d’estar i rebost, i em permetia gaudir de qualsevol satisfacció que pares i fills, amos i criats, treuen de viure en una casa. Cató diu que el pare de família (patrem familias) ha de tenir a la casa de camp cellam oleariam, vinariam, dolia multa, uti lubeat caritatem expectare, et rei, et virtuti, et gloriae erit, és a dir, «un celler per a l’oli i el vi, molts barrils per suavitzar els temps difícils, la qual cosa serà per al seu benefici, virtut i glòria». Al celler hi tenia un sac de patates, uns dos quarts de pèsols amb corcs i al prestatge una mica d’arròs, una gerra de melassa i una mica de farina de sègol i de blat.

De vegades somnio en una casa més gran i més plena de gent, construïda en una edat d’or amb materials duradors i sense guarnicions carregades, la qual, igualment, pot estar formada per un sol espai, una sala extensa, basta, substancial i primitiva, sense sostre ni guix, amb les bigues i les juntes vistes que suporten una mena de cel inferior a sobre els seus habitants, útil per resguardar-se de la pluja i la neu, on es posen els travessers del rei i la reina per retre’ls homenatge, un cop hagueu reverenciat el prostrat Saturn de l’antiga dinastia en creuar el llindar; una casa cavernosa en la qual per tal de veure el sostre cal alçar una torxa; en la qual alguns poguessin viure a la llar de foc, uns altres a l’ampit de la finestra i uns altres al banc, uns a un extrem de la sala i uns altres a l’altre, i alguns a les bigues amb les aranyes, si així ho volguessin; una casa a la qual s’entri en obrir la porta exterior i on no hi ha més cerimònies; on el viatger cansat es pugui rentar i menjar, conversar i dormir sense haver de seguir viatjant; el refugi que estaríeu contents de trobar-vos una nit de tempesta, en el qual hi ha tots els essencials d’una casa i res per a les feines de la llar, on es poguessin veure tots els tresors de la casa d’un simple cop d’ull i on tot el necessari estigués penjat d’un ganxo; al mateix temps cuina, rebedor, sala d’estar, dormitori, magatzem i altell; on es veiessin coses tan necessàries com un barril o una escala, coses tan pràctiques com un armari, i se sentís bullir l’olla i paraules de respecte pel foc amb què es cou el sopar, pel forn en què es cou el pa, i on els mobles i estris necessaris siguin la principal guarnició; on la bugada no es dugui a fora, ni s’apagui el foc, ni s’enfadi la mestressa, i on potser de vegades t’hagin de fer apartar de la trapa per tal que el cuiner pugui baixar al celler i així saber si el terra és sòlid o buit sense haver de picar de peus a terra. Una casa l’interior de la qual és ample i manifest com el niu d’un ocell i a la qual no es pot entrar per la porta principal ni la del darrere sense veure alguns dels seus habitants; on ser un convidat vol dir ser presentat amb la llibertat de la casa i no pas cautelosament exclòs de set vuitenes parts, tancat en una cel·la concreta on et diguin que et sentis com a casa, en un confinament solitari. Actualment l’amfitrió no t’admet a la seva llar, sinó que demana al paleta que us en faci una en algun racó del passadís, i l’hospitalitat és l’art de mantenir-nos a la major distància possible. Hi ha tant de secret per la cassola com si hagués fet alguna cosa per enverinar-te. Sóc conscient que he estat en propietats de molts homes de les quals m’haurien pogut demanar legítimament que marxés, però no sóc conscient d’haver estat a casa de molts homes. En una casa com la que he descrit hi podria visitar un rei i una reina que hi visquessin amb la meva roba vella, si passés per allà; però tot el que voldria aprendre seria com sortir d’esquena d’un palau modern, si mai em topo amb cap.

Semblaria que el llenguatge de les sales d’estar perdés tot el nervi i es degenerés en una simple xerrameca, amb les nostres vides ben allunyades dels seus símbols, i les metàfores i els trops tan forçats, com si es tractés de muntacàrregues amb cordes; dit d’una altra manera, la sala d’estar es troba molt lluny de la cuina i del taller. Fins i tot el sopar és només la paràbola d’un sopar, en general. Com si només el salvatge visqués prou a prop de la Natura i la Veritat per demanar que li deixessin un trop. Com pot l’erudit, que viu allunyat al territori nord-oest de l’illa de Man, dir què és parlamentari a la cuina?

No obstant això, només un o dos dels meus convidats van gosar quedar-se i menjar farinetes amb mi; quan veien que s’apropava la crisi s’afanyaven a tocar el dos, com si haguessin tremolat els fonaments de la casa. En canvi ha resistit moltes farinetes.

No vaig enguixar les parets fins que va començar a glaçar. Per fer-ho, vaig dur sorra més blanca i fina de la riba oposada del llac amb la barca, un mitjà de transport que, si hagués estat necessari, m’hauria temptat a anar molt més lluny. Mentrestant, havia cobert la casa de teules de fusta per tots costats. En posar els llistons vaig estar content de veure que era capaç de clavar els claus amb un sol cop de martell, i tenia ganes de dur el morter de la fusta a la paret d’una forma neta i ràpida. Vaig recordar la història d’un tipus presumit que, tot mudat, solia passejar-se per la ciutat i donar consells als treballadors. Un dia es va atrevir a canviar les paraules per fets, es va arromangar els punys, va agafar una paleta d’arrebossar i, després de carregar-la sense contemplacions, amb una mirada complaent als llistons del sostre, on va dirigir el gest, immediatament va rebre tot el contingut al pit emmidonat, fet que el va deixar desconcertat. Vaig admirar novament l’economia i conveniència de l’enguixat, que aïlla del fred amb gran eficàcia i ofereix un acabat bonic, i vaig aprendre els diversos incidents a què s’exposa l’enguixador. Em va sorprendre veure la set que tenien els maons, que es van beure tota la humitat del guix abans que hagués tingut temps d’allisar-lo, i la quantitat de galledes d’aigua que es necessiten per batejar una casa nova. L’hivern anterior havia fet una petita quantitat de calç cremant petxines de l’Unio fluviatilis, que proporciona el nostre riu, només per les ganes d’experimentar, de manera que sabia d’on sortien els meus materials. Hauria pogut trobar bona pedra calcària a una milla o dues i l’hauria pogut cremar personalment, si me n’hagués preocupat.

Mentrestant, el llac s’havia anat cobrint a les cales més obagues i d’aigües poc profundes, uns dies o fins i tot setmanes abans de les glaçades generals. El primer gel resulta especialment interessant i perfecte, dur, fosc i transparent, i ofereix la millor oportunitat per examinar el fons del llac, allà on no és gaire profund; et pots estirar sobre una capa de només un parell de centímetres de gruix, com un insecte patinador sobre la superfície de l’aigua, i estudiar el fons del llac lliurement, que només es troba a cinc o set centímetres, com una imatge darrere un vidre, i l’aigua necessàriament calmada. A la sorra hi ha molts solcs, allà on alguna criatura ha passat una i una altra vegada; i pel que fa a despulles, està ple dels capolls d’eruga, fets de grans diminuts de quars blanc. Potser hagin estat aquests capolls els causants dels solcs, tot i que es veuen massa grans i amples perquè sigui així. Però el propi gel és l’objecte de més interès, encara que cal aprofitar la primera oportunitat per estudiar-lo. Si s’examina a primera hora del matí, just després que s’hagi format, es veu com la major part de les bombolles, que al principi semblaven estar atrapades a dins, es troben a sota la superfície inferior, i que s’eleven sense parar del fons; mentre el gel és així de sòlid i fosc permet veure l’aigua a través seu. Aquestes bombolles fan entre una vuitantena i una vuitena part d’una polzada de diàmetre, molt clares i boniques, i a través del gel pots veure-t’hi reflectit. N’hi pot haver trenta o quaranta per polzada quadrada. A l’interior del gel també hi ha unes bombolles perpendiculars, estretes i llargues, d’aproximadament mitja polzada de llarg, com cons afilats amb la punta cap enlaire; o més sovint, si el gel és recent, bombolles contigües perfectament esfèriques una damunt de l’altra, com un collaret. Però aquestes bombolles de dins el gel no són tan nombroses ni evidents com les de sota. De vegades llançava pedres al gel per comprovar-ne la solidesa, i les que el trencaven s’enduien al fons una mica d’aire amb el qual es formaven unes bombolles molt grans i cridaneres, de color blanc. Un dia en què vaig tornar al mateix lloc al cap de quaranta-vuit hores, vaig trobar aquelles bombolles grosses encara perfectes, tot i que s’havia format una polzada més de gel, tal com podia veure clarament a la vora d’una panna. Com que els dos últims dies havia fet molta calor, com un estiu indi, el gel no era transparent, mostrava el color verd fosc de l’aigua i el fons, però opac i blanquinós o gris, i tot i que era el doble de gruixut no era pas més fort que abans, perquè les bombolles d’aire s’havien eixamplat amb la calor i es movien plegades, i havien perdut la regularitat; ja no estaven exactament una damunt de l’altra sinó que tenien la disposició que tindrien una colla de monedes de plata llançades dins d’una bossa, unes encobertes amb les altres, en capes fines, com si ocupessin esquerdes. Havia desaparegut la bellesa del gel, i ja era massa tard per estudiar el fons del llac. Encuriosit per saber quina posició ocupaven les meves grans bombolles en relació amb el gel nou, vaig trencar un tros de panna en què n’hi havia una de mitjana i el vaig girar. El gel nou s’havia format pel voltant i per sota de la bombolla, de manera que aquesta estava entre dues capes de gel. Es trobava dins de la capa inferior però topava amb la superior, i era aplanada, o potser lleugerament lenticular, amb les vores arrodonides, d’un quart de polzada de gruix per quatre polzades de diàmetre. Em va sorprendre veure que directament a sota la bombolla el gel es fonia amb una gran regularitat amb la forma d’un plat invertit, fins a una alçada de cinc vuitens de polzada a la part central i deixant una lleugera separació entre l’aigua i la bombolla, amb prou feines d’una vuitena part d’una polzada. Amb aquella partició, moltes de les bombolles petites havien explotat, i probablement no hi havia gel en absolut a sota les bombolles més grosses, que feien un peu de diàmetre. Vaig deduir que la infinitat de bombolles diminutes que havia vist en primer lloc contra la superfície del gel ara devien estar igualment congelades i que, cada una d’elles, en la seva mesura, funcionava com una lent per sota el gel per fondre’l i debilitar-lo. Aquelles bombolles són les petites pistoles d’aire comprimit que contribueixen a fer trencar i cruixir el gel.

Finalment va arribar l’hivern més sever, just quan vaig acabar d’enguixar, i el vent va començar a udolar al voltant de la casa com si fins aleshores no hagués tingut permís per fer-ho. Nit rere nit les oques s’atansaven en la foscor amb un xivarri i rumor d’aleteig, fins i tot un cop la terra estava coberta de neu, i algunes s’aclofaven al Walden i algunes altres volaven arran de bosc en direcció a Fair Haven, amb destinació a Mèxic. Moltes vegades, en tornar de la ciutat a les deu o les onze de la nit, sentia les passes d’un estol d’oques, o de vegades d’ànecs, sobre les fulles seques del bosc del costat d’un toll del llac a darrere casa, on anaven a menjar, i el suau clacar de la guia quan s’afanyaven a marxar. El 1845 el Walden es va glaçar completament per primera vegada la nit del 22 de desembre, quan el llac de Flint i altres de més poc profunds així com el riu s’havien glaçat feia deu dies o més; el 1846, el dia 16; el 1949, cap al 31; i el 1950, cap el 27 de desembre; el 1952, el dia 5 de gener; el 1953, el 31 de desembre. La neu cobria la terra des del 25 de novembre i m’envoltava d’un escenari hivernal. Em vaig refugiar encara més dins la meva closca i vaig intentar mantenir un foc ben viu tant a casa com al pit. La meva ocupació a l’exterior en aquells dies era la de recollir fusta morta del bosc, dur-la a les mans o a l’esquena, o de vegades arrossegar un pi mort a sota el braç fins a la meva cabana. Una vella bardissa que feia de fita que havia vist dies més bons fou una bona presa per a mi. La vaig sacrificar a Vulcà, perquè ja havia conclòs el seu servei al déu Terminus. El sopar és un esdeveniment molt més interessant si s’ha anat a la neu a caçar, o a robar, diríeu, el combustible per fer-lo! El pa i la carn són més dolços.[66] Als boscos del voltant de les nostres ciutats hi ha prou trossos de llenya de tota mena per escalfar molts focs, però actualment no n’escalfen cap, i hi ha gent que creu que impedeixen el creixement del bosc jove. També hi havia la fusta que arrossega l’aigua i queda a la deriva del llac. Durant l’estiu vaig trobar una barcassa feta amb troncs de pi, amb escorça i tot, que els irlandesos havien unit quan es va fer el tren. Jo la vaig arrossegar parcialment fins a la riba. Després d’estar en remull dos anys i reposar durant sis mesos, estava en perfecte estat, encara que li faltava bastant per assecar-se del tot. Un dia d’hivern em vaig entretenir a arrossegar-ne trossos pel llac, gairebé mitja milla, empenyent-los patinant amb un extrem del tronc a l’espatlla i l’altre sobre el gel; també vaig lligar diversos troncs amb una tira de bedoll o fràngula que tenia un ganxo a la punta i els vaig estirar. La fusta, tot i que estava completament molla i pesava gairebé com el plom, va cremar molt, i a més va fer un foc molt calent; fins i tot vaig arribar a pensar que cremaven millor perquè estaven xopes, com si el pi de Banks, pel fet d’estar a tocar de l’aigua, cremés més, com una làmpada.

Gilpin, en el seu discurs dels habitants dels límits forestals d’Anglaterra, diu que «l’antiga llei forestal considerava les intrusions furtives i les cases i tanques construïdes al límit del bosc greus alteracions que castigava severament amb el nom de purprestures, com a actes tendents ad terrorem ferarum —ad nocumentum forestae, etc»., a l’espant dels animals de caça i en detriment del bosc. Però a mi m’interessava la conservació dels animals de caça major i el dret a llenya més que no pas els caçadors i els llenyataires, com si jo fos l’amo i senyor del bosc; si se’n cremava alguna part, encara que la cremés jo per accident, m’omplia d’una pena que durava més i era més inconsolable que la dels propietaris; em feia pena que els propietaris tallessin arbres. M’agradaria que els pagesos, quan tallen arbres, sentissin part de la por que els antics romans sentien en obrir una clariana o deixar entrar la llum en un bosquet consagrat (lucum conlucare), és a dir, que creguessin que estava consagrat a un déu. Els romans feien un sacrifici expiatori i pregaven: sigueu déu o deessa, a qui aquest bosquet està consagrat, sigueu-me propici a mi, la meva família i els meus fills, etc.

És admirable el valor que encara es posa a la fusta fins i tot en aquesta època i en aquest país nou, un valor més permanent i universal que el de l’or. Malgrat totes les descobertes i invents, cap home passa per alt una pila de llenya. La trobem tan preciosa com la hi trobaven els nostres avantpassats saxons o normands. Com ells construïen els seus arcs de fusta, nosaltres hi construïm les nostres armes. Michaux, fa més de trenta anys, deia que el preu de la fusta com a combustible a Nova York i Filadèlfia «gairebé és igual, o de vegades superior, que el de la millor fusta de París, tot i que aquesta capital immensa anualment necessita més de tres-centes mil cordes[67] i està envoltada a tres-centes milles a la rodona per camps de cultiu». En aquesta ciutat, el preu de la fusta augmenta contínuament, i l’únic dubte és quan pujarà aquest any respecte el passat. Mecànics i comerciants que van personalment al bosc amb aquest únic objectiu sens dubte assistiran a la subhasta de fusta, i fins i tot pagaran un preu ben alt per tenir el privilegi d’espigolar després del llenyataire. Fa molts anys que els homes recorren al bosc per combustible i el material de les arts: l’habitant de Nova Anglaterra i el de Nova Holanda,[68] el parisenc i el celta, el pagès i Robin Hood, Goody Blake i Harry Gili; en moltes parts del món el príncep i el camperol, l’erudit i el salvatge, necessiten unes quantes branques de bosc per escalfar-se i coure’s l’aliment. Jo tampoc no en podria passar sense.

Tots els homes miren la seva pila de llenya amb afecte. A mi m’agrada molt tenir la meva a fora la finestra, i com més estelles millor per recordar-me la grata feina. Tenia una destral vella que no reclamava ningú amb la qual, a estones, els dies d’hivern i a la part més assolellada de la casa, jugava amb les soques que havia extret del camp de mongetes. Tal com em va profetitzar el mentor quan llaurava, em van escalfar dues vegades: una mentre les partia i una altra quan les tenia enceses, de manera que cap altre combustible faria tanta escalfor. Pel què fa a la destral, em van aconsellar que anés al ferrer del poble a «treure-me-la de sobre»; en canvi, em vaig treure de sobre el consell i, després de posar-li un mànec de pacaner del bosc, la vaig fer anar tirant. Potser estava esmussada, però almenys estava ben ferrada.

La resina de pi era un gran tresor. És interessant recordar la quantitat de llenya que encara hi ha amagada a les entranyes de la terra. Fa anys, solia explorar alguna vessant nua en què hi hagués hagut un bosc de pins i en desenterrava les arrels. Són pràcticament indestructibles. Encara es troben soques de trenta o quaranta anys, com a mínim, amb el centre en bones condicions, tot i que l’albeca s’ha convertit en un motlle vegetal, com sembla per les escames que l’escorça gruixuda ha desenvolupat en forma d’anella, arran de terra, a quatre o cinc polzades del centre. Aquesta mina es podria examinar amb una destral i una pala, i seguir la reserva medul·lar, groga com el greix de bou, com si s’hagués trobat una veta d’or a les profunditats de la terra. No obstant això, per encendre el foc solia emprar fulles seques del bosc que havia guardat a la cabana abans que arribés la neu. Els llenyataires, quan acampen pel bosc, encenen un foc amb estelles de pacaner verdes i tallades ben fines. Una vegada en vaig tenir. Quan els habitants de la ciutat encenien els seus focs més enllà de l’horitzó, jo també advertia els diversos habitants salvatges de la vall del Walden amb una columna de fum que sortia de la meva xemeneia, que estava despert.

«Fum d’ales lleugeres, ocell Icari,

que et fons les ales en volar cel amunt,

alosa sense cant, missatger de l’albada,

que volteges els pobles com si fossin ton niu;

o somni fugitiu i forma ombrívola

de visió de mitjanit que et reculls la túnica;

de nit vetlles les estrelles, i de dia

apagues la llum i tapes el sol;

puja, encens meu, des d’aquesta llar,

i demana als déus el perdó d’aquesta flama clara».



La fusta dura i verda, tot i que jo no en feia servir gaire, responia millor que cap altra al meu propòsit. De vegades deixava un bon foc quan sortia a passejar una tarda d’hivern i, quan tornava, al cap de tres o quatre hores, encara estava encès i esplèndid. Casa meva no estava buida encara que jo no hi fos. Era com si hi hagués deixat algun vigilant alegre. Allà hi vivíem jo i el foc, i el vigilant va demostrar que era de confiança. Un dia, això no obstant, mentre jo tallava llenya, vaig pensar que faria un cop d’ull per la finestra per comprovar que no se m’encenia la casa; fou l’única vegada que recordo haver estat especialment neguitós per aquest motiu; així doncs, vaig mirar a dins i vaig veure que una espurna havia encès el llit, de manera que hi vaig entrar i el vaig apagar quan la zona cremada era de la mida de la meva mà. Però a casa meva estava situada en un punt tan assolellat i arrecerat, i tenia la teulada tan baixa, que em podia permetre deixar apagar el foc gairebé qualsevol dia d’hivern.

Els talps feien niu al meu soterrani i clavaven queixalada a una de cada tres patates, fins i tot s’hi van fer un llit ben còmode amb alguns pèls que havien sobrat de l’arrebossat després d’enguixar la casa i amb paper d’estrassa. Als animals salvatges els agrada tant el confort i l’escalfor com als homes, i només sobreviuen a l’hivern perquè s’han buscat bon refugi. Alguns amics meus parlaven com si me n’hagués anat al bosc amb la intenció de congelar-me. L’animal amb prou feines es fa un jaç que escalfa amb el cos, en un indret arrecerat; l’home, en canvi, després d’haver descobert el foc, tanca una mica d’aire en un apartament espaiós i l’escalfa en lloc de treure-se’l a ell mateix, fa que el seu llit, en el qual es pot moure sense la roba més incòmoda, mantingui una mena d’estiu a mig hivern, i per mitjà de les finestres permet que entri la claror i amb una làmpada allarga el dia. Així s’aparta una o dues passes de l’instint i s’estalvia una mica de temps per dedicar-lo a les belles arts. Quan em passava estones llargues exposat a les ràfegues més dures i tot el cos se m’havia començat a quedar petrificat, arribava a l’ambient acollidor de casa meva i ben aviat recuperava les facultats i allargava la meva vida. La casa més luxosa té poc de què presumir en aquest aspecte i no ens hem de preocupar per especular com es destruirà la raça humana. Seria senzill tallar-li els fils en qualsevol moment amb una ràfega més intensa del nord. Seguim dibuixant el calendari a partir dels divendres freds i les grans nevades,[69] però un divendres una mica més fred, o més temps de neu posaria la data límit de l’existència de l’home al planeta.

L’hivern següent vaig fer servir una petita cuina econòmica perquè el bosc no era de la meva propietat, però no mantenia el foc tan bé com una llar de foc oberta. Cuinar va deixar de ser, en gran part, un procés poètic per ser simplement químic. Ben aviat s’oblidarà, aquests temps de forns, que solien rostir les patates a les cendres, igual que feien els indis. El forn no només ocupa lloc i perfuma la casa, sinó que, a més a més, amaga el foc, i jo em vaig sentir com si hagués perdut un company. Al foc sempre s’hi veu un rostre. El treballador, en mirar-lo al vespre, purifica els seus pensaments de la brossa i la terrenalitat que ha acumulat al llarg del dia. Però jo ja no podia asseure’m i contemplar el foc, i em van venir al cap amb una nova força les paraules pertinents d’un poeta:

«Flama brillant, no em neguis mai

la teva estimada simpatia íntima, imatge de la vida.

Què s’alça tan lluent, sinó mes esperances?

Què s’enfonsa tan avall en la nit, sinó mes fortunes?

Per què t’esvaeixes de la nostra llar i la nostra sala,

tu que ets tan benvinguda i estimada per tots?

Tan fantàstica, era la teva existència

per la llum comú de la nostra vida, que és tan pàl·lida?

Conversava misteriosament la teva flama lluent

amb les nostres ànimes afins? Amagava secrets?

Bé, estem segurs i som forts, perquè ara ens asseiem

al costat de la llar on no es remouen ombres obscures,

on res ens alegra ni entristeix, sinó que un foc

ens escalfa mans i peus —i no aspira a res més;

Al costat de la seva pila robusta i útil

el present s’asseu i s’adorm,

sense témer els fantasmes del passat,

i parla amb nosaltres a la llum desigual del foc de la

vella llenya».[70]





14. ANTICS HABITANTS I VISITES D’HIVERN


Vaig resistir algunes tempestes de neu ben alegres i agradables vespres d’hivern al costat de la llar de foc mentre la neu formava remolins a fora, i fins i tot apaivagava l’udol del mussol. Durant moltes setmanes no em vaig trobar ningú en les meves passejades a part d’aquells que venien de tant en tant al bosc a buscar llenya i se l’enduien amb carretons fins a la ciutat. No obstant això, els elements em van ajudar a obrir-me camí entre la neu més profunda del bosc, perquè un cop hi havia passat, el vent omplia la traça de fulles de roure, on quedaven encallades i, en absorbir els raigs de sol fonien la neu, i formaven, a més d’un camí sec a sota els meus peus, una línia fosca que em servia de guia quan es feia de nit. Per tenir companyia humana no tenia més remei que convocar els primers ocupants d’aquests boscos. En la memòria de molts dels meus conciutadans, la carretera que passa per darrere casa meva duia les rialles i les xafarderies d’habitants i els boscos del seu voltant conservaven, aquí i allà, restes i esquitxos de jardins i habitatges, tot i que aleshores el bosc era molt més espès que no pas ara. En alguns indrets, que recordo personalment, els pins fregaven els dos costats de la calessa i les dones i els nens que havien de passar per aquell camí per anar a Lincoln, sols i a peu, ho feien amb por, i sovint feien la major part del trajecte corrent. Tot i que no era res més que un camí humil que duia als pobles veïns o per a l’ús dels llenyataires, abans distreia més el viatger amb la seva varietat que no pas ara, i perdurava més temps en la seva memòria. Allà on ara es troben extensos camps oberts de la ciutat fins als boscos, el camí passava en aquell temps a través d’una zona pantanosa plena d’aurons sobre una base de troncs, les restes dels quals no hi ha dubte que encara jauen sota la pols del camí, des de la granja d’Stratton, actualment un hospici, fins a Brister’s Hill.

A l’est del meu camp de mongetes, a l’altra banda del camí, hi vivia Cato Ingraham, esclau de Duncan Ingraham, senyor de la ciutat de Concord, que va fer construir una casa per al seu esclau i li va donar permís per viure als boscos del Walden; Cato, no pas Uticensis, sinó Concordiensis. Uns diuen que era un negre de Guinea. Hi ha poca gent que recordi aquell petit tros de terra entre les nogueres, que va deixar créixer fins que va ser vell i les va necessitar, però un especulador més blanc i més jove se les va quedar al final. Però ell també ocupa una casa igual d’estreta, actualment. El celler mig enrunat de Cato encara es conserva, tot i que ben poca gent ho sap, perquè està amagat dels ulls del viatger per una filera de pins. Ara està ple de sumacs (Rhus glabra) i d’una de les espècies més antigues de vares d’or (Solidago stricta) hi creix de forma exuberant.

Aquí, al límit del meu camp, encara més a prop de la ciutat, Zilpha, una dona de color, hi tenia la seva caseta, on teixia lli per a la gent de la ciutat i deixava ressonar els seus cants estridents pels boscos de Walden, perquè tenia una veu forta que es feia notar. Al cap d’un temps, durant la guerra de 1812, els soldats anglesos, presoners sota paraula, li van cremar la casa quan ella no hi era, però el seu gat, gos i gallines es van cremar amb la casa. Va tenir una vida dura i en certa manera inhumana. Un home vell que freqüentava aquests boscos recorda que, una tarda que va passar per casa d’aquesta dona, la va sentir que murmurava per ella mateixa i en referència a l’olla que bullia: «Ets tot ossos, ossos i prou!». He vist maons en aquell bosquet de roures.

Camí avall, a mà dreta, a Brister’s Hill, hi vivia Brister Freeman, «un negre manetes» esclau del senyor Cummings; allà on encara creixen les pomeres que va plantar i atendre Brister; ara arbres vells, però amb un fruit encara salvatge i àcid per al meu gust. No fa pas gaire que vaig llegir el seu epitafi al cementiri vell de Lincoln, una mica apartat, a prop de les tombes anònimes d’alguns granaders que van caure en la retirada de Concord, on se l’anomena «Sippio Brister» (tenia cert dret a ser anomenat Escipió l’Africà), «un home de color», com si es pogués descolorir. També deia, amb gran èmfasi, quan va morir, la qual cosa era una forma indirecta d’informar que havia viscut. Amb ell hi vivia Fenda, la seva esposa hospitalària, que deia fortunes, encara que de forma agradable, grossa, rodona i negra, més negra que cap dels fills de la nit, un orbe fosc com mai cap no s’havia alçat a Concord fins aleshores ni s’ha alçat mai després.

Més avall en el turó, a mà esquerra, al vell camí del bosc, hi ha senyals de la llar de la família Stratten l’hort de la qual havia arribat a cobrir tota la vessant de Brister’s Hill, però que des d’aleshores s’ha anat quedant ofegat pels pins, amb l’excepció d’unes quantes soques, a les arrels de les quals es formen aspres silvestres de molts arbres pròspers de la ciutat.

Encara més a prop de la ciutat hi ha la terra de Breed, a l’altre costat del camí, just al límit del bosc; una terra coneguda per les entremaliadures d’un dimoni no del tot identificat a l’antiga mitologia que ha tingut un paper increïble i prominent en la vida de la nostra Nova Anglaterra i es mereix, igual que qualsevol personatge mitològic, tenir la biografia escrita algun dia; al principi arriba disfressat d’amic o de jornaler i més tard roba i mata tota la família, l’Estrany de Nova Anglaterra. Però la història no ha de contar les tragèdies succeïdes aquí; s’ha de deixar que el temps intervingui en certa mesura a dissipar-les i donar-los un matís blavenc. Aquí, la tradició més confusa i dubtosa diu que hi va haver una taverna; el pou és el mateix que moderava la beguda del viatger i li refrescava el corser. Aquí els homes se saludaven i escoltaven i contaven notícies abans de seguir el seu camí.

La cabana de Breed encara s’aguantava dreta fa una dotzena d’anys, tot i que feia molt de temps que no hi vivia ningú. De mida era com la meva. La hi van calar foc una colla de xicots de mala fe, una nit electoral, si no m’erro. Jo aleshores vivia al límit de la ciutat i m’havia perdut en el Gondibert de Davenant, aquell hivern en què vaig treballar amb una letargia (que, per cert, mai no he sabut si veure-ho com una xacra de família, ja que el meu oncle s’adormia afaitant-se i els diumenges havia de pelar patates al soterrani per mantenir-se despert i respectar el sàbat, o com a la conseqüència del meu intent de llegir la col·lecció de poesia anglesa de Chalmers sense excepcions). Gairebé va acabar amb els meus Nervii. Acabava d’enfonsar el cap en aquesta tasca quan van començar a sonar les campanes d’alarma i les bombes d’incendis es van apressar cap allà, guiats per un grup desordenat d’homes i nois, jo entre els del capdavant, perquè havia saltat el rierol. Vam pensar que era a la zona sud del bosc (nosaltres que hi havíem acudit en altres incendis de graners, botigues o cases, o tot plegat). «És el graner de Baker», cridava un. «És a casa el Codman», afirmava un altre. I aleshores es van veure noves espurnes per sobre el bosc, com si s’hagués ensorrat la teulada, i tots vam cridar «Concord al rescat!». Els carros ens avançaven a gran velocitat i ben carregats amb, entre d’altres, potser, l’agent de la companyia d’assegurances, que tenia l’obligació d’anar-hi per lluny que fos; i la campana de la bomba d’incendis seguia repicant darrere nostre, més lenta i segura; i per últim, com es va rumorejar més tard, van arribar els que havien provocat el foc i havien anat a donar l’alarma. Així ens vam comportar com veritables idealistes, sense voler creure el que ens estaven dient els nostres sentits, fins que en un revolt del camí vam sentir el cruixit i vam notar l’escalfor del foc que sortia per sobre la paret i ens vam adonar que, ai, ja hi érem. La proximitat del foc va refredar el nostre ardor. Al principi vam plantejar-nos llançar-hi aigua d’una bassa de granotes però vam decidir deixar-la cremar, perquè ja estava molt encesa i hauria estat inútil. Així doncs, ens vam aplegar al voltant de la bomba d’incendis, donant-nos cops i expressant els nostres sentiments a crits o en veu més baixa, per recordar les grans conflagracions de què el món ha estat testimoni, inclosa la botiga de Bascom i, entre nosaltres, vam pensar que, si hi haguéssim arribat a temps amb la «tina», amb aquella bassa plena hauríem pogut convertir aquell desastre que amenaçava de ser l’últim i universal en un altre diluvi. Finalment ens vam retirar sense fer-hi res, vam tornar a dormir i al Gondibert. Pel que fa a Gondibert faria esment del passatge del pròleg on es diu que l’enginy és el poder de l’ànima «però a la major part de la humanitat l’enginy li és estrany, com als indis la pólvora».

Vaig tornar a passar per aquells camps l’endemà a la nit, més o menys a la mateixa hora, i en sentir uns dèbils gemecs, m’hi vaig atansar en la foscor i vaig trobar-hi l’únic supervivent de la família que conec, l’hereu de les seves virtuts i defectes, l’únic afectat per aquell incendi, estirat de panxa a terra i mirant a dins per damunt la paret del soterrani on encara coïen les cendres, que murmurava per si mateix, com sol fer. Havia estat tot el dia treballant lluny d’allà, als prats del riu, i havia aprofitat el primer moment que havia tingut per visitar la casa dels seus pares i la seva joventut. Va observar el soterrani des de tots els costats i punts de vista, sempre estirat a terra, com si recordés que hi havia algun tresor, amagat entre les pedres, on no hi havia absolutament res més que un munt de maons i cendra. Com que la casa havia desaparegut, mirava el que en quedava. El consolava la simpatia que implicava la meva simple presència i em va mostrar, dins del que permetia la foscor, on hi havia el pou tapat que, gràcies al cel, mai no es podria cremar; va desplaçar-se a les palpentes a tocar de la paret fins a trobar el politjó que el seu pare havia tallat i muntat, palpant el ganxo o anella de ferro per la qual s’havia penjat un pes fins a l’extrem més feixuc (era a l’única cosa que es podia aferrar) per convèncer-me que no era un «invent» qualsevol. Ho vaig tocar i el recordo cada dia mentre passejo, perquè d’aquell ganxo penja la història de tota una família.

Un cop més, a mà esquerra, on es veuen el pou i l’arbust de lilans al costat de la paret, en què ara és una clariana, hi van viure Nutting i Le Grosse. Però tornem cap a Lincoln.

Més bosc endins que cap d’aquests altres, allà on el camí passa més a prop del llac, s’hi va instal·lar l’ollaire Wyman, i des d’allà va aprovisionar de cassoles de fang els seus conciutadans i va deixar descendents que el succeïren. Cap d’ells va ser ric en béns terrenals, que es van aferrar a la terra per força mentre van viure; sovint hi anava el xèrif en va per cobrar-los els impostos pendents i «embargava una estella», per mantenir les aparences, tal com he llegit en els seus relats, perquè no hi havia res més que pogués embargar. Un dia de ple estiu, mentre jo llaurava, un home que duia un carregament d’estris de fang al mercat va aturar el cavall al meu camp i em va demanar pel Wyman jove. Feia temps que li havia comprat un torn de tamisser i volia saber què se n’havia fet, d’ell. Havia llegit sobre el fang i el torn a les Escriptures, però no se m’havia acudit que els estris que fem servir no fossin dels que havien arribat intactes a aquells dies o crescut com carbassons en algun lloc, i em va complaure molt saber que un art plàstic com aquell s’hagués practicat al meu veïnat.

L’últim en habitar aquells boscos abans que jo fou un irlandès, Hugh Quoil (coi, a veure si ho he escrit bé), que va ocupar el territori de Wyman (coronel Quoil, es deia). Corrien rumors que havia fet de soldat a Waterloo. Si hagués viscut prou l’hauria tornat a fer lluitar en aquelles batalles. Aquí es va dedicar a excavar. Napoleó va anar a Santa Helena; Quoil va anar als boscos de Walden. Tot el que sé d’ell és tràgic. Era un home educat, propi de qui ha voltat món, i sabia parlar amb més cortesia del que era d’esperar. A ple estiu duia abric, perquè estava afectat d’un deliri, i tenia el rostre de color carmí. Es va morir a la carretera, al peu del turó Brister poc després que jo vingués a viure al bosc, de manera que no el recordo com a veí. Abans que enderroquessin la seva casa, quan els seus camarades l’evitaven com a un «castell desgraciat», la vaig visitar. Encara hi havia la seva roba arrugada per l’ús, com si fos ell mateix, damunt del llit alçat sobre un tauló. El seu càntir estava trencat a casa seva, en comptes del càntir trencat a la font.[71] El càntir no va poder ser mai el símbol de la seva mort perquè, tal com m’havia confessat, tot i que havia sentit a parlar del Brollador de Brister, no l’havia vist mai; per terra hi havia escampades cartes brutes, reis de rombes, trèvols i cors. Un pollastre negre que l’administrador no va poder atrapar, negre i silenciós com la nit, que ni escatainejava, a l’espera de la guilla, es va retirar a descansar a l’habitació del costat. Al darrere s’endevinava el contorn d’un jardí que s’havia plantat però pel qual mai no s’havia passat l’aixada, a causa d’aquells terribles esdeveniments, tot i que aleshores ja era moment de la collita. Estava farcit de donzells romans i paparres que d’entre tots els fruits van escollir la meva roba. Hi havia una pell de marmota recentment estirada a la part posterior de la casa, un trofeu del seu últim Waterloo, encara que al coronel no li farà falta cap més gorra ni mitenes calentes.

Actualment només una fondalada és el que assenyala la ubicació d’aquell habitatge, amb pedres de bodega enterrades i maduixes, gerdons, gerds, avellanes i sumacs que creixen a l’esplanada assolellada; uns quants pins o un roure aspre ocupen el lloc del que era la xemeneia, i potser un bedoll perfumat oneja on hi havia el llindar de la porta. De vegades es veu el forat del pou, on antigament hi va haver un brollador, que ara està cobert d’herba seca sense llàgrimes; o potser quan va marxar d’allà d’últim de la raça el va tapar per tal que no el descobrissin fins un dia molt futur amb una pedra plana sota el fang. Quin acte més penós ha de ser, tapar pous i obrir la font de les llàgrimes! Els forats del soterrani, com caus de guilla buits, vells forats, són tot el que queda allà on un bon dia hi hagué l’agitació i el bullici de la vida humana i «el destí, el franc albir, el previ coneixement absolut»[72] en alguna forma i dialecte o altre foren per torns objectes de discussió. Tot allò que puc aprendre de les seves conclusions equival al fet que «Cato i Brister cardaven llana», la qual cosa és pràcticament tan edificant com la història de les escoles més famoses de filosofia.

Encara creix el lilà vivaç una generació després que la porta i el dintell hagin desaparegut, i desplega les seves flors perfumades cada primavera per tal que les reculli el viatger reflexiu; les van plantar i cuidar les mans d’un infant a la parcel·la de davant d’una casa i ara es troba per les parets d’un prat allunyat i deixa lloc als boscos nous; és l’últim d’aquell llinatge, l’únic supervivent de la família. Poc que es devien imaginar aquella canalla que les tiges amb només dues gemmes que van plantar a terra, a l’ombra de la casa i van regar cada dia, arrelarien d’aquella manera i els sobreviurien i creixeria a l’ombra fins a convertir-se en jardí o hort de l’home i explicaria la seva història al viatger solitari mig segle després que ells s’haguessin fet grans i haguessin mort, amb unes florides igual de belles i un perfum igual de dolç que els d’aquella primera primavera. He de dir que encara té uns colors de lilà tendres, delicats i alegres.

Però, com és que aquesta ciutat, germen d’alguna cosa més gran, ha desaparegut, mentre que Concord conserva el seu territori? No hi havia avantatges naturals, aquí? Privilegis d’aigua? Ai, el profund llac Walden i el fresc Brollador de Brister, privilegi de fer glops llargs i saludables, desaprofitats pels homes que només la fan servir per rentar els gots. Universalment fou una raça assedegada. No es podrien haver arrelat els oficis de cisteller, escombrer, catifer, torrador de blat de moro, teixidor de fil i ollaire, aquí per fer florir l’entorn salvatge com un roser[73] i fer que una nombrosa descendència heretés la terra dels seus pares? El sòl estèril almenys hauria estat una prova contra la degeneració de les terres baixes. Ai! Que poc va créixer la bellesa del paisatge en la memòria d’aquests habitants humans! Un cop més, potser, la naturalesa intentarà que jo sigui el seu primer habitant i la meva casa, construïda la primavera passada, la més antiga del poblat.

No sóc conscient que cap home hagi construït mai en el lloc on estic instal·lat. Lliureu-me d’una ciutat construïda sobre una ciutat més vella, que estigui feta de runes i els seus jardins de cementiris. El sòl està pelat i maleït i, abans que sigui necessari, la mateixa terra es destruirà. Amb aquestes reminiscències repoblava els boscos i em feia companyia per adormir-me.

En aquesta època gairebé no rebia visites. Quan la capa de neu era tan gruixuda, no hi havia ningú que s’aventurés a apropar-se a casa meva durant una setmana o dues, però jo hi vivia amb tanta comoditat com el ratolí al prat, o les vaques i les gallines es diu que han sobreviscut durant molt temps enterrats sota la neu, sense res per menjar; o com aquella família d’un dels primers pobladors de la ciutat de Sutton, en aquest Estat, la cabana del qual va quedar totalment sepultada per la gran nevada del 1717, quan ell no hi era, i un indi la va trobar gràcies al forat que havia fet l’escalfor de la xemeneia i va poder treure’n la família. Però no hi ha cap amic indi que es preocupi per mi; no cal, perquè l’amo de la casa és a casa. La Gran Nevada! Que agradable que és sentir-ne a parlar! Quan els pagesos no podien anar al bosc i als pantans amb les eines i no tenien més remei que tallar els arbres que els feien ombra a la casa i, quan la crosta de gel era més dura, tallar els arbres dels pantans a deu peus de terra com es va veure la primavera següent.

En les nevades més fortes, el camí que solia fer servir des de la carretera fins a casa meva, que s’allargava aproximadament mitja milla, podia quedar representat per una línia de punts onejant, amb espais amples entre punt i punt. Durant una setmana de temps estable vaig fer exactament el mateix nombre de passes, i de la mateixa llargada, anant i tornant, i xafava deliberadament les meves petjades fondes amb la precisió d’un compàs (l’hivern ens redueix a aquesta rutina) encara que sovint ja estaven plenes del blau del cel. Però el clima no va aconseguir anul·lar les meves passejades, o les meves excursions, ja que moltes vegades m’allunyava vuit o deu milles per la neu més gruixuda per no faltar a una cita amb un faig o amb un bedoll groc, o amb un vell conegut entre els pins, quan el gel i la neu li doblegaven les branques i li afilaven les copes gairebé fins a convertir-los en avets; o caminava fins al cim del turó més alt quan la capa de neu era de dos peus i manava espolsant neu nova del cap a cada pas; de vegades, quan els caçadors s’havien retirat a les estances d’hivern, jo m’arrossegava i m’agafava al terreny amb mans i genolls. Una tarda em vaig entretenir a observar un gamarús (Strix nebulosa) que estava assegut en una branca morta inferior d’un pi blanc, a prop del tronc, a plena llum del dia i a quatre passes d’on era jo. Em va sentir que em movia i que feia cruixir la neu a sota els peus, però no em veia prou bé. Quan vaig fer encara més soroll va estirar el coll, va estarrufar el plomatge del coll i va obrir dos ulls com dues taronges, però ben aviat va tornar a deixar caure les parpelles i va començar a fer cops de cap. Jo també vaig notar una influència somnolenta després d’estar-lo mirant mitja hora, mentre ell reposava amb els ulls mig oberts, com un gat, el germà alat del gat. Entre parpella i parpella amb prou feines hi tenia una escletxa, per la qual conservava una relació peninsular amb mi; així, amb els ulls mig clucs, mirant el món des del país dels somnis i intentant-se adonar de la meva presència, un objecte o una brossa que li enterboleixen la visió. Al cap d’una estona, un soroll més fort o el meu atansament el va començar a inquietar i tot mandrós es va moure en la branca, molest perquè li havien pertorbat el son; i quan va arrencar el vol i va marxar aletejant entre els pins, amb les ales esteses en una amplada inesperada, no vaig ser capaç de sentir el més mínim so. Així, guiat entre les branques dels pins per un sentit més aviat delicat de la seva proximitat que pel que veia, com aquell qui diu, seguint la trajectòria de la penombra, amb les ales sensibles va trobar una nova branca on reposar en pau i esperar l’albada del seu dia.

Mentre caminava pel camí obert pel tren entre els prats, em vaig trobar amb més d’una ràfega tallant de vent, ja que en cap altre lloc no bufa amb tanta llibertat, i quan el gebre m’havia colpejat una galta, pagà com era i tot, parava l’altra galta.[74] Tampoc no era gaire millor la carretera de Brister’s Hill. Solia anar amb calma fins a la ciutat, com un indi amic, quan la neu dels camps extensos oberts s’apilonava als murs del camí de Walden i amb només mitja hora ja n’hi havia prou perquè les petjades de l’últim vianant quedessin esborrades. Quan feia el camí de tornada, trobava noves esllavissades a través de les quals m’obria pas, i el vent atrafegat del nord-oest anava dipositant la neu en pols, i no es veia cap petjada de conill ni la més mínima senyal o el més lleu rastre de cap ratolí de camp. En canvi, era estrany el dia que no trobava, fins i tot a ple hivern, algun aiguamoll calent on creixia l’herba i la col amb una verdor perenne, i algun ocell més valent esperava el retorn de la primavera.

En algunes ocasions, malgrat la neu, quan tornava de passejar a la tarda, creuava les petjades fondes d’algun llenyataire que provenien de la meva porta i em trobava una pila d’encenalls a la llar de foc i la casa plena de l’olor de la seva pipa. O algun diumenge a la tarda en què, si resultava que era a casa, sentia el cruixir de la neu fet per una passa d’algun pagès tossut que arribava a casa des d’algun indret allunyat del bosc per mantenir un cert «tracte» social; un dels pocs que per vocació són «homes a les granges»; que porten camisa en comptes de toga de professor i que està tan disposat a extreure la moral de l’església o l’estat com a carretejar una pila d’adob del graner. Parlàvem de temps rudes i senzills en què els homes s’asseien al voltant de grans fogueres quan feia fred, abraçant el temps, amb el cap clar; i quan no hi havia postres, clavàvem les dents a les nous que els savis esquirols havien abandonat feia temps, perquè les que tenen la closca més dura solen estar buides.

Qui va venir de més lluny fins al meu habitacle, entre les nevades més fortes i tempestes més depriments, fou un poeta.[75] Un pagès, un caçador, un soldat, un periodista, fins i tot un filòsof es podrien fer enrere, però res no pot acovardir el poeta, perquè actua per amor pur. Qui podria preveure les seves anades i vingudes? El seu ofici el demana a tota hora, fins i tot quan el metge dorm. Fèiem que aquella casa petita s’omplís d’alegria escandalosa i ressonés amb paraules molt més sòbries per reparar els llargs silencis de la vall del Walden. En comparació amb allò, Broadway era un lloc desert i tranquil. A intervals se sentien esclats de rialles, que tant es podien referir a l’última broma feta o a la que s’estava a punt de fer. Vam elaborar una pila de teories «noves de trinca» de la vida amb un plat de farinetes al davant, que combinava els avantatges de la cordialitat amb la claredat de ment que requereix la filosofia.

No hauria d’oblidar que durant el meu últim hivern al llac hi va haver un altre visitant,[76] un que aleshores va venir a través de la ciutat, sota la neu i la pluja i enmig de la foscor, fins que va veure la llum de la meva làmpada a través dels arbres i va compartir amb mi unes quantes tardes llargues d’hivern. Un dels últims filòsofs (Connecticut el va donar al món) es va vendre primer les pertinences i després, tal com diu ell, el seu pensament. Això encara ho ven, inspirant-se amb Déu i avergonyint l’home, amb el fruit únicament del seu cervell, igual que la nou el seu cor. Crec que ha de ser l’home amb més fe que existeix. Amb les paraules i l’actitud sempre suposa un estat millor de les coses que aquelles amb què estan familiaritzats els altres homes, i serà l’últim a decebre’s a mesura que es revolucionin els temps. Actualment no està de sort. Però tot i que ara estigui menyspreat en comparació, quan arribi el seu dia, entraran en vigor lleis insospitades per la majoria, i els mestres de les famílies i els governants acudiran a ell per demanar-li consell.

«Que cec que no és capaç de veure la serenor!».[77]

Un autèntic amic de l’home; gairebé l’únic amic del progrés humà. Una Vella Mortalitat, o més aviat Immortalitat, amb una paciència i una fe infinites per tal que es vegi la imatge gravada al cos dels homes, el Déu dels quals són monuments, magres i sense rostre. La seva intel·ligència hospitalària acull criatures, pidolaires, boigs i erudits, i entreté el pensament de tots ells i generalment hi afegeix amplitud i elegància. Crec que podria obrir un caravanserrall a peu de la carretera del món, on podrien hostatjar-se filòsofs de totes les nacions i el cartell del qual diria: «Allotjament per a homes, no per a les seves bèsties. Entreu els que tingueu temps i la ment calmada, aquells que busqueu de debò el bon camí». És possible que sigui l’home més sa de tots els que conec, el que té menys capricis; igual ahir que demà. Durant anys hem caminat junts i conversat fins a deixar el món enrere, perquè ell no estava compromès amb cap institució i havia nascut lliure, ingenuus. Anéssim cap on anéssim, semblava que els cels i la terra es trobessin, perquè ell augmentava la bellesa del paisatge. Un home que vesteix de blau, el sostre més adequat per al qual és la volta del cel en la qual es reflecteix la seva serenitat. No veig com pot arribar a morir; la naturalesa no el pot deixar escapar.

Cada un de nosaltres tenia llates de pensament ben seques, per la qual cosa ens assèiem i els trèiem punta per posar a prova els nostres ganivets i admirar la veta groguenca i clara del pi blanc. Passejàvem amb tanta calma i reverència o remàvem plegats amb tanta suavitat, que els peixos del pensament no s’espantaven per l’agitament ni temien trobar cap ham, sinó que anaven i venien amb grandesa, com els núvols que floten pel cel de ponent, i els flocs d’ostra pedrera que de vegades es formen i es dissolen allà. Allà treballàvem, revisant la mitologia, donant voltes a una faula per diferents costats i construint castells a l’aire per als quals la terra no oferia fonaments gens valuosos. Gran observador! Gran espectador amb qui conversar, era com llegir les mil i una nits de Nova Anglaterra. Ai, quines converses que teníem! Ermità i filòsof, i el vell habitant de qui he parlat, tots tres, eixamplaven i contreien la meva caseta. No gosaria dir el pes que hi havia sobre la pressió atmosfèrica per cada polzada quadrada; la casa obria les costures de manera que més tard les hauria de tancar amb molt d’avorriment per tal que no perdessin, però ja havia acumulat la quantitat suficient d’estopa.

Hi havia una altra persona[78] amb qui passava «estones de qualitat» i són dignes de recordar, a la seva casa de la ciutat, i que em venia a veure de tant en tant; però no tenia més companyia, allà.

També allà, com a tot arreu, en algunes ocasions esperava el Visitant que mai no ve. El Vixnu Purana diu: «L’amfitrió s’ha d’asseure al capvespre a l’era, l’estona que es triga a munyir una vaca, o més si ho desitja, per esperar l’arribada d’un convidat». Moltes vegades vaig dur a terme aquest acte d’hospitalitat i vaig esperar l’estona que es trigaria a munyir tot un ramat de vaques, però no vaig veure atansar-se l’home de la ciutat.





15. ANIMALS D’HIVERN


Quan els llacs estaven completament glaçats, no només em proporcionaven rutes noves i més curtes a molts indrets sinó també noves perspectives des de les seves superfícies del paisatge familiar del seu entorn. Quan creuava el llac de Flint, després que quedés cobert de neu, tot i que moltes vegades hi havia passat remant o patinant, em va semblar inesperadament extens i tan estrany que no vaig poder pensar en res més que en la badia de Baffin. Els turons de Lincoln s’alçaven al meu voltant a l’extrem de la plana nevada en què no recordava haver estat mai fins aleshores; i els pescadors, a una distància indeterminable desplaçant-se lentament amb els seus gossos llops, haurien passat per caçadors de foques o esquimals o, quan hi havia boira, semblaven criatures fabuloses, i jo no hauria sabut dir si eren gegants o pigmeus. Vaig agafar aquella ruta una tarda que anava a una conferència de Lincoln i no vaig trobar les petjades del camí ni vaig veure cap casa entre la meva cabana i la sala de conferències. Al llac Goose, per on passava de camí, hi vivia una colònia d’almesqueres, els nius de les quals s’alçaven sobre el gel, tot i que no en vaig veure cap a fora quan hi vaig passar. El Walden, que com els altres generalment no estava cobert de neu, o amb només alguna capa intermitent i fina, es convertia en un pati per on podia caminar lliurement, quan la neu arribava als dos peus de gruix a tota la seva superfície i els habitants de la ciutat es quedaven limitats als seus carrers. Allà, lluny dels carrers de la ciutat i amb l’excepció de moments puntuals, del dringar del cascavell dels trineus, relliscava i patinava com en un espai extens d’ants ben trepitjat, rodejat de rouredes i pins solemnes amb les branques doblegades pel pes de la neu o afilats amb caramells de gel.

Pel què fa a sorolls les nits d’hivern, i també sovint de dia, sentia l’udol melodiós d’un mussol indefinidament lluny, un so com el que faria la terra glaçada si se la fes trontollar amb un plectre, la veritable lingua vernacula del bosc de Walden, que m’acabaria resultant ben familiar, tot i que mai no vaig veure cap ocell mentre ho pronunciava. Rarament no el sentia en obrir la porta a l’hivern; Hu hu hu, hurer, hu, sonava sonorament i les tres primeres síl·labes s’accentuaven com hau der do; o en algunes ocasions només hu, hu. Una nit del començament de l’hivern, abans que s’hagués glaçat el llac, cap a les nou, em va sorprendre la clacada de l’oca i, en treure el cap per la porta, vaig sentir el soroll que feia amb les ales com una tempesta al bosc quan va passar volant a fregar de casa. Va sobrevolar el llac en direcció a Fair Haven, aparentment dissuadida de quedar-se al costat de la meva llum, i el seu comodor va clacar tota l’estona amb un ritme regular. De sobte, un mussol inconfusible molt a prop meu, amb la veu més dura i terrible que he sentit mai de cap habitant del bosc, va respondre a intervals regulars a l’oca, com si s’hagués proposat exposar i disgustar aquell intrús de la badia de Hudson amb l’exhibició d’una veu d’amplitud i volum nadius i a base de bu-hus el va expulsar de l’horitzó de Concord. Què pretens, en alarmar la ciutadella a aquestes hores de la nit consagrades per mi? Et penses que mai no m’han enganxat adormit i que no tinc pulmons i laringe com tu? Bu-hu, bu-hu, bu-hu! Era un dels acords dissonants més terribles que he sentit mai. Així i tot, si hagués tingut una orella discriminatòria, hi trobaria els elements d’una concòrdia que en aquesta plana no s’ha vist ni sentit mai.

També sentia el cruixir del gel del llac, el meu gran company de llit en aquella zona de Concord, com si estigués inquiet al jaç i es volgués girar, molest per les flatulències i els malsons, o em despertava el crepitar del gebre de terra, com si algú hagués conduït un tascó fins a la meva porta i al matí s’hagués trobat a terra una esquerda d’un quart de milla de llarg per un terç d’ample.

En algunes ocasions sentia les guilles que es precipitaven per damunt la crosta de neu, les nits de lluna, mentre buscaven una perdiu o alguna altra presa i lladraven amb una ràbia i diabolisme propis dels gossos de bosc, com si treballessin amb neguit, o busquessin una expressió, lluitant per la llum per ser gossos i córrer lliurement pels carrers; perquè si tinguéssim les èpoques en compte, no hi hauria una civilització entre els animals com hi és entre els homes? A mi em semblaven homes rudimentaris, allotjats en caus, que encara vivien a la defensiva i estaven a l’espera de la seva transformació. De vegades alguna s’apropava a la meva finestra, atreta per la llum, em lladrava alguna maledicció i tot seguit se n’anava.

Generalment em despertava l’esquirol vermell (Sciurus Hudsonius) a trenc d’alba mentre es passejava per la teulada i les parets de casa meva, com si l’haguessin enviat al bosc amb aquest únic propòsit. A l’hivern, vaig llançar un grapat de panotxes de blat de moro, que no havien madurat, damunt la neu de davant la meva porta i em vaig entretenir a observar els moviments dels diversos animals que havia atret aquell esquer. Al capvespre i a la nit, els conills apareixien de forma regular i es ben atipaven. Durant tot el dia anaven i venien els esquirols vermells i m’oferien un entreteniment desbordant amb totes les seves maniobres. Al començament se n’apropava un cautelosament a través dels roures joves i venia corrent per damunt la neu a la babalà com si fos una fulla empesa pel vent, ara cap aquí, a una velocitat formidable i un gran malbaratament d’energia d’una forma inconcebible amb les seves «potetes» com si ho fes per una aposta, i ara cap allà, sense avançar mai més de dos metres en cap direcció. I aleshores s’aturava amb una expressió graciosa, com si totes les mirades del món se li haguessin dirigit (perquè tots els moviments de l’esquirol, encara que siguin en els racons més solitaris del bosc, tenen espectadors, com les danses d’una minyona), perdent més temps en l’ajornament i circumspecció del que hauria trigat a caminar tota aquella distància (mai no en vaig veure cap caminant) i aleshores, abans que tingués temps de dir ni mu, s’havia enfilat al capdamunt d’un pi jove per fer temps i captar de nou tots els seus espectadors imaginaris, parlant sol i dirigint-se a tot l’univers simultàniament, per motius que no vaig saber detectar mai i de què ni ell mateix era conscient, sospito. Al cap d’una estona arribava fins al blat de moro, escollia la panotxa més adient, saltironejava de forma trigonomètrica incerta fins al tronc més alt de la meva pila de llenya, davant la meva finestra, on em mirava directament i es quedava assegut durant hores i de tant en tant es permetia agafar una nova panotxa que primer rosegava de forma voraç i després llançava mig pelada; fins que finalment es tornava més primmirat i jugava amb el menjar, només en tastava el nucli i, si la panotxa que aguantava amb una pota contra el tronc li patinava i li queia a terra, se la mirava amb una expressió ridícula d’incertesa, com si sospités que podia tenir vida, i sense tenir clar si tornar-la a agafar, si agafar-ne una altra o si fugir; ara pensava en el blat de moro, ara escoltava si sentia què arrossegava el vent. Així aquest amiguet insolent malgastava una pila de panotxes en una sola tarda fins que, al final, en veia alguna de més llarga i plena, considerablement més gran que ell i que sabia carretejar amb prou habilitat, i se l’enduia cap al bosc, com un tigre amb un búfal, amb la mateixa ziga-zaga i les mateixes pauses freqüents, arrossegant-la com si li resultés massa feixuga i ensopegant tota l’estona, per la qual cosa avançava en diagonal entre el perpendicular i el paral·lel, decidit a endur-se-la a qualsevol preu (animaló singularment frívol i juganer) i així se l’enduia fins on vivia, potser al capdamunt d’un arbre o a quaranta o cinquanta vares lluny; jo posteriorment trobava grans escampats pel bosc en totes direccions.

Més tard arribaven els gaigs, els crits dissonants dels quals ja se sentien mentre s’apropaven a un vuitè de milla de distància, i d’una manera furtiva i secreta saltaven d’un arbre a l’altre, cada vegada més a prop i recollien les granes que els esquirols havien deixat caure. Aleshores, asseguts en una branca de pi, intentaven empassar-se alguna llavor massa grossa per la seva gola i s’escanyaven, fins que després d’un gran esforç s’ho aconseguien treure del coll i es passaven una hora intentant-la partir amb repetits cops de bec. Eren uns lladres descarats i jo no els imposava gaire respecte; però els esquirols, encara que al principi eren tímids, seguien amb la seva tasca com si estiguessin agafant una cosa que era seva.

Mentrestant arribaven les gralles blanes en estols que, després d’arreplegar algun gra que haguessin deixat els esquirols a terra, volaven fins a la branca més propera, se’l posaven a sota les potes i el martellejaven amb aquells becs petits, com si volguessin agafar algun insecte de l’escorça fins que l’havien aconseguit esmicolar a una mida adequada per a les seves goles estretes. Cada dia en venia un petit estol a buscar menjar a la meva pila de llenya, o les engrunes de la porta, que emetia unes notes suaus, balbuceigs solts, com el degoteig dels caramells damunt de l’herba, o bé amb un dei, dei, dei àgil o, més rarament en dies més primaverencs, un fi-bi aspre i estiuenc des de la llenya. Van acabar essent tan familiars que un dia un d’ells es va arribar a posar en un tronc que jo duia a les mans i va picotejar les estelles sense por. Una vegada se’m va posar un pardal a l’espatlla un instant mentre jo llaurava un jardí de la ciutat, i em vaig sentir més distingit per aquell fet del que me n’hauria sentit per qualsevol medalla daurada que m’haguessin penjat. Els esquirols també van agafar molta confiança, i en alguna ocasió m’havien arribat a passar per sobre les sabates si les tenia al mig del que era el seu camí més curt.

Quan la terra no estava del tot coberta de neu i al final de l’hivern, quan la neu es fonia al vessant sud i al voltant de la llenyera, les perdius sortien del bosc al matí i al vespre i venien allà a menjar. Vagis per on vagis pel bosc, la perdiu alça el vol agitant les ales i espolsa la neu de les fulles i les branques seques més altes, que cau davant dels raigs de sol com si fos pols daurada, perquè a aquest ocell valent no l’espanta l’hivern. Sovint queda sepultada per la nevada i es diu que «de vegades se submergeix d’un cop d’ala a la neu recent, on es queda amagada durant un o dos dies». Les solia espantar també a camp obert, on acudien el capvespre per «empeltar» les pomeres silvestres. Acudeixen regularment cada vespre a uns arbres concrets, on els caçadors astuts les esperen, i els horts llunyans del costat dels boscos ho acusen. M’agrada que la perdiu trobi aliment, en qualsevol cas. És l’au de la naturalesa que viu de brots i dieta líquida.

Els matins foscos d’estiu, o les tardes curtes d’hivern, de vegades sentia un grup de gossos que rastrejaven tot el bosc amb crits i lladrucs i que no podien resistir-se a l’instint de la caça i a la nota del corn del caçador que sonava a intervals i els donava la seguretat que l’home els seguia. Els boscos ressonen i en canvi cap guilla no surt a la clariana del llac ni la bandada persegueix el seu Acteó.[79] A última hora de la tarda potser veia els caçadors que tornaven amb una sola cua penjada del trineu a mode de trofeu cap a la seva posada. Em diuen que si la guilla es quedés al cau de la terra glaçada estaria fora de perill, o que si corregués en línia recta cap gos no la podria atrapar, però que, un cop deixa els seguidors enrere, s’atura i descansa i escolta si tornen, i quan els sent, comença a córrer en cercles al voltant del seu vell cau, on els caçadors ja l’esperen. Ara bé, també hi ha ocasions en què corre per damunt d’alguna paret i salta a l’altre costat al cap d’uns metres; a més sembla com si sabés que l’aigua no conserva la seva olor. Un caçador em va explicar que una vegada va veure una guilla a qui perseguien uns gossos que va sortir al Walden quan el gel estava cobert de bassals superficials, va recorre’l una certa distància i va tornar de nou a la riba. Els gossos van anar fins allà, però al llac li van perdre el rastre. De vegades una bandada de gossos passava per davant de casa meva sense ni mirar-me, com si estigués afectada per una mena de bogeria que no li permetés distreure’s amb res de la seva recerca. D’aquesta manera avançaven en cercles fins que trobaven un rastre recent d’una guilla, perquè els gossos espavilats ho deixen estar tot per aquesta presa. Un dia va arribar un home que venia de Lexington a la meva cabana per demanar-me pel seu gos, que havia seguit un rastre fins molt lluny i que s’havia passat una setmana caçant tot sol. Suposo que el que li vaig dir no el va fer més savi, perquè cada vegada que intentava respondre alguna de les seves preguntes, m’interrompia per demanar-me: «Què hi fa, aquí?». Havia perdut un gos, però havia trobat un home.

Un vell caçador taciturn que solia venir a banyar-se al Walden un cop l’any quan l’aigua estava més calenta i aprofitava per visitar-me, em va explicar que una tarda de feia molts anys va agafar la seva arma i va sortir d’excursió pel bosc de Walden; mentre caminava per la carretera de Wayland va sentir el lladruc d’uns gossos que se li apropaven quan, de sobte, una guilla va saltar un marge, va sortir a la carretera i en un obrir i tancar d’ulls va saltar el marge de l’altre costat de manera que la seva bala ràpida no la va tocar. Darrere seu van aparèixer un vell gos i els seus tres cadells en plena persecució, caçant pel seu compte i van desaparèixer de nou al bosc. A última hora de la tarda, mentre descansava a l’espès bosc de Walden, va sentir la veu dels gossos cap a Fair Haven que encara perseguien la guilla; els seus lladrucs omplien el bosc cada vegada de més a prop, ara des de Well Meadow, ara des de la granja de Baker. Es va estar quiet molta estona escoltant aquella música, tan dolça a l’orella del caçador, i tot d’una va aparèixer la guilla per aquell altar solemne amb un pas lleuger, el so del qual quedava amagat a sota un cruixir favorable de fulles, veloç però tranquil·la, guardava la distància i havia deixat els seus perseguidors ben enrere. D’un salt es va enfilar en una roca d’entre els arbres, es va asseure amb l’esquena dreta i es va posar a escoltar d’esquena al caçador. Per un moment la compassió va retenir el braç de l’home, però va ser un sentiment passatger i, amb la rapidesa del pensament, va apuntar i bang!: la guilla va rodolar per la roca i va caure morta a terra. El caçador es va quedar al seu lloc i va sentir els gossos que s’apropaven mentre els boscos propers ressonaven fins a l’últim racó amb el seu crit diabòlic. Al cap duna estona va aparèixer un vell gos caçador amb el morro a terra i ensumant l’aire com si estigués posseït i va córrer directament fins a la roca, però en veure la guilla morta va aturar-se de sobte, mut per la sorpresa, i va començar a donar voltes en silenci al seu voltant; van arribar els cadells, un rere l’altre i, igual que la seva mare, el misteri els va deixar en silenci. Aleshores, el caçador es va avançar fins a posar-se enmig dels animals i el misteri va quedar resolt. Van esperar sense dir res mentre escorxava la guilla, van ensumar una estona la cua i finalment van tornar a desaparèixer pel bosc. Aquell vespre un senyor de Concord va anar fins a la cabana del caçador a demanar-li pels seus gossos i li va explicar que feia una setmana que havien sortit a caçar pel seu compte des dels boscos de Weston. El caçador de Concord li va explicar el que en sabia i li va oferir la pell de la guilla; no obstant això, l’altre va rebutjar l’oferta i va marxar. Aquella nit no va trobar els seus gossos però l’endemà va saber que havien creuat el riu i que havien passat la nit en una granja de la qual, després de menjar, van marxar a primera hora del matí.

El caçador que m’ho va explicar recordava un tal Sam Nutting, que solia caçar óssos a les roques de Fair Haven i n’intercanviava les pells per rom a la ciutat de Concord, i que li havia explicat que per allà fins i tot havia vist un ant. Nutting tenia un gos caçador famós que es deia Burgoyne (ell ho pronunciava Bugine) que el meu informador solia manllevar. Al llibre de despeses d’un vell comerciant de la ciutat, que també era capità, administratiu de la ciutat i representant, hi trobo l’entrada següent: 18 de gener de 1742-3, «John Melven, crèdit per 1 guilla gris: 0 lliures, 2 xílings, 3 penics». Ara ja no se’n troben; i al llibre de comptabilitat: 7 de febrer de 1743, Hezekiah Stratton té crèdit «per 1/2 pell de gat: 0 lliures, 1 xíling, 4 1/2 penics»; evidentment, un gat salvatge, perquè Stratton era sergent en les velles guerres amb França i no hauria rebut crèdit per una caça menys noble. També es donava crèdit per pells de cérvol, i se’n venien diàriament. Un home encara conserva les banyes de l’últim cérvol mort al seu veïnat, i un altre em va relatar els detalls de la caça en la qual havia participat el seu oncle. Aquí els caçadors formaven una colla nombrosa i alegre. Recordo un Nimrod[80] prim que era capaç d’agafar una fulla del marge del camí i ferla servir per tocar una tonada més salvatge i melodiosa, si la memòria no em falla, que la del corn de caça.

A mitjanit, quan hi havia lluna, de vegades em trobava gossos pel camí que voltaven pel bosc i que s’apartaven del mig, com si estiguessin espantats, i es quedaven quiets entre els arbustos fins que havia passat.

Els esquirols i els ratolins de camp es disputaven les meves reserves de nous. Al voltant de casa hi havia molts pins pinyoners, d’entre unes quatre polzades de diàmetre, que estaven rosegats pels ratolins l’hivern anterior (un hivern noruec per a ells, perquè la capa de neu va ser gruixuda i duradora, i es van veure obligats a barrejar una gran proporció d’escorça de pi amb la seva dieta). Aquells arbres estaven vius i aparentment florits a mig estiu, moment en què alguns d’ells ja havien crescut un peu, tot i que estaven completament mancats d’escorça, però l’hivern següent es van morir tots sense excepció. És admirable que a un sol ratolí se li permetés menjar-se tot un pi per sopar, que rosegava per tot el voltant en comptes de fer-ho en vertical; potser és necessari per reduir l’espessor dels arbres, que solen adoptar una densitat excessiva.

Les llebres (Lepus americanus) eren molt familiars. Una es va refugiar a sota casa meva durant tot l’hivern, i només quedava separada de mi per les fustes de terra, i cada matí m’espantava amb la seva sortida apressada així que jo em posava de peus a terra: toc, toc, toc, colpejava amb el cap contra les fustes de terra amb les presses. Aquests animals solien acudir a la meva porta, quan era fosc, per escurar les restes de patata que havia llençat, i tenien un color tan semblant al del terra que quan s’estaven quietes tenia treballs a distingir-les. De vegades, en la penombra, en perdia alguna de vista i la tornava a localitzar asseguda immòbil a sota la meva finestra. Quan obria la porta a la tarda, sortien saltant i cridant. Quan les tenia a la vora, em despertaven compassió. Una tarda n’hi havia una d’asseguda al costat de la meva porta, a dues passes d’on era jo, al principi tremolava de por però no era capaç de moure’s; un pobre animal flac i ossut, amb les orelles desgarbades i el morro punxegut, la cua curta i les potes primes. Era com si la naturalesa ja no tingués la raça de sangs més nobles i que estigués a les acaballes. Tenia uns ulls grossos que semblaven joves i malalts, gairebé hidropèsics. Vaig fer una passa i, de sobte, va fugir corrent d’un salt elàstic sobre la capa de neu, estirant el cos i les extremitats amb una llargada graciosa i en un moment va haver posat el bosc entre ella i jo (l’animal salvatge afirmava el seu vigor i la dignitat de la naturalesa). Era esvelt amb raó. Era la seva naturalesa. (Lepus, levipes, de peus lleugers, hi ha qui creu).

Què seria del camp sense conills ni perdius? Són uns dels productes animals més simples i indígenes; famílies venerables i antigues conegudes des de l’antiguitat fins als temps moderns, l’aparença i la substància de la naturalesa, els aliats més propers de les fulles i la terra i entre ells mateixos; uns dotats de peus i les altres d’ales. Probablement, en veure fugir corrent el conill o la perdiu, no els prendríem per criatures salvatges sinó simplement per criatures naturals, tan previsibles com les fulles cruixents. La perdiu i el conill prosperaran sense cap mena de dubte, com veritables nadius de la terra, siguin quines siguin les revolucions que es produeixin. Si es tallessin els boscos, els rebrots i arbustos que brotarien els proporcionarien refugi i passarien a ser més nombrosos que mai. El país que no tingui cap llebre ha de ser un país molt pobre, realment. Als nostres boscos en trobem de tots i hi podem veure passejar la perdiu i el conill pel voltant de qualsevol aiguamoll, envoltats de tanques de branques i trampes de crinera de cavall esteses pels vaquers.





16. EL LLAC A L’HIVERN


Després d’una tranquil·la nit d’hivern em vaig despertar amb la impressió que se m’havia formulat alguna pregunta a la qual hauria intentat respondre en va mentre dormia: què, com, quan, on? Però es despertava la naturalesa, en la qual viuen totes les criatures, i treia el cap per les meves finestres amples amb una cara serena i satisfeta i sense cap pregunta als llavis. Em vaig despertar a una pregunta resposta, a la naturalesa i la llum del dia. La capa de neu gruixuda que s’estenia sobre la terra estava puntejada amb pins joves i el mateix vessant del turó on es trobava la meva casa semblava que digués: «Endavant!». La naturalesa no pregunta ni respon res que nosaltres, els mortals, puguem demanar. Ja fa temps que ha pres una decisió. «Oh, príncep, els nostres ulls contemplen amb admiració i transmeten a l’ànima el meravellós i variat espectacle d’aquest univers. La nit cobreix sens dubte una part d’aquesta creació gloriosa, però el dia arriba per deixar-nos al descobert aquesta obra mestra que s’estén de la terra fins a les planúries de l’èter».

Aleshores em disposo a dur a terme la meva tasca del matí. En primer lloc prenc la destral i la galleda i vaig a buscar aigua, si no és un somni. Després d’una nit freda i nevada es necessita una vareta màgica per trobar-la. Cada hivern la superfície líquida i tremolosa del llac, que era tan sensible a qualsevol alè i que reflectia qualsevol llum i ombra, es torna sòlida en un gruix d’un peu o un peu i mig, de manera que aguantaria els trineus més feixucs i sol quedar coberta per una capa de neu igualment gruixuda que la deixa al mateix nivell que els camps i costa distingir-la. Igual que les marmotes dels turons del voltant, tanca les parpelles i s’adorm durant tres mesos o més. Dret sobre la planúria coberta de neu, com si fos una pastura entre les muntanyes, m’obro camí primer per un peu de neu, després per un peu de gel i obro una finestra a sota els peus on, agenollat per beure, faig un cop d’ull a la calmada sala dels peixos, envaïda per una llum tènue com la que entra per una finestra de vidres esmerilats, amb el terra brillant de sorra igual que a l’estiu: allà hi regna una serenitat perenne i incommovible com en l’ambre cel crepuscular que es correspon amb el temperament fred i constant dels seus habitants. El cel es troba tant a sota com a sobre nostre.

A primera hora del matí, mentre tot està encarcarat per la gebrada, els homes vénen amb canyes de pescar i un dinar escàs, i deixen caure els fils prims a través del camp de neu per pescar esturions i perques; els homes salvatges, que per instint segueixen altres costums i confien en unes altres autoritats que les dels seus conciutadans i que, amb les seves anades i vingudes, cusen les ciutats per allà on, si no, s’estriparien. Es mengen el dinar asseguts damunt del llit de fulles de roure seques de la riba amb els seus abrics gruixuts, tan al dia en la saviesa natural com el ciutadà en l’artificial. Mai no consulten cap llibre i saben i poden explicar molt menys del que han fet. Es diu que encara es desconeix allò que practiquen. Un d’ells pesca els esturions amb perques com a esquer. Ens meravellem en veure el seu sarró, que era com un llac d’estiu, com si tingués l’estiu tancat a casa o sabés on s’amaga. A veure, com ha aconseguit tot això a ple hivern? Ah, treu cucs dels troncs podrits en glaçar-se la terra i així els pesca. La seva vida s’endinsa en la naturalesa més del que podrien penetrar els estudis del naturalista. Aquest últim aixeca la molsa i l’escorça amb delicadesa amb un ganivet per trobar insectes; el primer esberla soques amb la destral, i la molsa i l’escorça s’escampen pertot arreu. Es guanya la vida traient l’escorça dels arbres. Un home així té cert dret a pescar i m’agrada veure la naturalesa en ell. La perca s’empassa el cuc de la fusta, l’esturió s’empassa la perca, i el pescador s’empassa l’esturió; així es tanquen totes les escletxes en l’escala de l’ésser.

Quan passejava pel voltant del llac en dies de boira, de vegades em divertia observant la forma primitiva que algun pescador vast adoptava. Potser estenia branques de vern sobre els forats estrets del gel separats entre ells per quatre o cinc vares i a una distància semblant de la riba i, després d’assegurar l’extrem del fil a un pal per evitar que l’arrossegués l’aigua, passava la llinya fluixa al voltant d’una branca de vern, a un peu o més sobre el gel, lligada a una fulla seca que, en enfonsar-se, deixaria veure que havia picat algun peix. Les branques de vern apareixien a intervals regulars entre la boira a mesura que donava la volta al llac.

Ai, els esturions del Walden! Quan els veig estesos damunt del gel, o en un pou que el pescador talla en el gel en què fa un petit forat per deixar-hi entrar aigua, sempre em sorprenen per la seva bellesa poc usual, com si fossin peixos fabulosos, estranys als carrers, fins i tot als boscos, estranys igual que Aràbia en la nostra vida de Concord. Estan en possessió d’una bellesa enlluernadora i transcendent que els separa per un ampli interval dels esquelètics bacallans la fama dels quals ressona pels nostres carrers. No són verds com els pins, grisos com les pedres ni blaus com el cel, sinó que tenen, tal com jo els veig, si és possible, colors encara més inusuals, com flors i pedres precioses, com si fossin les perles, els nuclei o cristalls animalitzats de l’aigua del Walden. Com és evident, ells són Walden de cap a peus; són en si mateixos petits Waldens en el regne animal, waldenians.[81] Em sorprèn que se’n pesquin aquí, que en aquest brollador fons i capaç, molt per sota dels molestos carruatges i trineus amb cascavells que traginen pels camins del Walden, nedi aquest gran peix maragda. No n’he vist mai cap de semblant al mercat; hauria estat el centre de totes les mirades. Ràpidament, amb quatre batzegades convulsives mal comptades, lliuren el seu esperit aquàtic, com un mortal traslladat abans d’hora al fi aire del cel.

Com que desitjava recuperar el fons perdut del llac Walden, vaig inspeccionar-lo detalladament, abans que es trenqués el gel, a principis del 1846, amb la brúixola, la cadena de mesurar i la sonda. S’explicaven moltes històries del fons d’aquell llac, o més aviat del seu fons inexistent, que evidentment estaven mancades de fonaments. És sorprenent el temps que els homes poden estar creient en l’absència de fons d’un llac sense molestar-se a comprovar si és cert. He visitat dos llacs que suposadament no tenien fons en una sola passejada pel veïnat. Molta gent s’ha cregut que el Walden arribava a l’altra banda del planeta. Alguns s’han passat una bona estona estirats damunt del gel, i l’han observat a través d’aquest mitjà enganyós, potser amb ulls plorosos i prenent decisions precipitades per por de refredar-se el pit, i han vist grans forats «pels quals passaria una càrrega de fenc», si hi hagués algú per dur-l’hi, la indubtable font de l’Estinx i l’entrada a les regions infernals d’aquelles parts. Uns altres han vingut de la ciutat amb un pes de «cinquanta-sis» i un carro ple de corda de polzada i no han aconseguit trobar-hi fons, ja que mentre el «cinquanta-sis» descansava pel camí, seguien donant corda en l’intent en va de sondejar la capacitat, veritablement immensurable, de meravellar-se. Però puc assegurar als meus lectors que el Walden té un fons raonablement ferm a una profunditat raonable, encara que sigui insòlita. La vaig mesurar amb facilitat amb un sedeny i una pedra d’aproximadament una lliura i mitja i vaig poder dir amb precisió quan la pedra deixava de tocar fons perquè havia d’estirar la corda amb molta més força abans que m’ajudés l’aigua per sota seu. La major profunditat fou de cent dos peus, als quals es podrien afegir els cinc peus que ha guanyat des d’aleshores i sumarien cent set peus. És una profunditat notable per a una extensió tan petita; no obstant això, la imaginació no podria treure’n ni una sola polzada. Què passaria, si tots els llacs fossin superficials? No afectaria les ments dels homes? Estic agraït que aquest llac s’hagi creat profund i pur com a símbol. Mentre els homes creuen en l’infinit, creuran que alguns llacs no tenen fons.

El propietari d’una fabrica, en sentir la profunditat que jo havia mesurat, va pensar que no podia ser cert perquè, segons el seu coneixement de les preses, la sorra no es mantenia en uns angles tan pronunciats. Però els llacs més profunds no són tan profunds en proporció a la seva extensió, com suposa la majoria, i si es drenessin, no deixarien valls gaire notables. No són com valls entre turons ja que, aquest que és tan inusualment profund per la seva extensió, si el talléssim en una secció vertical pel centre no es veuria més fondo que un plat pla. La majoria de llacs, un cop buits, deixarien un prat tan profund com els que veiem habitualment. William Gilpin, tan admirable en els seus relats de paisatges i habitualment correcte, dret a la punta del llac Fyne, a Escòcia, que ell descriu com «una badia d’aigua salada, de seixanta o setanta braces de profunditat i quatre milles d’amplada», i unes cinquanta milles de llarg, envoltat de muntanyes, observa que «si l’haguéssim pogut veure després del diluvi o la convulsió que fos de la naturalesa que el creà, abans que s’omplís d’aigua, quin abisme més horrorós ens hauria semblat!».

«Tan amunt com s’enfilen les muntanyes túmides, tan avall

s’enfonsa un solc ample i profund,

el llit capaç de canalitzar les aigües».[82]



Però si prenguéssim el diàmetre més curt del llac Fyne i apliquéssim les proporcions al Walden, que, com hem vist, en una secció vertical sembla poc més que un plat pla, semblarà quatre vegades més superficial. Vet aquí els horrors augmentats dels abismes del llac Fyne si fos buit. No hi ha dubte que moltes valls somrients amb els seus camps extensos de cereals ocupen exactament un «horrible abisme» del qual han retrocedit les aigües, tot i que faria falta la vista del geòleg per convèncer els seus ingenus habitants d’aquest fet. Sovint, una mirada inquisitiva podria detectar les ribes d’un llac primitiu en els turons baixos de l’horitzó i no ha calgut que a continuació s’elevés la planúria per amagar la seva història. Però és molt més fàcil, com bé saben aquells que treballen a la carretera, trobar els forats quan s’hi fan bassals després que hagi plogut. El cert és que si donem la més mínima llicència a la imaginació, cavarà més fons i arribarà més amunt que la naturalesa. És probable que es descobreixi que la profunditat de l’oceà és incomparable amb la seva amplitud.

Mentre sondejava el llac a través del gel vaig poder determinar la forma del fons amb una precisió superior de la que és possible en examinar ports que no es glacen, i em va sorprendre per la seva regularitat general. En la zona més fonda hi ha diversos acres més plans que gairebé qualsevol camp exposat al sol, al vent i a l’arada. En un cas, en una línia escollida a l’atzar, la profunditat no variava més d’un peu en trenta vares; i generalment, cap al centre, calculava la variació de tres o quatre polzades per cada cent peus en qualsevol direcció. Hi ha qui sol parlar de forats profunds i perillosos fins i tot en llacs arenosos i tranquils com aquest, però l’efecte de l’aigua en aquestes circumstàncies es el d’anivellar totes les desigualtats. La regularitat del fons i la seva conformitat respecte les ribes i la mida dels turons veïns eren tan perfectes que es manifestava un promontori distant en els sondeigs al llarg del llac i se’n podia determinar la direcció observant la riba oposada. El cap es converteix en banc de sorra i en un baix pla, i la vall i la gorja en aigua profunda i en canal.

Aquesta coincidència notable la vaig observar després de dibuixar el mapa del llac a una escala de deu vares per polzada i d’anotar les mesures, més d’un centenar en total. En veure que la xifra que indicava la major profunditat estava on semblava ser el centre del mapa, vaig col·locar un regle al mapa, primer de llarg i després de través, i vaig observar, per sorpresa meva, que la línia de major longitud es creuava amb la línia de major amplitud exactament pel punt de major profunditat, malgrat que el centre és gairebé igual de pla i el perfil del llac està lluny de ser regular, després de calcular els extrems de longitud i amplitud de l’interior de les cales. Aleshores em vaig preguntar: qui sap si aquesta pista ens podria dur també a la part més profunda de l’oceà igual que a la d’un llac o d’un bassal? No és aquesta també la regla per mesurar l’altura de les muntanyes, considerades el contrari de les valls? Sabem que una muntanya no té el punt més alt en la part més estreta.

De cinc cales, en tres, o en totes les que es van sondejar, es va observar la presència d’un banc de sorra que en travessava l’entrada i les aigües més profundes del seu interior, de manera que la badia tenia tendència a ser una extensió d’aigua en la terra no només en horitzontal, sinó també en vertical, i a formar una conca o un llac independent. La direcció dels dos caps mostrava la direcció del banc. Les badies de la costa marítima també tenen un banc de sorra a l’entrada. A mesura que la boca de la cala era més ampla en comparació amb la seva longitud, la profunditat de l’aigua sobre el banc de sorra era més gran en comparació amb la conca. Així doncs, tenint en compte la longitud i l’amplada de la cala i les característiques de la riba del voltant, gairebé tindrem elements suficients per treure’n una fórmula vàlida en tots els casos.

Per tal de veure fins a quin punt podia calcular, amb aquesta experiència, el punt més profund d’un llac a través de l’observació únicament del contorn d’una superfície i les característiques de les seves ribes, vaig elaborar un mapa del llac White, que consta d’uns quaranta-un acres i, igual que aquest, no conté cap illa, ni afluent ni sobreeixidor coneguts; i com que la línia de més amplada queia molt a prop de la línia de més longitud, on dos caps oposats s’apropaven l’un a l’altre i dues badies oposades se separaven, em vaig aventurar a assenyalar un punt a poca distància de l’última línia com el més profund, encara en la línia de més longitud. La part més fonda la vaig trobar a uns cent peus d’aquell punt, en la direcció que jo preveia, i només era un peu més profund, és a dir, de seixanta peus. Evidentment, un corrent que la creués o una illa al llac complicarien molt el problema.

Si coneguéssim les lleis de la naturalesa, només necessitaríem un fet, o la descripció d’un fenomen real, per deduir els resultats concrets en aquest aspecte. Ara bé, només tenim coneixement d’unes quantes lleis i els nostres resultats estan viciats, no pas per confusions o irregularitats de la naturalesa, evidentment, sinó per la nostra ignorància pel que fa als elements essencials del càlcul. Les nostres nocions de la llei i l’harmonia estan en general limitades a aquells casos que detectem; però l’harmonia que resulta d’un nombre molt més gran de lleis, aparentment conflictives encara que en realitat siguin concurrents, que no hem descobert, encara és més meravellosa. Les lleis concretes són com els nostres punts de vista, igual que, per al viatger, el perfil d’una muntanya varia a cada pas i ofereix un nombre infinit de perfils, encara que una sola forma absoluta. Encara que ens hi fiquéssim o la perforéssim, no la comprendríem en la seva totalitat.

El que he observat del llac no és menys cert en l’ètica. És la llei de la mitja. Una regla com la dels dos diàmetres no només ens guia cap al sol en el sistema solar i el cor de l’home, sinó que traça línies de llarg i de través al conjunt de comportaments quotidians i concrets d’un home i a l’onatge de la vida en les seves cales i afluents, i allà on es creuen és on es defineix l’alçada o la profunditat del seu caràcter. Potser només ens cal saber la inclinació de les seves ribes i el terreny adjacent o les circumstàncies per deduir-ne la profunditat i el fons ocult. Si està envoltat de circumstàncies muntanyoses, una riba engorjada, els cims de les quals enfosquissin el fons i s’hi reflectissin, suggeririen una profunditat corresponent. Però una riba baixa i suau demostraria que és superficial en aquella part. Als nostres cossos, un front que es projecta amb valor indica una profunditat de pensament corresponent. També hi ha un banc de sorra a l’entrada de cada cala o inclinació particular; cada una d’elles és la nostra badia durant una temporada, en la qual estem detinguts i parcialment estancats. Aquestes inclinacions generalment no són capricioses sinó que tenen una forma, mida i direcció determinades pels promontoris de la riba, els antics eixos d’elevació. Quan aquest banc augmenta gradualment a causa de tempestes, marees o corrents, o del descens de les aigües, de manera que frega la superfície, el que al principi era una inclinació a la riba on s’havia refugiat un pensament es converteix en un llac individual, separat de l’oceà, on el pensament posa les seves pròpies condicions: canvia, potser, de salat a dolç, es converteix en un llac, un mar mort o una maresma. Amb l’arribada de cada individu a aquesta vida, no podríem suposar que s’ha format un banc semblant a la superfície en algun indret? És cert, som uns navegants tan pobres que els nostres pensaments, en la seva majoria, voregen una costa sense badies i conversen únicament amb els racons de les badies de la poesia, o es dirigeixen als ports públics més coneguts i entren als molls secs de la ciència, on es reparen per adequar-se a aquest món, sense que cap corrent natural concorri per individualitzar-los.

No conec cap altre afluent o sobreeixidor del Walden a banda de la pluja, la neu i l’evaporació, encara que potser, amb un termòmetre i un fil podríem trobar aquests punts, perquè l’aigua que entra al llac probablement sigui la més fresca a l’estiu i la més calenta a l’hivern. Quan els talladors de gel hi van treballar els anys 1846 i 1847, els trossos que enviaven a la riba un dia van ser rebutjats pels encarregats d’apilar-los, perquè no tenien el gruix suficient per apilar-los amb la resta. Així, els talladors van descobrir que el gel d’una petita zona era dues o tres polzades més prim que a la resta del llac, la qual cosa els va dur a pensar que per allà hi havia d’haver un afluent. També em van dur fins a una placa de gel per ensenyar-me un altre indret que ells creien que era un «punt de fuita», a través del qual l’aigua del llac s’escapava per sota el turó fins a un prat veí. Es tractava d’una petita cavitat a menys de deu peus sota l’aigua, però crec que puc garantir que el llac no necessitarà cap soldadura fins que li trobin una escletxa més gran. Algú ha suggerit que, si es trobés una «fuita» semblant, la seva connexió amb el prat, si existís, es podria demostrar llançant serradures o pols de color per la boca del forat i posant un filtre al brollador del prat amb el qual es podrien recollir les partícules arrossegades pel corrent.

Mentre jo seguia amb l’observació, el gel, que tenia un gruix de setze polzades, s’ondulava amb un vent lleuger com l’aigua. És ben sabut que no es pot fer servir un nivell sobre el gel. A una vara de la riba la seva màxima fluctuació, observada per mitjà d’un nivell posat a terra i dirigit cap a un bastó graduat sobre el gel, era de tres quarts de polzada, tot i que el gel semblava fermament enganxat a la riba. Probablement era més gran al centre. Però qui sap si no podríem detectar una ondulació a la crosta de la terra si disposéssim d’uns instruments prou precisos? Quan tenia dos peus del nivell sobre terra i el tercer sobre el gel, i dirigia la mirada sobre aquest últim, un ascens o descens del gel d’una importància gairebé infinitèsima suposaven una diferència de diversos peus sobre un arbre de l’altre costat del llac. Quan vaig començar a fer forats al gel amb la intenció de mesurar-lo, hi havia tres o quatre polzades d’aigua sobre el gel que estava sota una capa gruixuda de neu que s’havia enfonsat fins aquell nivell, però l’aigua es va començar a escórrer pels forats de seguida i ho va seguir fent durant dos dies en corrents profunds, que van fondre el gel i van contribuir en essència, si no principalment, a assecar la superfície del llac, ja que en colar-se l’aigua, feia alçar i flotar el gel. Era més o menys com fer un forat al fons d’un vaixell per deixar-ne sortir l’aigua. Quan els forats es glacen i arriba la pluja, i finalment una nova glaçada forma una capa fina que ho cobreix tot, queda puntejat per belles figures internes i fosques que formen com una teranyina que podríem anomenar rosetons de gel, produïdes pels canals oberts per l’aigua que flueix de tots costats cap a un centre. En algunes ocasions, també, quan el gel quedava cobert de bassals superficials, jo observava una doble ombra del meu cos, una sobre el cap de l’altra, una sobre el gel i l’altra sobre els arbres o la vessant.

Mentre encara dura el fred del gener i la neu i el gel són capes gruixudes i fermes, ve el senyor prudent de la ciutat a procurar-se gel per refrescar-se les begudes de l’estiu; és d’una saviesa admirable, fins i tot patètica, preveure la calor i la set del juliol ara que estem a gener (i anem amb abric gruixut i mitena!) i hi ha tantes coses que no estan assegurades. Pot ser que no apili tresors en aquest món[83] que refredarà la beguda del seu estiu en el següent. Talla i serra la bassa sòlida, treu la teulada de la casa dels peixos i s’endú amb el seu element i aire, subjectat amb cadenes, a través de l’aire favorable de l’hivern, fins al celler hivernal, per enterrar-hi l’estiu. Sembla un blau solidificat quan es veu passar de lluny pels carrers. Aquests talladors de gel són una raça feliç, plena de bromes i alegria. Quan els acompanyava em solien convidar a serrar pous i m’oferien sempre un lloc on el gel era menys fi. L’estiu del 1846-1847 van arribar un centenar d’homes de procedència hiperbòrica[84] que van baixar al nostre llac amb molts carros plens d’eines desgarbades del camp, trineus, arades, broques, tallagespes, pales, serres, rasclets, tots ells armats amb un pic de dues puntes que no es descriu ni a El pagès de Nova Anglaterra ni a L’agricultor. No sabia si havien vingut a sembrar sègol d’hivern o alguna altra mena de cereal introduït recentment d’Islàndia. En no veure adob per enlloc, vaig pensar que volien rascar la terra, tal com havia fet jo, convençuts que el sòl era profund i que havia estat prou temps sense cultivar. Van dir que un senyor de pagès, que no apareixia en escena, volia doblar els seus diners que, pel que vaig entendre, ja ascendien a mig milió; no obstant això, per tal de cobrir cada un dels seus dòlars amb un altre, va robar l’únic abric, ai, la pròpia pell, del llac Walden a ple hivern. Es van posar a treballar de seguida: llaurar, carretejar, arrossegar, solcar, en un ordre admirable, com si tinguessin pensat convertir-ho en una granja model. No obstant això, quan m’hi vaig fixar per veure quina mena de llavor llançaven als solcs, uns quants homes del meu costat es van posar de sobte a aixecar amb ganxos el propi motlle verge, estirant-lo bruscament d’una forma peculiar fins a arribar a la sorra, o més ben dit a l’aigua (perquè el terra era molt fangós, com qualsevol terra ferma d’allà) i se’l van endur amb trineus. Aleshores vaig suposar que devien tallar turba en un pantà. Anaven i venien cada dia, amb el xisclet peculiar de la locomotora, des de i cap a algun lloc de les regions polars, tal com em semblava, talment com un estol d’ocells de neu àrtics. Però en algunes ocasions l’índia Walden es venjava i algun dels treballadors, que caminava darrere la jova, patinava per una esquerda del terra cap al tàrtar[85] i, aquell que abans era tan valent, de sobte es convertia en una novena part d’un home i estava a punt de perdre la seva calor animal; s’alegrava de refugiar-se a casa meva i reconeixia que hi havia alguna virtut en una estufa; o, de vegades, el sòl glaçat arrencava una peça d’acer de la reixa de l’arada o l’arada quedava enganxada al solc i s’havia de tallar.

De fet, eren cent irlandesos, amb capatassos ianquis, els que venien cada dia de Cambridge per endur-se’n el gel. El partien a trossos amb mètodes massa coneguts per haver-los de descriure, i aquests trossos, un cop arrossegats amb trineus fins a la riba, es carregaven ràpidament a una plataforma de gel i s’elevaven amb ganxos de ferro, politges i aparells, els apilaven amb l’ajuda de cavalls, com si fossin barrils de farina, i es col·locaven uns al costat dels altres, en fileres, com si formessin la base sòlida d’un obelisc dissenyat per foradar els núvols. Em van explicar que en un bon dia podrien treure mil tones de gel, que suposava una extensió d’aproximadament un acre. Formaven solcs profunds i «depressions» sobre el gel, com si fos terra ferma, a causa del pas dels trineus sobre la mateixa traça, i els cavalls es menjaven invariablement la civada de trossos de gel buidats en forma de menjadores. Deixaven les pannes de gel a l’aire lliure en una pila que s’alçava trenta-cinc peus i feia sis o set vares d’amplada. Escampaven fenc entre les capes exteriors per no deixar entrar l’aire, perquè quan feia vent, que mai com ara no era tan fred, si hi trobava pas, obria grans cavitats i deixava només lleugers suports o travesses aquí i allà, fins que acabava per ensorrar-la. Al començament semblava una extensa fortalesa blava o Valhalla, però quan van començar a omplir les escletxes amb el bast fenc dels prats i va quedar coberta de caramells de gel, semblava una venerable ruïna plena de molsa, construïda amb un marbre de vetes blaves, el refugi d’hivern, el vell que veiem a l’almanac, la seva barraca, com si s’hagués proposat passar l’hivern amb nosaltres. Calculaven que un vint-i-cinc per cent del gel no arribaria al seu destí i que un dos o tres per cent més es perdria durant el transport. No obstant això, una part encara més gran d’aquella pila tenia un destí diferent al previst, ja que, o bé perquè no es trobava gel en les condicions esperades, amb més aire de l’habitual, o bé per algun altre motiu, mai no arribaria al mercat. Aquesta pila, feta l’hivern de 1846 i 1847 i el contingut de la qual s’estimava de deu mil tones, finalment es va tapar amb fenc i taulons, i malgrat que no es va destapar fins al juliol següent per transportar-ne una part, la resta va quedar exposada al sol i es va mantenir aquell estiu i l’hivern següent, i no es va acabar de fondre fins al setembre de 1848. D’aquesta manera el llac en va recuperar la major part.

Igual que l’aigua, el gel del Walden, vist de prop, és d’un to verdós, en canvi vist de lluny es veu d’un blau molt bonic, i fàcilment es distingeix del gel blanc del riu, o del vagament verdós d’alguns llacs que es troben a un quart de milla d’allà. De vegades, una d’aquestes grans pannes de glaç patina del trineu del tallador de gel i cau en algun carrer de la ciutat, on roman durant una setmana com una gran maragda, un objecte d’interès per a tots els vianants. He observat que una part del Walden que en estat líquid era verda, en glaçar-se sembla blava des del mateix punt de vista. Així, de vegades, els sots del voltant del llac, a l’hivern s’omplen d’una aigua igualment verdosa però l’endemà es veuen plens de gel blau. Potser el color blau de l’aigua i el gel són deguts a la llum i a l’aire que contenen, i com més transparent més blau es veu. El gel és un subjecte interessant de contemplar. Els talladors de gel em van explicar que en alguns pous de gel del llac Fresh hi tenien gel de feia cinc anys en perfectes condicions. Com és que l’aigua en una galleda de seguida es podreixi i en canvi si està congelada es conservi sempre en bon estat? Generalment es diu que aquesta és la diferència entre els sentiments i la intel·ligència.

Durant setze dies vaig veure un centenar d’homes per la finestra que treballaven com pagesos atrafegats, amb joves i cavalls i aparentment totes les eines de la pagesia, una imatge com la que es veu a la portada de l’almanac; cada vegada que els mirava em venia al cap la faula de l’alosa i els segadors,[86] o la paràbola del sembrador[87] i altres de l’estil; ara han marxat tots i, d’aquí a uns trenta dies, probablement miraré per la mateixa finestra l’aigua de verd marí del Walden que reflecteix els núvols i els arbres i s’evapora en solitud, i no quedarà cap rastre que hi hagi passat mai cap home. Pot ser que senti un cabussó solitari que riu mentre es capbussa i muda el plomatge o que vegi un pescador sol a la barca, flotant com una fulla, contemplant la seva forma reflectida en les ones, on cent homes feia poc que treballaven.

Així és com, segons sembla, els habitants sufocats de Charleston i Nova Orleans, de Madràs, Bombai i Calcuta, beuen del meu pou. Al matí banyo la meva intel·ligència en la filosofia estupenda i cosmogònica del Bhagvat-Gita, des de la composició de la qual han passat anys de déus i en comparació amb la qual el nostre món modern i la seva literatura semblen raquítics i trivials; dubto de si aquesta filosofia no s’hauria de relacionar amb un estadi anterior d’existència, de tan allunyada com està la seva sublimitat de les nostres concepcions. Deixo el llibre i vaig al meu pou d’aigua i, ai, hi trobo el servent del braman, sacerdot de Braman, Vixnu i Indra, que encara seu al seu temple del Ganges llegint els Vedes o viu a l’arrel d’un arbre amb una crosta de pa i una gerra d’aigua. Trobo el seu servent que ve a treure aigua per al seu amo i les nostres galledes, com aquell qui diu, gairebé xoquen en el mateix pou. L’aigua pura del Walden es barreja amb l’aigua sagrada del Ganges. Amb vent favorable, flueixen més enllà d’on es troben les fabuloses illes de l’Atlàntida i les Hespèrides, segueixen el periple d’Hannó[88] i, flotant al costat de Ternat i Tidor[89] i l’entrada del golf Pèrsic, es fonen amb els vents tropicals del mar de l’índia fins a tocar terra en ports dels quals Alexandre només en coneixia el nom.





17. PRIMAVERA


L’obertura de grans forats dels talladors de gel habitualment fa que el llac es desgeli abans, ja que l’aigua, agitada pel vent, encara que faci fred, consumeix el gel del voltant. Però aquell any no fou això el que succeí al Walden, ja que ben aviat s’havia tornat a formar una capa de gel nova al lloc de la vella. Aquest llac mai no es desglaça tan d’hora com els altres de la zona, la qual cosa és deguda a la seva superior profunditat i al fet que no té cap corrent que el creui i pugui fondre el glaç o arrossegar-lo. No sé de mai que s’hagi començat de desglaçar durant l’hivern, sense exceptuar l’hivern del 1852-1853, que va posar els llacs tan durament a prova. Se sol començar a obrir a principis d’abril, una setmana o deu dies més tard que el llac de Flint i Fair Haven, primer per la banda nord i les parts més superficials per allà on es va començar a glaçar. Indica, millor que cap altra aigua de la zona, l’absolut progrés de l’estació, ja que els canvis passatgers de temperatura l’afecten menys. Diversos dies de fred intens durant el març poden retardar molt l’obertura dels primers llacs, mentre que la temperatura del Walden va augmentant gairebé de forma ininterrompuda. Un termòmetre col·locat al centre del Walden el dia 6 de març de 1847 es va mantenir a 0 °C, o punt de congelació; a prop de la riba es van registrar 0,5 °C; al centre del llac de Flint aquell mateix dia, va marcar 0,3 °C; a una dotzena de vares de la riba, en una zona d’aigües superficials, a sota una capa de gel d’un peu de gruix, l’aigua estava a 2,2 °C. Aquesta diferència de dos graus entre la temperatura de l’aigua en una zona profunda i en una de superficial d’aquest últim llac, i el fet que una gran part del llac en comparació amb el Walden és poc profund, indiquen les causes que aquest es desglaci molt més abans que el Walden. El gel de la part més superficial era, al mateix temps, diverses polzades més prim que el del centre. A mig hivern al centre era on hi havia el gel més calent i més prim. Igualment, qualsevol que s’hagi passejat per la riba del llac a l’estiu s’haurà adonat que l’aigua és més calenta a prop de la riba, on només té tres o quatre polzades de profunditat, que una mica més endins, i en la superfície allà on és més profund que a prop del fons. A la primavera, el sol no només exerceix una influència mitjançant la temperatura més elevada de l’aire i de la terra, sinó que la seva escalfor travessa el gel que té un peu o més de gruix i es reflecteix al fons en aigües poc profundes, de manera que escalfa l’aigua i fon la cara inferior de la capa de gel i, com que al mateix temps que es fon directament per la cara superior el deixa irregular, i fa que les bombolles d’aire que conté s’eixamplin en totes direccions fins que queda foradat i finalment desapareix de sobte amb una lleu pluja de primavera. El gel té venes com la fusta, i quan una panna es comença a podrir o «foradar-se», és a dir, pren l’aspecte d’un niu d’abelles, tingui la posició que tingui, les cel·les d’aire formen angles rectes amb el que era la superfície de l’aigua. Quan hi ha una roca o un tronc a prop de la superfície, allà la capa de gel és molt més prima i moltes vegades gairebé queda dissolta només amb l’escalfor reflectida; em van explicar que, en un experiment de Cambridge per glaçar aigua en un estanc de fusta de poca fondària, tot i que per sota hi circulava aire fred i, per tant, hi accedia per tots costats, el reflex del sol al fons contrarestava amb escreix aquesta condició favorable per a la glaçada. Quan una pluja càlida a mig hivern fon la neu glaçada del Walden i hi deixa una capa dura, fosca o transparent, al centre, el reflex de l’escalfor crearà una banda de gel blanc fos, per espès que sigui, d’una vara o més d’amplada, a prop de les ribes. Com ja he dit, les bombolles treballen a l’interior del gel com a lents i fonen el gel per sota.

Els fenòmens de l’any tenen lloc cada dia a escala reduïda en un llac. Cada matí, de forma general, l’aigua de les zones superficials s’escalfa més ràpidament que la de zones profundes, encara que no s’escalfi gaire al capdavall, i cada capvespre es refreda més ràpidament fins al matí. El dia és un arquetip de l’any. La nit representa l’hivern, el matí i el vespre, la primavera i la tardor, i el migdia, l’estiu. Els espetecs i esclats del gel indiquen canvis de temperatura. Un matí agradable després d’una nit freda, 24 de febrer de 1850, en què vaig anar a passar el dia al llac de Flint, vaig observar per sorpresa que quan picava el gel amb el cap de la destral ressonava com un gong a moltes vares a la rodona, com si hagués picat la pell tibada d’un tambor. El llac va començar a esclatar aproximadament una hora després que sortís el sol, quan va percebre la influència dels raigs de sol que hi queien des de sobre les muntanyes; es va estirar i va badallar com un home quan es desperta amb un tumult en augment gradual i que es va allargar durant tres o quatre hores. Al migdia va fer una breu migdiada i cap al vespre es va tornar a estremir, així que el sol retirava la seva influència. Amb un temps estable, un llac dispara el seu fusell al capvespre amb gran regularitat. Però durant el dia, ple d’esquerdes i amb l’aire menys elàstic, havia perdut completament la ressonància i probablement els peixos i les almesqueres no s’espantarien amb un cop al gel. Els pescadors diuen que el «tro del llac» espanta els peixos i fa que no piquin. El llac no trona cada vespre, i tampoc no sabria dir amb seguretat quan ho fa; així i tot, encara que pugui no observar cap diferència en el temps, ho fa. Qui s’hauria imaginat que una cosa amb una pell tan gran, freda i gruixuda seria tan sensible? No obstant això, té una llei per la qual trona amb obediència quan toca, igual que la poncella s’obre amb la primavera. La terra està viva i coberta de papil·les. El llac més gran és tan sensible als canvis atmosfèrics com la bola de mercuri dins el termòmetre.

Un motiu per venir a viure al bosc era que tindria temps lliure i l’oportunitat de veure entrar la primavera. El gel del llac es comença a foradar i el meu taló s’hi enfonsa quan hi passejo. La boira, la pluja, el sol càlid fonen la neu de forma gradual; els dies s’allarguen notablement i veig que acabaré de passar l’hivern sense haver d’afegir llenya a la llenyera, ja que ja no em cal encendre foc. Estic atent als primers senyals de la primavera, per sentir la nota casual d’algun ocell acabat d’arribar, o el crit de l’esquirol llistat, les reserves del qual deuen estar gairebé esgotades, o per veure la marmota que s’aventura fora del niu de l’hivern. El dia 13 de març, després de sentir el siàlid, el pardal cantaire i la merla, el gruix de gel encara és gairebé d’un peu. Encara que cada dia el temps sigui més càlid, l’aigua no el fon del tot, ni es trenca i queda flotant com en els rius, sinó que, encara que estigui fos del tot fins a mitja vara de la riba, el centre ha quedat foradat i saturat d’aigua, de manera que hi cabria un peu quan encara fa sis polzades de gruix; en canvi, potser amb una pluja càlida l’endemà al vespre i una mica de boira acabaria desapareixent, fonent-se amb la boira, esfumant-se. Un any vaig travessar el llac només cinc dies abans que el gel desaparegués del tot. El 1845 el Walden es va acabar de desglaçar el dia 1 d’abril; el 1846, el 25 de març; el 1847, el 8 d’abril; el 1851, el 28 de març; el 1852, el 18 d’abril; el 1853, el 23 de març; el 1854, cap a 7 d’abril.

Qualsevol incident relacionat amb el trencament del gel en rius i llacs i l’assentament del temps resulta especialment interessant per a nosaltres, que vivim en un clima de grans extrems. Quan arriben els dies més calorosos, els que viuen prop del riu senten cruixir el gel de nit amb un crit estrident tan fort com el so de l’artilleria, com si les seves cadenes de gel es trenquessin d’una punta a l’altra i en qüestió de pocs dies el veuen desaparèixer ràpidament. Com el caiman surt del fang amb els tremolors de la terra. Un vell, atent observador de la naturalesa i que sembla tan savi en tot el que fa referència al seu funcionament, com si l’haguessin fet quan ell era petit i hagués ajudat a posar-li la quilla (algú que ha assolit tot el seu desenvolupament i que difícilment pogués adquirir més saviesa natural encara que visqués fins a l’edat de Matussalem) em va explicar, i em va sorprendre sentir-lo expressar la seva meravella davant del funcionament de la naturalesa, ja que em pensava que entre ells no hi havia secrets, que un dia de primavera va agafar l’arma i la barca i es va decidir a entretenir-se a caçar ànecs. Encara hi havia gel als prats, però al riu ja s’havia fos tot, i va baixar sense obstacles de Sudbury, on vivia, fins al llac Fair Haven, que va trobar, inesperadament, cobert en la seva major part d’una capa ferma de gel. Era un dia calorós i el va sorprendre veure que encara hi quedava un tros tan gros de gel. En no veure cap ànec, va amagar la barca a la banda nord o posterior d’un illot del llac i tot seguit es va amagar als arbustos del sud per esperar-los. El gel estava fos a tres o quatre vares de la riba i hi havia una capa fina i calenta d’aigua, amb el fons fangós, com és del gust dels ànecs, i va pensar que era probable que n’hi anés algun al cap de poc. Després d’esperar prop d’una hora va sentir un so baix i aparentment molt llunyà, però singularment estrident i impressionant, diferent de tot el que havia sentit fins aleshores, que anava augmentant i s’intensificava gradualment com si hagués de tenir un final universal i inoblidable, un rugit trist que de sobte li va semblar el so d’un extens estol d’ocells que anessin allà i, en preparar l’arma, es va alçar apressat i excitat, però es va sorprendre en trobar que tota la massa de gel s’havia desprès mentre ell era allà i que s’havia desplaçat fins a la riba, i que el so que havia sentit l’havia produït el gel en fregar amb la terra (al principi d’una forma suau però després escampant-ne les restes per tota l’illa a una alçada considerable abans de calmar-se).

Al final, els raigs de sol assoleixen l’angle recte i els vents càlids empenyen la boira i la pluja i fonen els bancs de neu, i el sol, que dissipa la boira, somriu davant del paisatge pintat de colors i blanc i perfumat d’encens, a través del qual el viatger segueix el seu camí d’illa en illa, acaronat per la música d’un miler de rierols que porten les venes plenes de la sang de l’hivern.

Pocs fenòmens m’han proporcionat més plaer que el d’observar les formes que adopten la sorra calenta i l’argila en patinar pels costats d’un sot profund del tren per on passava de camí a la ciutat, un fenomen no gaire corrent a aquesta gran escala, malgrat que la quantitats de talussos de bon material recentment exposats s’han d’haver multiplicat des que es va inventar el tren. El material era sorra en tots els graus de finesa, i de colors rics i variats, generalment barrejada amb una mica d’argila. Quan a la primavera desapareix el gebre i, fins i tot en un dia d’hivern en què desglaci, la sorra comença a lliscar pels vessants com si fos lava, en algunes ocasions brolla per la neu i la cobreix en llocs on mai abans no s’hi havia vist sorra. Petits corrents innombrables es cobreixen i s’entrellacen els uns amb els altres i mostren una espècie de producte híbrid que en part obeeix la llei dels corrents i en part la de la vegetació. Mentre flueix, adopta l’aspecte de fulles o parres plenes de saba que formen pilots de fulles carnoses d’un peu o més de gruix i que, en observar-les, recorden el tal·lus laciniat, lobulat i imbricat d’alguns líquens, o fa pensar en el corral, les urpes del lleopard o les potes dels ocells, o en el cervell, pulmons, intestins i excrements de tota classe. Es tracta d’una vegetació certament grotesca, les formes i el color de la qual veiem imitada en el bronze, una mena de fullatge arquitectònic més antic i típic que l’acant, la xicoira, l’heura, la parra o qualsevol fulla vegetal, destinat, potser, en algunes circumstàncies, a esdevenir un trencaclosques per als futurs geòlegs. Tot l’esvoranc em va impressionar com si fos una cova amb estalactites exposades al sol. Els diferents matisos de la sorra són singularment rics i agradables i comprenen els diferents colors del ferro, marró, gris, groc i vermell. Quan aquesta massa que llisca arriba a l’engolidor al peu del talús, s’escampa i s’aplana com en fils, i els corrents separats perden la seva forma semicilíndrica i gradualment s’aplanen i s’eixamplen i segueixen corrent mentre estan humides fins que formen una sorra gairebé plana, encara bonica i plena de matisos, en la qual es poden observar les formes originals de la vegetació; fins que, finalment, a l’aigua mateixa, es converteixen en bancs, com els que es formen a la desembocadura de rius, i les formes vegetals es perden en les marques sinuoses del fons.

De vegades, tot el talús, que té una alçada d’entre vint i quaranta peus, queda cobert d’una massa d’aquest tipus de fullatge, o escletxa arenosa, a un quart de milla per un o tots dos costats, producte d’un dia de primavera. El que fa que aquest fullatge arenós sigui tan especial és la seva aparició sobtada. Quan veig per un costat el talús inert (perquè el sol actua primer en un costat) i per l’altre cobert d’aquest fullatge exuberant, creació d’una hora, em quedo desconcertat, com si, d’alguna manera, em trobés a l’estudi de l’artista que va crear el món i em va crear a mi o hagués arribat al lloc on encara està treballant, entretingut en aquest talús, executant els seus nous modals amb un excés d’energia. Em sento com si em trobés més a prop de les entranyes del planeta, perquè aquest flux arenós s’assembla a la massa foliàcia de les entranyes del cos animal. Així descobrim en la sorra una anticipació de la fulla vegetal. No és d’estranyar que la terra s’expressi enfora en forma de fulles si treballa per dins amb aquesta idea. Els àtoms ja han après aquesta llei i la porten dins. La fulla que penja veu el seu prototipus aquí. Internament, ja sigui en el planeta o en el cos animal, és un lòbul espès i humit, una paraula especialment aplicable al fetge i als pulmons i a les fulles de grassa (λειβω, labor, lapsus, fluir o lliscar avall, un lapse; λοβοζ, globus, lòbul, globus; també falda i moltes altres paraules); externament una fulla prima i seca, com si la f i la l haguessin assecat la b. Les consonants de lòbul són lbl, la suau massa de la b (senzilla, o B, doble), amb una l líquida darrere que l’empeny endavant. A globus, glb, la g gutural afegeix al significat la capacitat de la gola. Les plomes i les ales dels ocells són fulles encara més seques i primes. Igualment passem de la matussera larva de terra a l’airosa i agitada papallona. El mateix globus es transcendeix i trasllada a si mateix contínuament i es converteix en alat en la seva òrbita. Fins i tot el gel comença a formar-se amb delicades fulles de cristall, com si s’hagués vessat en motlles que les frondes de plantes aquàtiques han forjat en el mirall aquós. L’arbre sencer no és res més que una fulla i els rius són fulles encara més grans, la polpa dels quals és la terra que els separa, i pobles i ciutats són els ous d’insectes als seus rabeigs.

Quan el sol es retira, la sorra deixa de fluir, però al matí els corrents reapareixen i es ramifiquen en una miríada. Aquí potser hi veureu com es formen els vasos sanguinis. Si ho observeu atentament, veureu que primer un corrent de sorra fina s’obre camí des de la massa càlida amb la punta en forma de gota, com la punta del dit, que palpa el camí lentament i a cegues cap avall, fins que finalment amb més escalfor i humitat, a mesura que ascendeix el sol, la porció més fluïda, en el seu esforç per obeir la llei que segueix fins i tot el que és més inert, se separa i forma per ella mateixa un canal o artèria sinuosa en la qual es distingeix un petit corrent platejat que brilla com el llamp d’una part a l’altra de les fulles o branques polposes i que la sorra engoleix. És meravellosa la rapidesa i perfecció amb què la sorra s’organitza alhora que flueix i utilitza el millor material que li proporciona la massa per formar els cantells afilats del seu canal. Així és com són les fonts dels rius. Potser el sistema ossi es troba en la matèria silícia que l’aigua diposita i la fibra carnosa o el teixit cel·lular al sòl encara més refinat i en la matèria orgànica. Què és l’home, sinó una massa d’argila[90] càlida? La punta del dit humà és com una gota congelada. Els dits de les mans i els peus flueixen i prenen la seva longitud de la massa càlida del cos. Qui sap fins on arribaria a expandir-se i fluir el cos humà a sota un cel més favorable? No és la mà una fulla de palmera oberta amb lòbuls i venes? Amb una mica de fantasia podríem veure l’orella com un liquen, umbilicaria, al costat del cap, amb un lòbul o gota. El llavi (labium, de labor [?]) descansa a cada costat de la boca cavernosa. El nas és una manifesta gota o estalactita congelada. La barbeta és una gota encara més grossa, el punt de confluència del degoteig de la cara. Les galtes són vessants que van de les celles a la vall de la cara, oposat i separats pels pòmuls. Cada lòbul arrodonit de la fulla vegetal, també és una gota gruixuda i mandrosa, més gran o més petita; els lòbuls són els dits de la fulla i com més lòbuls tingui, cap a més direccions tendirà a fluir i més escalfor o altres influències favorables faran que flueixi encara fins més enllà.

Semblava que aquest vessant il·lustrava el principi de tot el funcionament de la naturalesa. El Creador d’aquesta terra no va fer res més que patentar una fulla. Quin Champollion ens desxifrarà aquest jeroglífic per tal que nosaltres puguem aportar una nova fulla? Per a mi, aquest fenomen resulta més estimulant que l’abundància i la fertilitat de les parres. És cert que té alguna cosa d’excrementici al seu caràcter i que no hi ha final per a les piles del fetge, pulmons i budells, com si el globus estigués girat del revés, però això suggereix com a mínim que la naturalesa té entranyes i reitera que és la mare de la humanitat. És el gebre que emana del terra; és la primavera. Precedeix la primavera verda i florida, igual que la mitologia precedeix la poesia regular. No conec res millor per purgar-se dels fums i indigestions de l’hivern. Estic convençut que la terra encara és als seus inicis i que treu ditets d’infant per cada costat. Deixa sortir rínxols de la pell nua. No hi ha res inorgànic. Aquestes piles foliàcies rauen al llarg del talús com el sutge al forn i deixen palès que la naturalesa hi és «a ple rendiment». La terra no és un simple fragment d’història morta, estrat sobre estrat com les pàgines d’un llibre per ser estudiada pels geòlegs i antiquaris, sinó poesia viva com les fulles d’un arbre, que precedeixen flors i fruit; no pas una terra fòssil sinó una terra viva, respecte a la gran vida central de la qual tota vida animal i vegetal és un simple paràsit. Les seves agonies faran que s’agitin les nostres despulles a les seves tombes. Podríeu fondre els metalls i posar-los en els motlles més bonics; mai no serien tan excitants com les formes que pren la terra fosa, i no només ella, sinó que les institucions que s’hi fonguin al damunt són plàstiques com l’argila a mans del terrissaire.

No passarà gaire temps fins que, no només en aquests talussos sinó en cada turó, esplanada i fondalada, la gebrada surti de terra com un quadrúpede endormiscat del cau i busqui el mar amb música o emigri a altres climes a través dels núvols. El desgel, amb la seva delicada persuasió, és més poderós que Thor amb el seu martell. L’un es fon i l’altre esmicola.

Quan la terra estava parcialment despullada de neu i uns quants dies càlids havien assecat la superfície, resultava agradable comparar els primers indicis tendres de la infantesa de l’any que treien el cap amb la bellesa majestuosa de la vegetació pansida que havia resistit l’hivern: semprevives, vares d’or, estepes i gracioses herbes silvestres, amb freqüència més evidents i interessants que a l’estiu, com si fins aleshores la seva bellesa no fos madura; fins i tot planta del cotó, boga, herba blenera, flor de blenera, herba foradada, espírea i altres plantes de tiges fortes, graners inesgotables que alimenten els primers ocells, un vel discret, almenys, per a la viuda naturalesa. Especialment m’atrau la tija arquejada i agarbada del jonc, que fa tornar l’estiu als nostres records d’hivern i es troba entre les formes que l’art prefereix copiar i que, en el regne vegetal, té la mateixa relació que l’astronomia amb els tipus que ja es troben a la imaginació de l’home. És un estil antic, més vell que el grec o l’egipci. Molts dels fenòmens de l’hivern suggereixen una tendresa inexpressable i una delicadesa fràgil. Estem acostumats a sentir aquest rei descrit com un tirà rude i violent, però guarneix les trenes de l’estiu amb la cura de l’amant.

Amb l’arribada de la primavera, els esquirols vermells venien fins a casa meva, de dos en dos, directament als meus peus mentre jo estava assegut llegint o escrivint, i emetien els sons més deliciosament alegres i les piruetes vocals i refilets més estranys que s’hagin sentit mai; i si jo em queixava augmentaven el volum, com si haguessin deixat enrere qualsevol por i respecte a les entremaliadures esbojarrades i desafiessin a la humanitat a detenir-les. Tinc raó o no, esquirol? Eren absolutament sords als meus arguments, o no percebien la seva força i queien en una cadena d’invectives irresistible.

El primer pardal de la primavera! L’any comença amb una esperança més jove que mai! Els xiulets febles platejats del siàlid, el pardal i la merla sobre els camps gairebé nus i humits, com si els últims flocs de l’hivern tentinegessin en caure! Què signifiquen doncs les històries, les cronologies, les tradicions i totes les revelacions escrites? Els rierols entonen melodies de lloança a la primavera. El falcó dels pantans sobrevola els prats per buscar la primera forma de vida viscosa que es desperta. El so d’enfonsament de la neu que es fon se sent a totes les fondalades i el gel es dissol acceleradament als llacs. L’herba oneja a les vessants com un foc de primavera —et primitus oritur herba imbribus primoribus evocata—,[91] com si la terra enviés una escalfor interior per saludar el sol al seu retorn amb una flama no pas groga sinó verda; el símbol de la perpètua joventut, el bri d’herba, com un gran mocador verd, s’estén des de terra cap a l’estiu, castigat per la gebrada però creixent de nou, amb la llança de l’últim sègol dreta amb la nova vida a sota seu. Creix amb tanta fermesa com el rierol brolla de la terra. Són gairebé idèntics, perquè els dies de creixement de juny, quan els rierols estan eixuts, les fulles de l’herba li funcionen de canals, i any rere any els ramats beuen d’aquest corrent verd i perenne i el segador l’agafa amb anticipació perquè els serveixi d’aliment a l’hivern. Així és com la nostra vida humana descendeix fins a la seva arrel i eleva el seu bri verd cap a l’eternitat.

El Walden es fon a un ritme accelerat. S’ha format un canal de dues vares d’amplada als costats nord i oest, i un d’encara més ample a l’extrem est. Una gran panna de glaç s’ha desprès del cos principal. Sento un pardal que canta una cançó des dels arbustos de la riba: olit, olit, olit-xip, xip, xip, xe xar-xe bss, biss, biss. Ell també contribueix a trencar-lo. Que boniques que són les grans i amples corbes de la vora del gel, que responen en certa mesura a les de la riba però amb una major regularitat! El gel és estranyament dur a causa del fred intens però transitori que ha fet últimament, i fa aigües i forma vetes com si fos el terra d’un palau. Però el vent bufa en va cap a l’est sobre la seva superfície opaca fins que arriba a la superfície viva de més enllà. És gloriós observar aquest mocador d’aigua que brilla sota el sol, la cara nua del llac ple d’alegria i joventut, com si expressés l’alegria dels peixos que conté i la de la sorra de la seva platja, un rostre platejat com el de les escames d’un leuciscus, com si fos un sol peix actiu. Vet aquí el contrast entre hivern i primavera. El Walden estava mort i torna a estar ple de vida.[92] Però aquesta primavera va esclatar de forma més regular, com ja he dit.

El canvi de tempesta i hivern a calma i temps moderat, d’hores fosques i lentes a unes altres de lluents i elàstiques, representa una crisi memorable que totes les coses proclamen. Al final sembla instantània. De sobte, una onada de llum em va omplir la casa, tot i que ja era capvespre i els núvols de l’hivern encara hi eren presents, i pels ràfecs degotava una pluja espessa. Vaig mirar per la finestra i vatua! Allà on ahir hi havia gel gris i fred es veia el llac transparent, calmat i ple d’esperança com si fos un vespre d’estiu, reflectia un cel de vespre d’estiu al fons, encara que no fos visible, com si es comuniqués amb un horitzó llunyà. Vaig sentir un pit-roig de lluny, el primer que sentia en el que em semblaven mil anys i que no podria oblidar encara que en passessin mil més: la mateixa dolça i intensa melodia de sempre. Ai el pit-roig del capvespre quan s’acaba un dia d’estiu de Nova Anglaterra! Si mai pogués trobar la branca on s’asseu! Em refereixo a ell; em refereixo a la branca. Això, almenys, no és el Turdus migratorius. Els pins i els roures joves del voltant de casa meva, durant tant de temps endormiscats, de sobte van reprendre el seu aspecte, es veien més lluents, més verds i més drets i vius, com si la pluja els hagués netejat i restaurat. Sabia que ja no plouria més. Mirant a qualsevol branca del bosc, o de la pila de llenya, es pot dir, ai, si l’hivern ha passat o no. A mesura que s’anava fent fosc, em sorprenia pel clacar de les oques que sobrevolaven baix el bosc, com viatgers fatigats que arriben tard als llacs del sud i es permetien queixar-se sense embuts i consolar-se mútuament. Des de la porta, vaig sentir el bategar de les seves ales quan, mentre volaven cap a casa meva, de sobte van descobrir la llum de casa i amb un clamor ensordit van baixar fins al llac. Vaig entrar, vaig tancar la porta i vaig passar la meva primera nit de primavera al bosc.

Al matí vaig observar les oques des de la porta i a través de la boira, que nedaven pel centre del llac, a cinquanta vares, tan grosses i tumultuoses que el Walden semblava com un llac artificial on es venien a divertir. Però quan vaig anar fins a la riba es van alçar amb un bategar fort d’ales seguint les instruccions de la comandant i quan es van haver posat en formació van volar en cercles per damunt meu, un grup de vint-i-nou, i van posar el timó direcció a Canadà, amb un clacar regular de la líder i a intervals, amb la confiança que arribarien a trencar el dejuni en pantans més fangosos. Un «estol» d’ànecs es va alçar al mateix moment i va marxar cap al nord rere l’estela de les seves cosines estridents.

Durant una setmana vaig sentir l’estrèpit escorcollador d’alguna oca que els matins de boira donava voltes en solitari en la recerca dels seus companys i que encara poblava el bosc amb el so d’una vida més gran del que els era possible dur. A l’abril es veien coloms de nou que volaven ràpidament en estols petits, i a l’època indicada vaig sentir els crits del falciot damunt la meva clariana, encara que semblava que n’hi hagués tants a la ciutat que no me’n tocava cap, i em vaig imaginar que pertanyia a una raça peculiar antiga que vivia als arbres foradats abans que arribessin els homes blancs. En gairebé tots els climes la tortuga i la granota són alguns dels precursors i heralds d’aquesta estació, i els ocells volen i canten i llueixen un plomatge brillant, i les plantes broten i floreixen, i el vent bufa per corregir aquesta lleugera oscil·lació dels pols i mantenir l’equilibri de la naturalesa.

Com que cada estació ens sembla la millor quan arriba, la vinguda de la primavera és com la creació del Cosmos en el Caos i l’establiment de l’Edat d’Or.

«Eurus ad Auroram Nabathaeaque regna recessit,

Persidaque, et radiis juga subdita matutinis.[93]

…

»Havia nascut l’home. O l’artificier de les coses,

L’origen d’un món millor, el va crear amb la llavor divina;

O la terra, recent i recentment separada de l’elevat

Èter, retingué algunes llavors del cel afí».[94]



Una pluja senzilla i suau dóna a l’herba molts més tons de verd. De la mateixa manera les nostres perspectives brillen amb l’influx de pensaments millors. Seríem beneits si visquéssim sempre al present i aprofitéssim qualsevol accident que ens succeís, com l’herba, que confessa la influència de la rosada més lleugera que li cau al damunt, i no dediquéssim el temps a intentar reparar les oportunitats passades desaprofitades, la qual cosa anomenem complir amb el nostre deure. A l’hivern fem el mandra quan ja és primavera. Un matí agradable de primavera tots els pecats de l’home queden perdonats. Aquests dies són una treva per al vici. Mentre un sol així brilli, el pitjor dels pecadors podrà tornar. A través de la nostra innocència recuperada, discernim la innocència dels nostres veïns. Potser ahir vau tenir el veí per lladre, embriac o sensual, i us va despertar llàstima o menyspreu i us vau desesperar del món; però el sol llueix i escalfa aquest primer matí de primavera, recrea el món i us el trobeu en alguna obra serena i veieu com les seves venes, cansades i pervertides s’eixamplen amb el gaudi tranquil i beneeixen el nou dia, acusen la influència de la primavera amb la innocència de la infantesa i tots els seus pecats s’obliden. Al seu voltant no només hi ha una atmosfera de bona voluntat sinó fins i tot un regust de santedat que s’intenta expressar, potser cegament i inefectiva, com l’instint del nou-nat, i durant una hora breu el vessant sud no torna el ressò d’una broma vulgar. Veieu brots innocents que es preparen per sortir de l’escorça nuosa i provar sort en un altre any de vida, tendres i nous com la planta més jove. Fins i tot ell s’ha afegit a l’alegria del seu Senyor.[95] Per què l’escarceller no deixa les portes de la presó obertes? Per què el jutge no suspèn el cas? Per què el predicador no acomiada la seva congregació? És perquè no obeeixen el suggeriment que Déu els ofereix ni accepten el perdó que ofereix gratuïtament a tothom.

«Amb l’alè tranquil i benèfic del matí cada dia es produeix un retorn a la bondat que fa que, en relació amb el respecte a l’amor i a la virtut i amb l’odi al vici, ens acostem a la naturalesa primitiva de l’home, com rebrots del bosc que s’havia tallat. De manera semblant el mal que fem en l’interval d’un dia impedeix que les llavors de les virtuts que començaven a brotar es desenvolupin i les destrueix.

»Si s’impedeix diverses vegades que la llavor de la virtut es desenvolupi, aleshores l’alè benèfic del capvespre no serà suficient per conservar-la. Si amb l’alè del capvespre no n’hi ha prou per conservar-la, la naturalesa de l’home no serà gaire diferent de la de l’animal. Els homes, en veure que la seva naturalesa s’assembla a la de l’animal, creuen que mai no han posseït la facultat innata de la raó. Són aquests, els sentiments autèntics i naturals de l’home?».

«En primer lloc es va crear l’Edat d’Or, que sense venjador

ni llei apreciava espontàniament la fidelitat i la rectitud.

No hi havia càstig ni por; ni paraules amenaçadores

gravades en bronze; ni la multitud suplicant temia

les paraules del seu jutge; estaven segurs sense venjador.

El pi tallat a la muntanya encara no havia baixat

fins a les ones del mar per veure un món foraster,

I els mortals no coneixien cap més platja que la seva.

…

Era una primavera eterna i el plàcid zèfir, amb ràfegues càlides,

acaronava les flors nascudes sense llavor».[96]



El dia 29 d’abril, mentre pescava des del banc del riu prop del pont de Nine-Acre-Corner, dret sobre l’herba tremolosa i arrels de salze, on l’almesquera està a l’aguait, vaig sentir un soroll intens singular, semblant al dels bastons amb què els infants juguen amb els dits i, en mirar, vaig veure un falcó molt esvelt i graciós, com un enganyapastors, que repetidament primer s’elevava com una onada i després descendia una o dues vares, i deixava veure el dors de les ales, que lluïen com una cinta satinada o el nacre de dins la closca. Aquesta visió em va recordar la falconeria i tota la noblesa i poesia relacionades amb aquesta afecció. Em semblava que s’hauria pogut anomenar Merlí: però no m’importa el nom que tingui. Era el vol més eteri que havia vist mai. No volava com una papallona, ni ascendia com els falcons més grans: aquell es complaïa amb una confiança orgullosa dels camps de l’aire, s’enfilava una vegada i una altra amb aquella rialla estranya i repetia aquella caiguda lliure tan bonica, es girava com si fos un estel, i tot seguit corregia el descens, com si mai no hagués posat els peus en terra ferma. Era com si no tingués cap company en l’univers (gaudia tot sol) i com si no n’hi calgués cap més que el matí i l’èter amb qui jugava. No era un solitari sinó que deixava tota la terra sola a sota seu. On era la mare que el va covar, els seus parents, el seu pare dels cels? Inquilí de l’aire, semblava únicament relacionat amb la terra per l’ou covat durant una temporada en alguna escletxa d’un penya-segat; o potser va tenir el niu en l’angle d’un núvol, teixit amb les guarnicions de l’arc de Sant Martí i del cel de la posta de sol i guarnit amb una suau boira estiuenca presa de la terra? El seu èter ara és un núvol escarpat.

A part d’això, vaig veure una pila de peixos daurats i platejats i de coure brillant que semblaven un enfilall de joies. Ai! M’he endinsat en aquells prats el matí de molts primers dies de primavera, d’un monticle a l’altre, d’una arrel de salze a una altra, quan riu, vall i boscos salvatges estaven submergits en una llum tan pura i brillant que haurien despertat un mort si haguessin estat somiant a la tomba, com hi ha gent que suposa. No cal cap prova més fiable d’immortalitat. Tot ha de viure, amb una llum tan intensa. Oh, mort, on has ficat el fibló? Oh, tomba, què se n’ha fet, de la teva victòria?[97]

La vida de la nostra ciutat s’estancaria si no fos pels boscos inexplorats i els prats que l’envolten. Necessitem el tònic del salvatge, passejar de tant en tant pels aiguamolls on vigilen el bitó comú i la fotja, i sentir l’estrèpit del becadell; ensumar el xiuxiueig de la jónçara on només els ocells més salvatges i solitaris construeixen el niu i el visó s’arrossega amb la panxa fregant el terra. Al mateix temps que ens decidim a explorar i a aprendre totes les coses, necessitem que totes les coses siguin misterioses i no s’hagin explorat, que la terra i el mar siguin infinitament salvatges, que no els haguem investigat ni sondejat, perquè són insondables. Mai no en podem tenir prou, de naturalesa. Ens hem de refrescar amb la imatge d’una força inesgotable, de trets vastos i titànics, la costa del mar amb els seus naufragis, la jungla amb els seus arbres vius i els morts, el tro de tempesta i la pluja que dura tres setmanes i produeix inundacions. Necessitem veure els nostres límits superats i certa vida pasturant lliurement allà on nosaltres no arribarem mai. Ens alegrem en observar com el voltor s’alimenta de carronya que ens disgusta i ens afligeix mentre es procura salut i força amb el menjar. A la fondalada del costat del camí que passava per casa meva, hi havia un cavall mort que de vegades m’obligava a sortir del camí, especialment les nits en què l’aire era dens, però la seguretat que em donava la gana intensa i salut inviolable de la naturalesa em compensava. M’encanta veure que la naturalesa està tan plena de vida que permet que se sacrifiquin miríades i admet que siguin preses d’altres bèsties; que criatures delicades puguin ser esclafades o reduïdes tranquil·lament a polpa, cap-grossos devorats per garses, tortugues i granotes xafats a la carretera, i que de vegades plogui carn i sang! Davant del risc d’accident, hem de veure que té molt poca importància. La impressió que fa al savi és d’innocència universal. El verí no és verinós, al capdavall, ni tampoc no hi ha cap ferida que sigui mortal. La compassió és insostenible. Ha de ser expeditiva. Les seves súpliques no admetran ser estereotipades.

A principis de maig, els roures, pacaners i aurons, així com altres arbres que creixien entre boscos de pins al voltant del llac brillaven com el sol en el paisatge, especialment els dies ennuvolats, com si el sol travessés la boira i brillés tímidament en els vessants d’aquí i d’allà. El dia tres o quatre de maig vaig veure un cabussó al llac i durant la primera setmana d’aquest mes vaig sentir l’enganyapastors, el tord ala-roig, l’estornell, el papamosques, el pinsà i altres ocells. Molt abans ja havia sentit la griveta boscana. El papamosques havia tornat un cop més i havia tret el cap per la meva porta i finestra per veure si la casa era prou cavernosa per a ell, suspès sobre les ales murmurants amb les grapes closes, com si s’agafés a l’aire, mentre examinava l’indret. El pol·len del pi, semblant al sofre, ben aviat va cobrir el llac i les pedres i la fusta podrida de la riba; se n’hauria pogut recollir un barril. Es tracta de les «pluges de sofre» de què es parla. Fins i tot, al drama Sacontala de Calidas, llegim: «els rierols secs de color groc per la pols daurada del lotus». Així és com les estacions se succeeixen fins a l’estiu, com algú que camina sobre l’herba cada vegada més alta.

Així fou com va acabar el meu primer any de vida al bosc; i el segon any fou similar al primer. Finalment vaig deixar el Walden el dia 6 de setembre del 1847.





18. CONCLUSIÓ


Al malalt, els metges li recomanen sàviament un canvi d’aires i d’escenari. Gràcies al cel, aquí no s’acaba el món. Aquí a Nova Anglaterra no hi creix el castanyer d’índia i rarament se sent el mim. L’oca salvatge és més cosmopolita que nosaltres; esmorza al Canadà, dina a Ohio i es ploma per passar la nit a alguna badia del sud. Fins i tot el bisó, fins a cert punt, avança al ritme de les estacions i menja a les pastures de Colorado només fins que l’herba més dolça i més verda de Yellowstone l’està esperant. Així i tot, pensem que si abaixéssim les barreres del tren i aixequéssim murs de pedra a les nostres granges, posaríem un límit a les nostres vides i establiríem el nostre destí. Si us escollissin alcaldes dels vostres pobles, aquest estiu evidentment no podríeu anar a Terra del Foc però, no obstant això, podríeu anar a la terra del foc infernal. L’univers és més ample del que ens allarga la vista.

Hauríem de mirar amb més freqüència per damunt de la barana de la nostra embarcació, com passatgers curiosos, i no fer el viatge com estúpids mariners filant estopa. L’altra cara del globus no és res més que la casa del nostre corresponsal. El nostre viatge és circular, i els metges no en fan receptes més que per a malalties de la pell. Uns corren cap al sud d’Àfrica per caçar girafes, encara que segurament no sigui aquesta la presa que persegueixen. Digueu-me, quant de temps es passaria un home caçant girafes, si pogués? El becadell i la becada també proporcionen un entreteniment rar, encara que confio que sigui un joc més noble caçar-se a un mateix.

«Dirigeix la teva mirada a l’interior i trobaràs

un miler de regions a la ment

encara per descobrir. Recorre-les i seràs

un expert en la teva cosmografia».[98]



Què significa Àfrica? I Occident? No està en blanc el nostre interior en el mapa? Podria resultar ser negre, com la costa, quan el descobríssim. Seria la font del Nil, del Níger, del Mississipí o d’un Pas del Nord-oest per aquest continent el que trobaríem? Són aquests, els problemes que més preocupen la humanitat? És Franklin l’únic home que s’ha perdut per tal que la seva esposa es proposi trobar-lo? Sap on es troba, el propi senyor Grinnell? Siguem Mungo Park, els Lewis, Clark i Frobisher, dels nostres corrents i oceans; explorem les nostres latituds més altes amb vaixells carregats d’aliments per mantenir-nos, si és necessari, i una pila de llaunes buides que arribi al cel com a senyal. S’han inventat les conserves només per conservar el menjar? No, siguem un Colom per a continents i mons sencers nous dins nostre, no pas per al comerç sinó per al pensament. Tots els homes són senyors d’un regne comparat amb el qual l’imperi terrenal del tsar és un estat diminut, un monticle sobre el gel. Ara bé, hi haurà gent que serà patriota sense tenir respecte per si mateixa i que sacrificarà el més gran per al més petit. Aquesta gent estima el sòl que es converteix en la seva tomba però no sent cap simpatia per l’ànima que potser encara anima l’argila. El patriotisme és un cuc que tenen al cap. Quin era el sentit d’aquella expedició per explorar els Mars del Sud, amb totes les seves desfilades i despeses, a banda d’un reconeixement indirecte del fet que hi ha continents i mars al món moral, respecte als quals cada home és un istme o un afluent encara per explorar, i que és més senzill navegar mil milles a través del fred, la tempesta i els caníbals, en un vaixell del govern amb cinc-cents homes i nois per ajudar-nos, que explorar en solitari el mar privat, l’Atlàntic i el Pacífic del nostre ésser?

«Erret, et extremos alter scrutetur Iberos. Plus habet hic vitae, plus habet ille vice».[99]

«Que vinguin i escrutinin els australians[100] estrafolaris.

Jo tinc més Déu, ells més camí».



No val la pena donar la volta al món per comptar els gats que hi ha a Zanzíbar.[101] Així i tot, feu-ne mentre no tingueu res millor a fer, i potser trobareu algun «forat de Symmes»[102] pel qual arribar finalment a l’interior. Anglaterra i França, Espanya i Portugal, Costa de l’Or i Costa dels Esclaus, tots se situen davant d’aquest mar privat, però cap vaixell no s’ha aventurat mai a perdre la terra de vista, encara que sens dubte sigui el camí directe cap a les índies. Si voleu aprendre a parlar totes les llengües i conformar-vos als costums de totes les nacions, si voleu viatjar més lluny que cap altre viatger, naturalitzeu-vos en tots els climes i obligueu l’Esfinx a donar-se un cop de cap contra una pedra, fins i tot obeïu el precepte del vell filòsof i exploreu-vos a vosaltres mateixos. Per fer-ho cal ull i nervi. Només els venuts i els desertors van a les guerres, covards que fugen i s’allisten. Aneu ara cap aquell llunyà occident que no es deté al Mississipí ni al Pacífic, ni porta fins a una vella Xina o Japó sinó que traça una tangent directa cap a aquesta esfera, a l’estiu i l’hivern, de dia i de nit, quan es pon el sol i quan es pon la lluna i, finalment, a la posta de la terra també.

Es diu que Mirabeau assaltava les carreteres «per esbrinar quin grau de resolució era necessari per oposar-se formalment a les lleis més sagrades de la societat». Va declarar que «un soldat que lluita a les files no requereix tant de valor com un que assalta camins»… «Que l’honor i la religió mai no s’han interposat al camí d’una resolució ferma i ben considerada». D’acord amb el món, això era una afirmació valenta i alhora ociosa, si no desesperada. Un home més sa es trobaria amb prou freqüència «en oposició formal» al que es consideren «les lleis més sagrades de la societat» si obeís lleis encara més sagrades i, d’aquesta manera, posaria a prova la seva resolució sense allunyar-se del camí. No és propi d’un home adoptar aquesta actitud respecte la societat sinó mantenir-se en l’actitud en què es trobi a través de l’obediència a les lleis del seu ésser, que mai no s’oposaran a un govern just, si per atzar en trobés un.

Vaig marxar del bosc per una raó tan bona com per la que hi vaig anar. Potser em va semblar que tenia moltes altres vides per viure i que no podia dedicar més temps a aquella. És sorprenent la facilitat i insensibilitat amb què seguim una ruta concreta i la convertim en un camí fressat. Quan no duia ni una setmana vivint allà els meus peus ja havien traçat un camí que duia de la porta fins al llac; i tot i que han passat cinc o sis anys des que el feia servir, encara ara és visible. És cert que potser altra gent hi ha passat i ha ajudat a mantenir-lo obert. La superfície de la terra és suau i modulable sota els peus dels homes, igual que succeeix amb els corriols que recorre la ment. Doncs que gastades i empolsades han d’estar les carreteres del món, i que profunds han de ser els solcs de la tradició i el conformisme! No m’agradaria agafar el passatge de camarot, sinó anar davant del màstil i damunt de la coberta del món, ja que allà veuria millor la llum de la lluna entre les muntanyes. Ara no vull anar avall.

Amb el meu experiment, com a mínim vaig aprendre que si avancéssim amb confiança cap a la direcció dels nostres somnis i ens esforcéssim per viure la vida que ens havíem imaginat, ens trobaríem amb un èxit inesperat a les hores corrents. Deixaríem coses enrere, creuaríem un límit invisible; es començarien a crear lleis noves, universals i més liberals al nostre voltant i al nostre interior; o s’ampliarien les velles i s’interpretarien a favor nostre d’una forma més liberal i viuríem amb el permís d’una ordre més elevada d’éssers. A mesura que simplifiquéssim la nostra vida, les lleis de l’univers semblarien menys complexes i la solitud ja no seria solitud, ni la pobresa, pobresa, ni la debilitat, debilitat. Si heu construït castells a l’aire, la vostra obra no té per què perdre’s: està on ha d’estar. Ara s’hi han de posar les bases.

És una exigència ridícula la que fan Anglaterra i Amèrica, que parleu de manera que us puguin entendre. Ni els homes ni els bolets verinosos creixen així. Com si això fos important i no n’hi hagués prou amb entendre’ns sense. Com si la naturalesa només pogués admetre un ordre de l’enteniment i no mantingués tant ocells com quadrúpedes, els éssers que volen i els que s’arrosseguen, i so i arri, que el bou entén, fossin paraules millors. Com si només hi hagués seguretat en l’estupidesa. Sobretot temo que la meva expressió no sigui prou extravagant, que no vagi més enllà dels estrets límits de la meva experiència diària, de manera que sigui adequada a la veritat de la qual estic convençut. Extra-vagància! Depèn de com estiguem d’acorralats. El búfal errant, que busca noves pastures en una altra latitud, no és extravagant com la vaca que clava guitzes a la galleda, salta la tanca del pati i corre darrere la vedella a l’hora de munyir. Desitjo parlar en algun indret sense límits, com un home en un moment de vigília, a homes en moments de vigília, perquè estic convençut que no exageraria tant com per establir els fonaments d’una expressió sincera. Qui ha sentit una melodia tem que es pugui tornar a parlar mai més amb extravagància? Amb la perspectiva del futur o del possible, hauríem de viure amb prou laxitud i indefinició, amb un límit borrós i confús per aquest costat, com les nostres ombres quan revelen una transpiració imperceptible cap al sol. La veritat volàtil de les nostres paraules hauria d’enganyar contínuament la inadequació del discurs residual. La seva veritat es tradueix al moment i només roman el seu monument literal. Les paraules que expressa la nostra fe i pietat no estan definides. No obstant això, són significatives i oloroses com l’encens per a les naturaleses superiors.

Per què hem de baixar sempre fins al nivell de la nostra percepció més grollera i alabar-la com si fos sentit comú? El sentit més comú és el sentit de l’home quan està adormit, que s’expressa amb roncs. De vegades mostrem una tendència a classificar aquells que estan dotats d’un enginy i mig amb aquells que només tenen mig enginy, perquè només apreciem una tercera part del seu enginy. Algunes persones trobarien mancances en el vermell del matí, si mai es llevessin prou d’hora. «Fan veure», he sentit a dir, «que els versos de Kabir tenen quatre sentits diferents: il·lusió, esperit, intel·ligència i la doctrina esotèrica dels Vedes», però en aquesta part del món es considera motiu de queixa que els escrits d’un home admetin més d’una interpretació. Si Anglaterra intenta guarir la malaltia de la patata, no hi ha ningú més que intenti guarir la malaltia del cervell, que encomana d’una forma molt més extensa i fatal?

No crec que hagi arribat a l’obscuritat, però estaria orgullós si no es trobessin faltes més fatals en les meves pàgines que la que es pot trobar al gel del Walden. Els consumidors del sud objectaven el seu color blau, que és el que demostra que és pur, com si fos fangós, i preferien el gel de Cambridge, que és blanc, però té gust de males herbes. La puresa que agrada a l’home és com la boira que embolcalla la terra i no pas com l’èter blau de més enllà.

Hi ha qui ens ensordeix dient-nos que els americans, i en general tota la gent moderna, som nans intel·lectuals en comparació amb els antics, fins i tot amb els isabelins. Però, què vol dir, això? Un gos viu és millor que un lleó mort.[103] S’ha de penjar, un home, perquè pertany a la raça dels pigmeus, en comptes d’intentar ser el pigmeu més alt de tots? Que cadascú s’ocupi del que l’incumbeix i intenti ser allò que ha estat creat.

Per què ens hem d’afanyar amb tanta desesperació a tenir èxit i en periples tan desesperats? Si un home no va al ritme dels seus companys, potser sigui perquè sent un tambor diferent. Deixeu-lo que segueixi la música que sent, per lluny que sigui i tingui el ritme que tingui. No és important que maduri tan d’hora com la pomera o el roure. Ha de convertir la seva primavera en estiu? Si la condició de les coses per les quals hem estat creats encara no es dóna, amb quina realitat la podrem substituir? No naufraguem en una realitat vana. Hem d’alçar amb dolor un cel de vidre blau damunt nostre, encara que quan estigués fet haguéssim d’estar segurs que seguim veient el veritable cel eteri més enllà, com si no existís el primer?

A la ciutat de Kouroo hi havia un artista que estava disposat a assolir la perfecció. Un dia se li va acudir fer un bastó. Tenint en compte que el temps és un ingredient de les obres imperfectes, però que no es troba en les obres perfectes, es va dir a si mateix: «ha de ser perfecte en tots els aspectes, encara que no pugui fer res més en tota la vida». Immediatament es va dirigir al bosc a buscar fusta, convençut que no faria el bastó amb un material inadequat i, mentre buscava i rebutjava totes les branques que trobava, els seus amics el van anar abandonant, i és que anaven envellint en la seva obra i morien, encara que ell ja no va envellir. La singularitat del seu objectiu i resolució i la seva gran pietat, l’havien dotat, sense que ell ho sabés, de l’eterna joventut. Com que no s’havia compromès amb el temps, el temps es va apartar de la seva vida i sospirava a distància, perquè no podia fer-li res. Quan encara no havia trobat la branca adequada en tots els aspectes, la ciutat de Kouroo s’havia convertit en una ruïna venerable, i l’artista es va asseure sobre aquelles restes a treure-li l’escorça. Abans d’haver-li donat forma, es va extingir la dinastia dels Candahars i, amb la punta de la branca, l’artista va escriure el nom de l’últim membre d’aquella raça a la sorra i, tot seguit, va reprendre la seva tasca. Quan tenia la branca allisada i polida, Kalpa havia deixat de ser l’estrella polar i, abans que hagués forjat i guarnit el cap del bastó amb pedres precioses, Brahma s’havia despertat i adormit moltes vegades. Però per què ho dic, tot això? Quan va haver fet els últims retocs a l’obra, aquesta es va convertir, de sobte, davant de la mirada de l’atònit artista en la més bonica de les creacions de Brahma. En fer un bastó havia creat un nou sistema, un món ple de proporcions plenes i boniques en què, malgrat que les ciutats i dinasties de l’antiguitat havien desaparegut, d’altres de més belles i glorioses havien ocupat el seu lloc. Aleshores, amb tots els encenalls encara tendres que se li havien acumulat als peus, es va adonar que, per a ell i la seva obra, el temps que havia transcorregut havia estat una il·lusió, i que no havia transcorregut més temps que el que seria necessari perquè una sola espurna del cervell de Brahma caigués i encengués la fullaraca d’un cervell mortal. El material era pur, i el seu art també; quin podria haver estat el resultat sinó meravellós?

Cap aspecte que puguem donar a una matèria resultarà ser tan beneficiós com la veritat. És l’única cosa adequada. En la majoria de les ocasions no estem on estem, sinó en una posició falsa. A causa d’una manca de fermesa en la nostra naturalesa, suposem una situació i ens hi col·loquem i, per tant, estem en dues situacions al mateix temps i resulta doblement difícil sortir-ne. En els moments de seny només tenim en compte els fets, el cas en si. Digueu el que hagueu de dir, no pas allò que esteu obligats a dir. Qualsevol veritat és millor que una mentida. A en Tom Hyde, el calderer, quan ja es trobava al cadafal, li van preguntar si tenia alguna cosa a dir. «Digueu als sastres», digué, «que es recordin de fer un nus al fil abans de fer la primera puntada». La pregària del seu company està oblidada.

Per molt cruel que sigui la vostra vida, accepteu-la i viviu-la; no l’esquiveu ni la menyspreeu. No és tan dolenta com vosaltres. Es veu més pobre com més ric s’és. Qui troba pegues a tot trobarà pegues fins i tot al paradís. Estimeu la vostra vida, per pobra que sigui. Potser tingueu moments agradables, emocionants i gloriosos, fins i tot en una casa pobra. El sol ponent es reflecteix a les finestres de la casa de la caritat amb la mateixa resplendor que a la casa del ric; la neu es comença a fondre al mateix temps davant de la seves portes a la primavera. No veig altra cosa que el fet que una persona tranquil·la pot viure igual de contenta i tenir pensaments tan alegres, aquí com en un palau. Moltes vegades em sembla que el pobre de la ciutat és el que té la vida més independent de totes. És possible que sigui simplement prou gran per rebre gent sense recels. La majoria de gent creu que està per damunt d’haver d’estar mantinguda per la ciutat, però sovint passa que no ho està per mantenir-se per mitjans deshonrosos, la qual cosa hauria de ser més vergonyós. Cultiveu la pobresa com un jardí d’herbes aromàtiques, com la sàlvia. No us heu de preocupar per obtenir coses noves, ja sigui roba o amics. Gireu els vells; torneu a ells. Les coses no canvien; som nosaltres, qui canviem. Veneu-vos la roba i quedeu-vos amb els pensaments. Déu veurà que no voleu companyia. Si se’m tanqués en un racó d’un altell per la resta de la meva vida, com una aranya, el món seguiria essent igual de gran mentre conservés els meus pensaments. El filòsof digué: «A un exèrcit de tres divisions li podríem treure el general i deixar-lo desorganitzat, però ni a l’home més vulgar i abjecte el podem privar del seu pensament».[104] No cerqueu el desenvolupament personal amb tanta ansietat ni us sotmeteu a massa influències que puguin exercir damunt vostre; tot és dissipació. La humilitat, igual que la foscor, deixa veure la llum del cel. Les ombres de la pobresa i crueltat s’arrepleguen al nostre voltant, «i, mireu, com la creació s’eixampla als nostres ulls».[105] Sovint ens recorden que, si ens donessin la riquesa de Cresus, els nostres objectius haurien de continuar essent els mateixos, igual que els nostres mitjans, en essència. A més a més, encara que la pobresa us tingui restringits en una zona, encara que no pugueu comprar llibres i diaris, per exemple, estareu restringits a l’experiència més significativa i vital; us veureu obligats a tractar amb el material que conté més sucre i més midó. La vida més dolça és la més propera a l’os. Aleshores ja no podreu ser frívols. Ningú no perd en un nivell inferior per la magnanimitat en un de superior. La riquesa supèrflua només pot comprar coses supèrflues. No calen diners per comprar el que necessita l’ànima.

Visc en l’angle d’una paret de plom, en la composició de la qual es va vessar una petita aleació de metall de les campanes. Sovint, durant la migdiada, m’arriba a les orelles un tintinnabulum confús de l’exterior. És el soroll dels meus contemporanis. Els meus veïns m’estan explicant les seves aventures amb dames i cavallers famosos, els personatges nobles que han conegut a la taula; però aquestes coses no m’interessen pas més que el contingut del Daily Times. L’interès i la conversa rauen principalment sobre roba i modals, però una oca sempre és una oca, es vesteixi com es vesteixi. M’expliquen històries de Califòrnia i Texas, d’Anglaterra i les índies, de l’honorable senyor X de Geòrgia o bé de Massachusetts, tots ells fenòmens transitoris i passatgers, fins que estic llest per saltar del seu pati com el bei mameluc. M’omple d’alegria seguir el meu camí, no caminar en processó amb pompa i en desfilada, en un lloc ostentós, sinó caminar al costat del Constructor de l’univers, si puc; no pas viure en aquest inquiet, nerviós, bulliciós i trivial segle XIX, sinó restar dret o assegut pensarosament mentre passa. Què celebren, els homes? Tots formen part d’un comitè de preparatius i cada hora esperen el discurs d’algú. Déu només és el president del dia, i Webster[106] és el seu orador. M’encanta valorar, decidir, gravitar cap allò que m’atrau amb més força i encert, no pas anar penjat del canastró de la balança per intentar pesar menys; no suposar alguna cosa sinó prendre-la tal com és; viatjar per l’únic camí que puc i al qual no hi ha cap poder que se’m pugui resistir. No m’aporta cap satisfacció traçar un arc abans d’haver fet una base sòlida. No ens deixeu patinar sobre una capa fina de gel. Tot té un fons sòlid. Llegim que el viatger va preguntar al noi si l’aiguamoll que tenia al davant tenia un fons sòlid. El noi va respondre que sí. Però el cavall del viatger es va enfonsar fins a la cingla i digué al noi: «Em semblava que havies dit que aquest aiguamoll tenia un fons sòlid». «I el té», digué l’altre, «però encara no has arribat a tocar-lo». El mateix succeeix amb els aiguamolls i sorramolls de la societat; ho saben els nois grans. Només és bo allò que es creu, es diu o es fa en una estranya coincidència. No m’agradaria ser un d’aquells que claven amb insistència un clau en un simple llistó i argamassa; una cosa així em trauria la son de nit. Doneu-me un martell i deixeu-me que trobi on cal foradar. No depengueu de la massilla. Claveu el clau i fixeu-la amb tanta confiança que us pugueu despertar a la nit i pensar en la feina feta amb satisfacció, una feina en la qual no us fes vergonya invocar la musa. Així, i només així, Déu us ajudarà. Cada clau clavat hauria de ser un rebló més en la màquina de l’univers si vosaltres feu la feina.

Més que no pas amor, diners i fama, doneu-me veritat. Em vaig asseure en una taula on hi havia bon menjar i vi en abundància i un servei obsequiós, però no hi havia sinceritat ni veritat, i vaig marxar amb gana del banquet inhòspit. L’hospitalitat era freda com el gel. Em va semblar que no els calia gel per congelar-lo. Em parlaven de l’edat del vi i de la fama de la collita, però jo pensava en un vi més vell, més recent, més pur, d’una collita més gloriosa que no havien collit i que no podien comprar. L’estil, la casa, el terreny i l’«entreteniment» no són per a mi. Vaig visitar un rei però ell em va fer esperar al vestíbul i es va comportar com un home incapacitat per a l’hospitalitat. Al meu barri hi havia un home que vivia en un arbre buit. Tenia uns modals certament majestuosos. Hauria fet millor de visitar-lo a ell.

Quant de temps seguirem asseguts als porxos practicant virtuts ocioses i ràncies que qualsevol feina faria impertinents? Com si algú pogués començar el dia amb resignació i contractar un home per cuidar-li les patates a la tarda, anar a practicar docilitat i caritat cristianes amb una bondat premeditada! Considerem l’orgull xinès i l’autocomplaença estancada de la humanitat. Aquesta generació s’inclina lleugerament a congratular-se de ser l’última d’una nissaga il·lustre; i a Boston, Londres, París i Roma, pensant en la seva llarga descendència, parla del seu progrés en arts i ciències amb satisfacció. Tenim el registre de les societats filosòfiques i elogis públics dels grans homes! És el bon Adam que contempla la seva virtut. «Sí, hem fet grans coses i hem cantat cançons divines que mai no moriran», és a dir, mentre nosaltres les recordem. On són les societats il·lustrades i els grans homes d’Asíria? Quins filòsofs i experimentalistes joves que som! No hi ha ni un sol dels meus lectors joves que hagi viscut una vida humana sencera. Aquests deuen ser els mesos primaverals de la vida de la raça. Encara que haguem patit la picor dels set anys encara ho hem vist la plaga de llagostes de disset anys a Concord. Estem familiaritzats amb una simple pel·lícula del globus en què vivim. La majoria no ha fet mai un forat de més sis peus per sota la superfície ni ha saltat la mateixa distància per damunt. A més a més, gairebé la meitat del temps estem profundament adormits. Tot i així, ens considerem savis i tenim un ordre establert a la superfície. Certament, som pensadors profunds, som ànimes ambicioses! Quan em trobo per sobre l’insecte que s’arrossega entre les fulles de pi pel sòl del bosc intentant-se amagar de mi i em demano per què acarona aquests humils pensaments i s’amaga de mi que, potser, podria ser el seu benefactor i transmetre a la seva raça una informació reconfortant, recordo el Gran Benefactor i la intel·ligència que està per damunt meu, l’insecte humà.

Existeix un influx incessant de novetat al món i, no obstant això, tolerem una estupidesa increïble. Només necessito suggerir la mena de sermons que encara s’escolten en la majoria de països il·lustrats. Hi ha paraules com ara alegria i pena, però només són la càrrega del salm, cantat amb veu de nas, mentre nosaltres creiem en el que és ordinari i mediocre. Ens pensem que només ens podem canviar la roba. Es diu que l’imperi britànic és molt gran i respectable, i que els Estats Units són una primera potència. No creiem que les marees pugen i baixen darrere de cada home, en la qual l’imperi britànic flotaria com una estella si els homes la rebessin en la imaginació. Qui sap quina plaga de llagostes de disset anys sortirà de terra? El govern del món en què visc no està format, com el britànic, de converses de sobretaula regades amb vi.

La vida està en nosaltres igual que l’aigua al riu. Pot ser que aquest any baixi més alt que mai i que inundi les assedegades terres altes; fins i tot podria ser un any crucial en què s’afogaran totes les nostres almesqueres. La terra on vivim no sempre ha estat seca. Terra endins veig els talussos que el corrent banyava en l’antiguitat, abans que la ciència comencés a registrar-ne les crescudes. Tothom ha sentit la història que circula per Nova Anglaterra sobre l’insecte fort i bell que va sortir de la fulla seca damunt la taula de fusta de pomera, que ha estat a la cuina del pagès durant anys, primer a Connecticut, i després a Massachusetts, d’un ou post molts anys abans a l’arbre viu, com es va veure en comptar-ne les capes anulars. El van sentir rosegar diverses setmanes, potser nascut per la calor de la tetera. Qui no nota enfortida la seva fe en la resurrecció i la immortalitat, en sentir això? Qui sap quina vida bonica i alada (l’ou de la qual ha estat enterrat durant anys a sota un munt de capes concèntriques de fusta en la vida seca i morta de la societat, post al principi a l’albeca de l’arbre verd i viu, que gradualment s’ha convertit en la semblança de la seva tomba acomodada, una vida a la qual potser la família atònita de l’home, asseguda a la taula festiva, hagi sentit rosegar durant anys) podrà sortir inesperadament del mobiliari més trivial i usat per gaudir, finalment, de la seva perfecta vida estiuenca!

No dic que John o Jonathan[107] se n’adonin, però aquest és el caràcter del demà que el simple transcurs del temps pot arribar a fer néixer. La llum que ens enlluerna és foscor per a nosaltres. Només neix el dia per al qual ens despertem. I en queden més per néixer. El sol no és res més que l’estrella del matí.





CRONOLOGIA


1812: John Thoreau (1787-1859) es casa amb Cynthia Dunbar (1787-1872), filla del coronel Elisha Jones, ric propietari i posseïdor d’esclaus. Els catorze fills del coronel havien lluitat a favor dels anglesos en la revolució.

12 de juliol de 1817: Neix David Henry Thoreau a Concord, Massachusetts (va canviar l’ordre dels dos noms l’any 1837).

1818: Ilinois és admès a la Unió, que a partir d’ara estarà composta per onze estats esclavistes i onze lliures. La família Thoreau s’instal·la a Chelmsford (Massachusetts), on el pare transfereix el seu comerç.

1820: La propera admissió de Missouri en la Unió americana amenaça amb instal·lar a la Cambra de Representants una majoria favorable a l’esclavisme. S’arriba a un acord de compromís que admet l’esclavatge per sota dels 36° 30’ de latitud.

1821: Missouri entra a la Unió. La família Thoreau s’instal·la a Boston i Henry David comença a anar a l’escola.

1822: Visitant la seva àvia a Walden, descobreix l’estany de Men.

1823: El president James Monroe (1817-1825) formula la seva cèlebre doctrina: «Amèrica per als americans». El març la família Thoreau s’instal·la a Concord, viuen d’un negoci de fabricació de llapis, aprofitant una mina de grafit.

1826: James Fenimore Cooper (1789-1851) publica L’últim dels mohicans, la primera novel·la en què es parla clarament del genocidi contra el poble nadiu americà.

1828: Henry David i el seu germà gran John es matriculen a l’Acadèmia de Concord, un centre que prepara per anar a la Universitat. Hi aprenen llatí, grec i francès.

1831: Revolta d’esclaus a Virgínia. William Lloyd Garrison (1805-1879) funda The Liberator, òrgan dels abolicionistes.

1833: Abolició de l’esclavatge a tot l’imperi britànic. Henry David es matricula a Harvard gràcies a una beca. Ralph Waldo Emerson (1803-1882) —catorze anys més gran que Thoreau— torna del seu viatge per Europa i s’instal·la a Concord, on aglutina un important moviment intel·lectual. En un o altre moment formaran part de l’Escola de Filosofia de Concord personalitats com Amos Bronson Alcott (el pare de Louisa May Alcott), Margaret Fuller (una de les primeres feministes nord-americanes), el novel·lista Nathaniel Hawthorne i, en certa manera, el poeta Walt Whitman, a més d’Emerson i els germans Thoreau.

1835: Thoreau sent a parlar del transcendentalisme.

1836: Matança de Fort-Alamo. Emerson publica Nature, que esdevé el text crucial del transcendentalisme.

1837: Thoreau es llicencia a Harvard, però es nega a pagar un dòlar pel Diploma oficial. Pronuncia en l’acte de llicenciatura el discurs L’Esperit comercial dels temps moderns, que conté l’essencial de la seva actitud rebel davant la societat. La cunyada d’Emerson el presenta al gran home. Thoreau comença a fer classes a l’escola pública de Concord però dimiteix al cap de dues setmanes perquè rebutja els càstigs corporals. El 22 d’octubre inicia un Diari que mantindrà al llarg de tota la seva vida.

1838: Primer viatge a Maine. Obre amb el seu germà John una escola privada a casa seva.

1840: Thoreau col·labora en la revista transcendentalista The Dial. La First Parish Church, església de Concord, l’inscriu com a un dels seus membres, sense que ell ho demani, i es nega a pagar-los el delme religiós obligatori.

12 de gener de 1842: John Thoreau, el germà més prometedor de Henry, mor del tètanus.

1843: Marxa a Nova York per intentar impulsar la seva carrera literària i durant vuit mesos treballa com a preceptor dels nebots d’Emerson. Coneix Henry James i Horace Greeley (1811-1872), periodista i futur candidat a la presidència nord-americana, que serà més o menys el seu agent literari. Enyorat, torna a Concord.

1844: Thoreau comença a llegir la Bhhagavad-Gitâ.

1845: Decideix anar a viure sol al bosc. Amb l’ajut d’Emerson i d’altres amics, construeix una cabana de fusta de pi a Walden i s’hi instal·la el 4 de juliol. Hi restarà dos anys, dos mesos i dos dies.

1846: Guerra de Mèxic (1846-1848). Quan abandona momentàniament el seu retir de Walden per anar al poble a cal sabater, Thoreau és empresonat i passa una nit al calabós (23 o 24 de juliol de 1846) perquè des de 1842 es negava a pagar impostos a un Estat que admet l’esclavatge i que fa la guerra. Quan Emerson el va a visitar es produí la cèlebre anècdota en què aquest li pregunta: «Què fa vostè aquí a dintre?» i Thoreau respongué: «… i què fa vostè aquí a fora?». Els amics paguen la multa i l’afer s’atura.

1847: Thoreau abandona la cabana.

1849: Helen, la germana gran de Thoreau i abolicionista militant, mor de tuberculosi. Publica La desobediència civil, el seu text polític fonamental, que ha influït en la teoria del pacifisme i fou la font d’inspiració per al Mahatma Gandi, Lanza del Vasto i Martin Luther King, entre d’altres.

1850: Thoreau comença a treballar com a agrimensor, la seva professió reconeguda. Entre aquest any i 1852, escriu la conferència Walking [Caminar], un dels textos bàsics de l’ètica ambiental, i una de les seves conferències de més èxit.

1851: Herman Melvile publica Moby Dick.

1853: Thoreau participa activament en la xarxa que ajuda els esclaus a fugir al Canadà, en l’anomenat ferrocarril subterrani. El 3 de gener escriu al seu Diari que estima la Natura perquè no és humana i perquè ningú no la controla encara. Quan l’Associació per al progrés de les Ciències li envia un qüestionari per saber quines són les seves activitats científiques respon que és un místic, un transcendentalista i un filòsof de la Natura.

1854: Envia finalment a l’editorial Tichnor and Fields de Boston la versió definitiva —la setena redacció— de Walden o la vida als boscos, en què explica la seva experiència de self-reliance [autosuficiència] alhora vital i moral. D’ençà de 1862 el títol del llibre serà només Walden. Tres mesos després de la publicació del llibre escriu la conferència What shall it profit, que pronuncia a Providence (Rhode Island), el 6 de desembre. D’aquest text en sortirà Life without principle [La vida sense principis], el seu text filosòfic més important, que tracta de la relació de l’home amb ell mateix i amb els altres i en què recomana amb un joc de paraules: «No llegiu “El Temps” [The Times], llegiu L’Eternitat». El text es publicà pòstumament. Amb motiu del Dia de la Independència (4 de juliol) pronuncia el seu discurs «L’esclavitud a Massachusetts», que publica The Liberator el dia 21 del mateix mes.

1855: 1.ª ed. de Fulles d’herba de Walt Whitman.

1857: A finals de l’hivern, el «capità» i guerriller antiesclavista John Brown visita a Concord el seu amic F.B. Sanborn i possiblement Thoreau el coneix allí. Brown tornarà a Concord el 7 de maig de 1859 i s’entrevista amb Emerson i Thoreau. Aquest mateix any John Stuart Mill publica Sobre la llibertat i Darwin L’origen de les espècies.

1859: Revolta de John Brown (batalla de Harper’s Ferry amb 16 morts contra l’exèrcit federal, que volia recuperar un arsenal requisat per Brown). El capità Brown és capturat, sotmès a consell de guerra i penjat la matinada del 2 de desembre. Thoreau pronuncia una vibrant Apologia de John Brown, primer a Concord (30 d’octubre) i després a Boston i a Worcester.

1860: Abraham Lincoln (1809-1865) és escollit president. Secessió de Carolina del Nord. Al final de l’any cau malalt de bronquitis, que deriva en quelcom més seriós.

1861: Inici de la guerra de Secessió.

6 de maig de 1862: Mort per tuberculosi de Henry David Thoreau, a les 9 del matí. Pòstumament es publiquen (a Atlantic Monthly, n.° 9, juny de 1862) les seves conferències Walking [Caminar] i Life without principle [La vida sense principis] (Atlantic Monthly, n.° 12, octubre de 1863).

1906: Primera edició de les seves Obres completes en vint-i-un volums, dels quals setze de Diaris.





HENRY DAVID THOREAU (Concord, Massachusetts, 12 de juliol del 1817 - 6 de maig del 1862) fou un escriptor, anarquista i filòsof estatunidenc, conegut sobretot pel seu llibre Walden (1854), les seves reflexions sobre una vida senzilla i lluny de la tecnologia, als boscos, així com per La desobediència civil (1849), un assaig on argumenta la idea d’una resistència individual vers un govern sovint injust.

Els llibres, articles, assaigs, diaris i poesies de Thoreau omplen vint volums. Entre les seves contribucions més importants es troben els seus escrits sobre la història natural i la filosofia, on anticipa l’ecologia i la història mediambiental, dues de les fonts de l’ecologisme i la teoria del decreixement d’avui en dia. Va ser abolicionista tota la seva vida, fent conferències on atacà les lleis que regien els esclaus evadits i capturats, lloant el treball de Wendell Phillips i de l’abolicionista John Brown. La seva filosofia de resistència no-violenta influenciaria més tard el pensament i les accions de figures tals com Tolstoi, Gandhi i Luther King. Exaltant l’individualisme i una certa forma d’ociositat en comunió amb la natura, Thoreau convida a explorar les «províncies de la imaginació».





Notes


[1] Una petita antologia dels assaigs de Henry David Thoreau que inclou: L’home enfrontat amb l’Estat, El paradís que cal recuperar, Desobediència civil i Vida sense principis, fou editada en català, traduïda per Enriqueta Calsina i Cirés, sota el títol Coratge cívic, Barcelona: Edicions d’Aportació Catalana, núm. 36, 1967. Un bon web sobre Thoreau és: http://www.sc.ehu.es/sfwpbiog/acdr/thoreau.htm [Torna]



[2] Escuder d’Hèracles, va acudir en la seva ajuda i, mentre aquest tallava els caps amb una espasa, Iolau cremava les ferides amb una torxa per a evitar que es reproduïssin els caps. [Torna]



[3] Augies, rei de l’Èlide, tenia els ramats més nombrosos i fèrtils del món. També era conegut perquè no havia netejat mai els seus estables, de manera que la pudor s’estenia per tot el Peloponès i s’hi feia la vida gairebé insuportable. La cinquena tasca d’Hèracles era la de netejar els estables del rei Augies en un sol dia. Per fer-ho enderrocà dues de les quatre parets dels estables i desvià del seu curs els rius propers Alfeu i Peneu. Les aigües s’emportaren els fems cap al mar i els estables i els seus voltants quedaren nets. [Torna]



[4] La Bíblia. Mateu, 6:19. [Torna]



[5] Zeus va decidir destruir tots els homes per la seva arrogància. Per això va enviar un diluvi que va negar tota la Terra. Tanmateix, va permetre que se salvessin un home molt pietós, Deucalió, i la seva esposa, Pirra. [Torna]



[6] L’aborigen australià. [Torna]



[7] Mateu, 9:17. [Torna]



[8] Ezequiel XVIII, 3:4. [Torna]



[9] En la mitologia grega era la personificació del sarcasme, les burles i l’agudesa irònica. [Torna]



[10] Genèric referit al ciutadà nord-americà. [Torna]



[11] Al llarg del text, Thoreau fa diverses vegades llistes de les seves despeses i dels seus guanys. Per als contemporanis, era obvi que el transfons responia irònicament a la «comptabilitat de les virtuts» que havia proposat Benjamin Franklin (1706-1790) com a mètode de moralització de la vida quotidiana a L’aprenentatge de la virtut, un text que començava amb la frase: «Vaig concebre l’ardu i agosarat projecte d’arribar a la perfecció moral». Vegi’s B. Franklin: L’aprenentatge de la virtut. Publicacions de l’Abadia de Montserrat, 1995, p. 49. Traducció de Núria Periago. [Torna]



[12] Cavall de curses anglès molt conegut. [Torna]



[13] Unitat de mesura equivalent a dos galons. [Torna]



[14] Uns 30,4 litres. [Torna]



[15] En anglès purslane deriva de l’italià porcellana, porqueta. [Torna]



[16] Shakespeare. Juli Cèsar, acte III, escena 11:18. [Torna]



[17] Rei de Feres. Va prendre part en l’expedició dels argonautes. Va succeir com a rei al seu pare Feres, fundador i primer rei de la ciutat de Feres a Tessàlia. [Torna]



[18] Pere, 4:8. [Torna]



[19] Primers versos de The Solitude of Alexander Selkirk, de William Cowper. [Torna]



[20] Joan, 3:3. [Torna]



[21] Referència al dramaturg elisabethià Ben Jonson (1572-1637), antecedent de Shakespeare. [Torna]



[22] En la mitologia grega, era el destí dels perversos. [Torna]



[23] Ossian, de Macpherson. [Torna]



[24] Confuci. [Torna]



[25] En la mitologia hindú, deïtat del firmament. [Torna]



[26] William Goffe i Edward Whalley, condemnats per la mort de Carles I d’Anglaterra, visqueren amagats a Amèrica. [Torna]



[27] Thomas Parr fou un anglès que es diu que visqué 152 anys. [Torna]



[28] Edmon Spenser. The faire Queene. [Torna]



[29] Cap dels indis Wampanoags. [Torna]



[30] Homer. La Ilíada. [Torna]



[31] Mateu, 32:12. [Torna]



[32] Thoreau formà part d’una xarxa d’abolicionistes que ajudava els esclaus a fugir cap al Canadà. [Torna]



[33] En la mitologia grega, gegant fill de Neptú i de la Terra. [Torna]



[34] Cançó dels pastors dels Grisons, també present en el Guillem Tell d’Schiller. [Torna]



[35] Cató. De re rústica. «Convé al pare de família ser venedor, no comprador». [Torna]



[36] Francis Quarles. The Shepherd’s Oracles. [Torna]



[37] En la mitologia romana, déu de l’agricultura. [Torna]



[38] Civil Disobedience, publicada el 1849. [Torna]



[39] «Cap guerra no va molestar els homes, mentre només es necessitaven bols de fusta». [Torna]



[40] Confuci. Analectes. [Torna]



[41] John Milton. Lycidas. [Torna]



[42] En anglès, pronunciat see no bites, és a dir, de la secta dels «a qui no piquen l’ham». [Torna]



[43] En la mitologia grega, font d’inspiració poètica. [Torna]



[44] Abans de la independència. [Torna]



[45] Rasa feta pel pas del ferrocarril. [Torna]



[46] Barri financer de Boston. [Torna]



[47] Qui fa la proposta és Emerson. [Torna]



[48] William Drummond of Hawthornden, poeta escocès. Icarus. [Torna]



[49] William Jones. A topographical description of Concord, 1792. [Torna]



[50] Pedra preciosa que pertany a la Corona anglesa. [Torna]



[51] En la mitologia nòrdica, paradís que acull els guerrers caiguts en combat. [Torna]



[52] Tots els poemes d’aquest capítol, d’Ellery Channing. Baker Farm. [Torna]



[53] Eclesiastès, 12:3. [Torna]



[54] Guy Fawkes (1570-1606), catòlic anglès executat perquè va intentar atemptar contra el Parlament anglès. [Torna]



[55] Calçat amb ales amb el que sovint es representava Mercuri. [Torna]



[56] Marc, 1:17. [Torna]



[57] Mateu, 15:11. [Torna]



[58] John Donne. To Sir Edward Herbert at Iulyers. [Torna]



[59] Corintis, 3:16. [Torna]



[60] Nom genèric equivalent, per exemple, a Joan Pagès. [Torna]



[61] Thoreau. [Torna]



[62] Channing. [Torna]



[63] Nom de les tropes que lluitaren amb Aquil·les a la guerra de Troia. [Torna]



[64] Molts castanyers foren talats per fer travesses de ferrocarril. [Torna]



[65] Channing. [Torna]



[66] Proverbis, 9:17. [Torna]



[67] Feix lligat de llenya. [Torna]



[68] Austràlia. [Torna]



[69] Divendres Fred, el 19 de gener de 1810; la Gran Nevada, el 10 de desembre de 1717. [Torna]



[70] Ellen Hoper. The Dial, 1840. [Torna]



[71] Eclesiastès, 12:8. [Torna]



[72] John Milton. Paradise Lost. [Torna]



[73] Isaïes, 35:1. [Torna]



[74] Mateu, 5:39. [Torna]



[75] Channing. [Torna]



[76] Amos Bronson Alcott. [Torna]



[77] Thomas Storer. The life and death of Thomas Wolsey. [Torna]



[78] Emerson. [Torna]



[79] En la mitologia grega, caçador convertit en cérvol per Diana i devorat, després, pels seus gossos. [Torna]



[80] Gènesi 10:8,9. [Torna]



[81] Referència a l’ordre religiosa fundada per Pierre de Valdo. [Torna]



[82] John Milton. Paradise Lost. [Torna]



[83] Mateu, 6:19. [Torna]



[84] En la mitologia grega, tribu nòrdica. [Torna]



[85] Tant en Homer com en Virgili, indret del inferns. [Torna]



[86] La Fontaine. [Torna]



[87] Mateu, 13:3. [Torna]



[88] Explorador cartaginès de l’Àfrica Occidental. [Torna]



[89] John Milton. Paradise Lost. [Torna]



[90] Job, 13:12. [Torna]



[91] «i comença a créixer l’herba cridada per les primeres pluges». [Torna]



[92] Lluc, 15:24. [Torna]



[93] «El vent de l’est es retira cap a l’aurora i el regne de Nabatea, i el Persa sotmeté a les crestes als raigs del matí». [Torna]



[94] Ovidi. Metamorfosi. [Torna]



[95] Mateu, 23:25. [Torna]



[96] Ovidi. Metamorfosi. [Torna]



[97] Corintis, 15:55. [Torna]



[98] W. Habington. To my honoured friend sir E.D.P. Knight. [Torna]



[99] De Sene Veronensis. [Torna]



[100] S’ha substituït ibers per australians. [Torna]



[101] Referència a la doctrina «Amèrica per als americans», del president James Monroe (1758-1831). [Torna]



[102] Symmes defensava la teoria que la terra era una esfera buida oberta pels pols, i habitable per dins. [Torna]



[103] Eclesiastès, 9:14. [Torna]



[104] Confuci. Analectes. [Torna]



[105] Joseph Blanco White. Night and Death. [Torna]



[106] Daniel Webster, senador per Massachusetts, conegut per la seva oratòria. [Torna]



[107] John Bull, genèric per als britànics, Jonathan, per als americans. [Torna]





