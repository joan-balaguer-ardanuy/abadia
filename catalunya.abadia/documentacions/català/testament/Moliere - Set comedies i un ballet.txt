Celebrem el IV centenari del naixement de Jean-Baptiste Poquelin, Molière, reunint en un volum les traduccions de les obres de Molière més emblemàtiques fetes per Miquel Desclot, un dels gran traductors actuals de poesia i teatre (Goethe, Petrarca, Dante, Shakespeare…) i guanyador del premi Carles Riba 2020: Les melindroses ridícules (1659), El banyut imaginari (1660), El Tartuf (1664), Don Joan (1665), El misantrop (1666), L’amfitrió (1668) i la comèdia-ballet El burgès gentilhome (1670).





Molière





Set comèdies i un ballet


Les melindroses ridícules · El banyut imaginari · El Tartuf · Don Juan · El misantrop · Amfitrió · El burgès gentilhome

Edició i traducció de Miquel Desclot



ePUB v1.0

Puck 30.04.22





Títol original: Set comèdies i un ballet

Molière, 1673

Traducció: Miquel Desclot, 2021

Imatge de la portada: G. Dagli Orti

Edició digital: Puck (v1.0)

ePUBCat base r1.3





Per a la Teia, sense fer comèdia.





QUATRE-CENTS ANYS DE JEAN-BAPTISTE POQUELIN

(1622-1673)


Més de dos-cents anys de Molière en català

Com és força comprensible, Molière va arribar a la nostra literatura abans que Shakespeare, ja al segle XVIII, i va aprendre a parlar en català força abans que el bard anglès. N’hi ha prou de fer una repassada a l’exhaustiva monografia Molière a Catalunya, de Judit Fontcuberta,[1] per comprovar fins a quin punt Molière ha tingut entre nosaltres una presència, si no constant, d’allò més significativa al llarg de més de dos segles. Però el mateix estudi ens revela també que Molière no ha tingut finalment la mateixa fortuna que Shakespeare a l’hora de parlar en català. Mentre que el lector actual pot triar —amb molta paciència— entre quatre traduccions en vers de Romeu i Julieta o d’El mercader de Venècia, posem per cas, només pot trobar una traducció en vers d’El Tartuf, una de les obres mestres indiscutibles del francès. I mentre que Josep Maria de Sagarra va traduir quasi tot el corpus dramàtic de Shake speare, vora una trentena d’obres, només va traduir una peça de Molière (tot i que en va adaptar lliurement dues més). Avui, el lector pot llegir tot Shakespeare en català, fins i tot en versions diferents, i veure’l representat sovint als escenaris del país. En canvi, pot llegir molt poc Molière en català, i encara menys, veure’l representat. Ni la proximitat de la commemoració del quart centenari del naixement de Poquelin ha canviat gens ni mica el panorama.

Al principi del segle XX, el nostre món teatral es va mostrar particularment interessat en la introducció de Molière, en un afany per ennoblir i modernitzar el teatre català. Adrià Gual, amb el seu renovador Teatre Íntim, hi va tenir el paper sens dubte més important. Fins i tot va semblar que els nostres escriptors s’hi comprometien. Un joveníssim Josep Carner ja va publicar el 1903 una versió molt experimental d’un sol acte d’Els volpelatjes de Scapin, i sis anys més tard publicava la seva primera comèdia molieresca, El malalt imaginari,[2] que abans de marxar a la carrera diplomàtica va complementar amb dues comèdies més, El burgès gentilhome i El casament per força. Totes tres són comèdies en prosa de tipus burlesc (tot i que el poeta no va desaprofitar l’ocasió de traduir en versos polits les escenes de ballet d’El burgès gentilhome), al capdavall una mostra més aviat menor del corpus molieresc. És si més no curiós que Carner, que a la versió d’El somni d’una nit d’estiu shakespearià, publicada el 1908, va assajar els alexandrins apariats a la francesa per caracteritzar estilísticament l’estrat dels nobles, no escometés llavors cap comèdia en vers de Molière.

Alfons Maseras, al seu torn, va publicar el 1908 una versió en prosa de Tartuf o l’impostor. I l’any següent, en resposta a una enquesta de Rafael Marquina, parlava de tres obres traduïdes i dels seus criteris de traducció, que ja esgrimien la pertinència de traduir els alexandrins de Molière en prosa.[3] Una vintena d’anys més tard, Maseras va emprendre la traducció de l’obra completa de Molière per a la col·lecció «Els clàssics del món» de Josep Maria de Casacuberta, que es va publicar en vuit volums entre els anys 1930 i 1936. Un esforç molt considerable que fins aleshores no s’havia fet ni tan sols en castellà. Malauradament, l’obsessió de Maseras per destruir tot rastre del vers i de la dicció barroca de Molière, en la convicció que Molière era el pare de la comèdia burgesa moderna i que no hauria hagut d’escriure en vers, han condemnat aquell esforç a una anècdota històrica sense transcendència literària. Val a dir, però, que els crítics de l’època, com Manuel Cruells o Lluís Capdevila, li van aplaudir la decisió de convertir en prosa els versos del mestre francès. Sembla, doncs, que el desgrat per aquells versos obeïa a un prejudici generacional, més que personal. No els va fer trontollar ni tan sols l’evidència que Molière, en plena maduresa, escollís d’escriure en vers les seves dues comèdies més substancioses.

El 1921, a les envistes del tercer centenari de Poquelin, Josep Maria de Sagarra va traduir L’escola dels marits per a l’empresari Josep Canals, que gestionava el Teatre Romea, i la versió es va estrenar el 25 de gener del 1922 i publicar aquell mateix any. El poeta la va presentar en alexandrins rimats, com l’original, contra la tendència de l’època, i el resultat va enlluernar —amb raó— crítics com els prosistes Prudenci Bertrana i Josep Pla. Es pot dir sense exagerar que és la primera traducció en vers de Molière homologable amb els criteris moderns de traducció literària. És una llàstima que Sagarra no hi tornés amb cap altra obra en vers. Les adaptacions que més tard va fer de L’avar (El senyor Perramon) i de George Dandin (El senyor Pupurull), dues peces en prosa, s’han de comptar més com a teatre sagarrià que no pas com a veritables traduccions de Molière.

El 1933, la mateixa editorial de Casacuberta va publicar una nova versió de l’Escola dels marits, obra d’un escriptor del prestigi de Joaquim Ruyra. Es tracta d’una versió en alexandrins pulcrament rimats, com es podia esperar d’un estilista com ell, però esbiaixada per l’obsessió ultracatòlica de corregir les «immoralitats» del comediògraf francès. Una nova anècdota històrica sense posteritat, doncs.

En establir-se a Xile, exiliat, Joan Oliver va començar a posar en vers alguna obra de Molière, fantasiant un possible retorn a una Catalunya recobrada, amb un teatre digne de l’ideal que ell, com tants companys de generació, s’havia forjat. El 1951, ja tornat a Catalunya, va publicar El misantrop, i el 1973 el conjunt del que havia traduït: El banyut imaginari, El misantrop i El Tartuf. En va dir adaptacions, perquè s’hi permetia llibertats com el canvi de nom dels personatges en favor de noms catalans, llibertats que tanmateix no arribaven a allunyar-se de l’original com les adaptacions de Sagarra. Breu i tot, l’aplec constituïa l’esforç més important per part d’un escriptor català per anostrar el teatre de Molière.

Tot i que després s’han produït aportacions esparses, com El misantrop de Xavier Bru de Sala, el 1989, o Les dones sàvies de Josep Maria Vidal, el 1993, no hi ha hagut, ni al teatre ni al món editorial, res de comparable a l’interès que encara avui suscita Shake speare.

L’any 2003, l’Institut del Teatre va publicar per fi un primer volum de Teatre complet de Molière, amb peces de joventut traduïdes per Nathalie Bittoun-Debruyne, Joaquim Sala-Sanaüja, Josep Maria Vidal i jo mateix. Semblava que alguna cosa volia canviar, doncs, però la prometedora iniciativa es va estroncar sobtadament, per manca de pressupost, abans i tot que es comencés a treballar en un segon volum. Un fracàs ben simptomàtic.

Crec que es pot dir sense embuts que el comediògraf més important després d’Aristòfanes es mereixia un tracte i una fortuna més exquisits entre els nostres directors teatrals i escriptors traductors.

Sobre el projecte

A la darreria dels anys vuitanta del segle passat, en una trobada fortuïta al vestíbul del Teatre Lliure, al carrer del Montseny de Gràcia, en Guillem-Jordi Graells em va comentar que feia dies que a l’Institut del Teatre es parlava de la necessitat de renovar les traduccions dels clàssics del teatre, i que amb en Feliu Formosa havien pensat que un candidat per escometre l’obra de Molière podia ser jo mateix. El falaguer comentari, però, va quedar llavors en una simple anècdota, perquè tots dos érem prou conscients de la principal dificultat d’un projecte semblant, és a dir el finançament.

Pocs anys després, cap a la primavera del 1995, el mateix Graells em va proposar, en nom del Teatre Lliure, de traduir Amphitryon per a un jove director, en Calixto Bieito, que l’havia de muntar a la tardor. I això, doncs, és el que vaig fer aquell estiu, en la meva primera aproximació al teatre de Molière: traduir Amfitrió en la combinació de versos polimètrics rimats de l’original. Aquell mateix any, l’Institut del Teatre, en una materialització de la inquietud manifestada per uns quants professors de la casa, va inaugurar una ambiciosa col·lecció de clàssics amb el primer volum del Teatre complet de Samuel Beckett. Malauradament, la col·lecció va tenir una vida efímera de vuit anys i, després de publicar el teatre complet de Beckett en dos volums, de Txèkhov en tres i de Brecht en quatre, es va extingir per raons pressupostàries justament després de publicar un primer volum del Teatre complet de Molière, el desembre del 2003. Va ser per a aquest darrer que vaig traduir Les melindroses ridícules i El banyut imaginari. Poc abans, ja havia traduït Don Juan, en una primera prova amb el teatre en prosa del clàssic francès, que es va quedar adormida en una carpeta de l’ordinador, sense perspectives de veure la llum.

Però, fa un parell d’anys, davant la imminència del quart centenari del naixement de Poquelin, que s’escaurà el gener del 2022, se’m va acudir de reunir aquestes quatre traduccions esparses, degudament revisades, en un volum commemoratiu. Ara bé, al mateix temps se’m va imposar l’evidència que un llibre de celebració de Molière no podia pas prescindir d’alguna de les seves obres mestres més indiscutibles, de manera que a la fi em vaig comprometre encara a traduir per a l’ocasió les dues sàtires més serioses del comediògraf, és a dir El Tartuf i El misantrop, culminació de la seva obra. Un cop enllestit aquest plat fort, però, encara em vaig engrescar a afegir-hi una versió d’El burgès gentilhome, esperonat pel muntatge de Benjamin Lazar, el 2005, al teatre Le Trianon de París, amb la música original de Jean-Baptiste Lully dirigida per Vincent Dumestre, que es va filmar esplèndidament.

Sobre la traducció

Des de la primera traducció, m’he valgut sempre del text establert i anotat per Georges Couton per a la Bibliothèque de la Pléiade, de Gallimard. Procurant en tot moment de servir el text clàssic amb el màxim respecte, sense caure en la temptació d’adaptar-lo a les exigències dels gustos teatrals contemporanis.[4] Encara que només la versió d’Amfitrió ha nascut per a l’escena, he intentat que en totes les traduccions es mantingués un equilibri raonable entre la llegibilitat del gran escriptor i la viabilitat teatral del gran comediògraf, començant per un equilibri entre el llenguatge noble de la cort i el llenguatge popular de la ciutat, que és una de les característiques que distingeixen el teatre de Molière respecte d’altres clàssics de l’època com Corneille o Racine.[5] Cal incloure en aquesta voluntat d’equilibri l’adopció d’una prosòdia més pròxima a la parla que als usos de la poesia lírica, per propiciar que els versos sonin en escena com a tals sense haver d’escandir-los amb una artificiositat que els pugui fer inversemblants. Parlant de teatre, a Joan Oliver li agradava dir que hi ha una cosa pitjor que no tenir tradició, que és tenir-ne una de dolenta. Si nosaltres tinguéssim una tradició com la de la Comédie Française, és clar, trobaríem ben natural que un actor pronunciés la paraula «traïció» en quatre síl·labes, enmig d’una situació altament dramàtica, però el fet és que, amb la tradició que tenim, tants cops trinxada i perduda, les quatre síl·labes d’una paraula tan terrible com «traïció» podrien provocar damunt l’escenari un fatal efecte còmic. En conseqüència, doncs, he fet un ús generós de la sinèresi, en aquestes com en altres traduccions teatrals en vers, com no hauria gosat fer amb els versos lírics de Petrarca o de Dante, posem per cas. Així mateix, m’he permès alguna altra llibertat, com ara la reducció sistemàtica de «per a» a un sol «per», i encara alguna de menys important que espero que el lector em vulgui excusar.

Tant com he sabut, m’he arrapat al text de Molière, encara que el peu forçat de la rima me n’hagi pogut desviar lleugerament més d’una vegada. He mantingut els noms dels personatges, però n’he catalanitzat, per facilitar les possibles rimes, alguns que m’ho permetien (sobretot els menys realistes), sense tanmateix canviar-los. Així, Sganarelle ha esdevingut Esganarell; Célimène, Celimena; Alceste, Alcest; Philinte, Filint, etcètera. Només m’he permès de rebatejar els personatges en alguns casos en què el nom denota la procedència social, com en el dels pagesos de Don Juan o en el de les ridícules melindroses que no accepten els seus noms «vulgars». També he mantingut usos d’època que avui ens resultarien xocants, com ara el tractament de vós entre marit i muller o entre pares i fills.

Com escrivia el poeta nord-americà Richard Wilbur a la nota introductòria a les seves celebrades versions d’El misantrop i El Tartuf, cal confiar en les paraules del gran comediògraf sense pretendre fer-li dir el que no va voler dir, perquè en les seves paraules ja hi és tot. Potinejar-li el text d’una manera o d’una altra «és la causa més comuna de fracàs en les produccions de Molière».

En la qüestió dels alexandrins apariats que constitueixen la forma habitual del teatre francès de l’època, i que aquí apareixen en tres de les comèdies, he conservat l’alternança original de rimes masculines i femenines, aprofitant que en català, a diferència del que ocorre en castellà o en italià, es pot obtenir el mateix efecte d’eufonia (cosa que, de fet, la nostra poesia moderna ja va convertir en pràctica comuna des de la Renaixença, amb Verdaguer al capdavant, i que altres traductors del teatre clàssic francès, com Sagarra, Oliver o Vallespinosa, han mantingut).

Una selecció de set comèdies, amb l’apèndix d’un ballet, no és potser gaire més que un petit tast de l’obra d’un clàssic indiscutible que va escriure vora una quarantena de peces, però goso esperar que almenys sigui un tast prou llaminer per desvetllar el desig de continuar fent-hi coneixença. I, posats a gosar, que els amics Guillem-Jordi Graells i Feliu Formosa trobin que no es van equivocar del tot, més de trenta anys enrere, quan van creure que podia prestar la veu al gran francès.

Ja em farà content el sol fet de tornar a veure Molière somrient en català als prestatges de les llibreries, ja que no als escenaris, quatre-cents anys després del seu naixement. Valgui com a regal d’aniversari.

MIQUEL DESCLOT

Estiu del 2021





LES MELINDROSES RIDÍCULES


Comèdia

Representada per primer cop al Théâtre

du Petit-Bourbon,

el 18 de novembre del 1659,

i impresa el mateix any.





PREFACI


És ben estrany que s’imprimeixin les obres a l’esquena dels autors. Jo no sé imaginar res de tan injust, i perdonaria qualsevol altra violència més aviat que no pas aquesta.

No és pas que jo ara vulgui fer el modest i menysprear, per honor, la meva comèdia. Amb ben poca traça ofendria tot París, si l’acusava d’haver pogut aplaudir una ximpleria. Com que el públic és el jutge absolut d’aquesta mena d’obres, seria ben impertinent que jo el desmentís. I encara que jo tingués la pitjor opinió de les meves Melindroses ridícules abans de la representació, ara haig de creure que bé deuen valdre poc o molt, ja que tanta gent a l’una n’ha dit bé. Però com que una gran part de les gràcies que s’hi han trobat depenen de l’acció i del to de la veu, m’importava que no les despullessin d’aquests ornaments, i trobava que amb l’èxit que havien tingut a les representacions ja n’hi havia prou. Havia resolt, dic, de mostrar-les només en escena, per no donar peu a la dita «és molt bella a la llum de la candela, però la llum del dia la revela». I jo no volia que saltessin directament del teatre de Bourbon a la galeria del Palais. Tanmateix, no ho he pogut evitar, i he tingut la desgràcia de veure una còpia de la meva obra anar furtivament a les mans dels llibreters, acompanyada d’un privilegi obtingut per sorpresa. Per més que cridés «O tempora, o mores!», em van fer veure la necessitat d’anar a l’estampa, o bé sostenir un plet; però el darrer mal és encara pitjor que el primer. Calia, doncs, deixar-se portar per la fatalitat, i consentir a una cosa que farien igualment sense mi.

Déu meu, quin compromís, treure un llibre a la llum! I que n’és de novell, un autor, la primera vegada que el publiquen! Encara, si m’haguessin deixat temps, hauria pogut pensar en el meu interès, i hauria pres totes les precaucions que els senyors autors, ara els meus confrares, tenen costum de prendre en semblants ocasions. A més d’intentar prendre, a desgrat seu, algun gran senyor com a protector de la meva obra —del qual hauria temptat la liberalitat amb una epístola dedicatòria d’allò més florida—, hauria assajat de fer-hi un prefaci ben bonic i ben docte. I no em manquen pas llibres que m’haurien fornit tot el que es pot dir d’erudit sobre la tragèdia i la comèdia, l’etimologia de totes dues, el seu origen, la seva definició i tota la resta. Hauria parlat també amb els meus amics, que per a la recomanació de la meva obra no m’haurien negat uns quants versos en francès o en llatí. En tinc algun que fins i tot m’hauria elogiat en grec, i ningú ignora que un elogi en grec al capdavant d’un llibre és d’una eficàcia meravellosa. Però em fan sortir a la llum sense ni deixar-me temps de reconèixer-me; ni tan sols se’m concedeix la llibertat de dir quatre paraules per justificar les meves intencions sobre el tema de la comèdia. Hauria volgut fer notar que l’obra es manté sempre dins els límits de la sàtira honesta i permesa; que les coses més excel·lents estan exposades a ser copiades per les pitjors mones d’imitació, que bé es mereixen ser escarnides; que aquestes imitacions vicioses d’allò que hi ha de més perfecte han estat sempre la matèria de la comèdia; i que, per la mateixa raó que els autèntics savis i els autèntics herois no se senten ofesos pel Doctor de la comèdia i el Capità, ni tampoc els jutges, els prínceps ni els reis per veure Trivelí, o algun altre personatge, fer ridículament de jutge, de príncep o de rei, així mateix les autèntiques melindroses farien malament d’enfadar-se perquè s’hi representin unes ridícules que les imiten malament. Però en fi, com ja he dit, no em deixen temps de respirar, i el senyor de Luynes té pressa per relligar els plecs: en bona hora, si Déu ho ha volgut així!





PERSONATGES


LA GRANGE, enamorat carbassejat

DU CROISY, enamorat carbassejat

GÒRGIBUS, bon burgès

MUNDETA, filla de Gòrgibus, melindrosa ridícula

CATI, neboda de Gòrgibus, melindrosa ridícula

MARIONA, serventa de les melindroses ridícules

ALMANSOR, lacai de les melindroses ridícules

EL MARQUÈS DE MASCARILLA, criat de la Grange

EL VESCOMTE DE DIDALET, criat de du Croisy

Dos portadors de cadira

Veïnes

Violinistes





ESCENA 1


La Grange, Du Croisy

DU CROISY Senyor la Grange…

LA GRANGE Què?

DU CROISY Mireu-me una mica sense riure.

LA GRANGE Què hi ha?

DU CROISY Què me’n dieu de la nostra visita? N’esteu gaire satisfet?

LA GRANGE A parer vostre, tenim raó d’estar-ne cap dels dos?

DU CROISY No del tot, si val a dir la veritat.

LA GRANGE Doncs jo us confesso que n’estic ben escandalitzat. ¿On s’és vist, digueu, que dues fleumes de província com aquestes facin les desmenjades, i que dos homes com nosaltres siguin tractats amb tant menyspreu? Amb prou feines s’han dignat a fer-nos seure. No havia vist mai tant xiuxiuejar com feien elles, ni tant badallar, ni tant fregar-se els ulls, ni tant demanar a cada punt i moment «Quina hora és?». ¿Han respost altra cosa que sí o no a tot el que els hàgim dit? ¿I no em confessareu, per acabar, que ni que haguéssim estat els últims micos del món, no ens haurien pogut rebre pitjor?

DU CROISY Em sembla que us ho agafeu molt a la valenta.

LA GRANGE I tant si me l’hi agafo! Me l’hi agafo tant que me’n vull venjar, d’aquesta impertinència. Jo ja sé d’on ve, tot aquest menyspreu. El mal aire melindrós no tan sols ha infectat París, sinó que també s’ha escampat per les províncies, i les nostres donzelles ridícules se n’han empassat una bona alenada. En una paraula, són una barreja de melindrosa i de coqueta. I ja veig el que cal fer perquè ens rebin bé; si em voleu creure, els jugarem una passada que els farà adonar de la seva estupidesa i els ensenyarà a conèixer una mica més bé la gent.

DU CROISY I això?

LA GRANGE Tinc un criat que es diu Mascarilla i que, a parer de molta gent, és eixerit com ell sol; perquè a hores d’ara ja no hi ha res que vagi més barat que l’enginy. Aquest criat és un extravagant que s’ha ficat al cap de voler fer el senyor. Se les dona de galant i d’entès en versos, i menysprea els altres criats fins al punt de tenir-los per bàrbars.

DU CROISY Doncs bé, què teniu intenció de fer?

LA GRANGE Què penso fer? Doncs… Però abans sortim d’aquí.





ESCENA 2


Gòrgibus, La Grange

GÒRGIBUS Doncs què? Diu que heu vist la meva neboda i la meva filla: aniran bé, les coses? Quin és el resultat de la visita?

LA GRANGE D’això, elles us en podran informar més bé que no pas nosaltres. Tot el que us en podem dir nosaltres és que us estem molt agraïts pel favor que ens heu fet, i que som els vostres humils servents.

GÒRGIBUS Caram! Sembla que no en surten gaire satisfets. Què els pot haver disgustat? Això ho haig d’esbrinar una mica. Ja ho crec!





ESCENA 3


Mariona, Gòrgibus

MARIONA Què voleu, senyor?

GÒRGIBUS On són les senyores?

MARIONA A la cambra.

GÒRGIBUS Què fan?

MARIONA Pomada pels llavis.

GÒRGIBUS Ja n’hi ha prou, de potingues! Digue’ls que baixin. Amb la seva pomada, aquestes bergantelles em penso que tenen ganes d’arruïnar-me. No veig enlloc res més que clara d’ou, llet virginal, i altres mil requincalles que ni sé què són. D’ençà que som aquí ja han gastat almenys el llard d’una dotzena de garrins, i amb els peus de moltó que fan servir en podrien viure cada dia ben bé quatre criats.





ESCENA 4


Mundeta, Cati, Gòrgibus

GÒRGIBUS ¿Voleu dir que per empastifar-vos els morrets cal fer tanta despesa? Digueu-me, què els heu fet, a aquests senyors, que els he vist sortir tan despagats? ¿No us havia encomanat de rebre’ls com convé, a aquells que vull donar-vos per marits?

MUNDETA ¿I quina consideració voleu que ens mereixi, pare, la manera de fer tan irregular d’aquests senyors?

CATI ¿Com voleu, oncle, que una noia amb dos dits de front es pugui entendre amb persones així?

GÒRGIBUS I doncs, què n’heu de dir?

MUNDETA Quins galants estan fets! ¿Com es pot començar parlant de casament?

GÒRGIBUS I doncs, per on vols que comencin? Pel concubinatge? ¿No és una manera de procedir perquè ens en puguem felicitar tant vosaltres com jo? Hi ha cosa més correcta que aquesta? I el lligam sagrat al qual aspiren, no és una prova de l’honestedat de les seves intencions?

MUNDETA Ai, pare, això que dieu és digne del més vulgar dels vilans. Em fa vergonya sentir-vos parlar així. Us hauríeu de fer ensenyar l’aire delicat de les coses.

GÒRGIBUS No estic per aires ni cançons, jo. El que et dic és que el casament és una cosa santa i sagrada, i que començar per aquí és cosa de gent honesta.

MUNDETA Déu meu, si tothom se us assemblés, les novel·les serien ben aviat acabades! Si que seria maco, si de bon començament Cyrus ja es casés amb Mandane, i Aronce es trobés casat amb Clélie a la primera![6]

GÒRGIBUS Amb què em surt, ara, aquesta?

MUNDETA Pare, la meva cosina us dirà, com jo, que el casament no ha d’arribar sinó després de les altres aventures. Per fer-se agradable, un festejador ha de saber vendre els seus millors sentiments, mostrar-se suau, tendre i apassionat, i el seu festeig ha de ser exquisit en les formes. Primerament, ha de veure al temple, al passeig o en alguna cerimònia pública, la persona de qui s’enamori; o bé algun parent o amic l’ha de portar fatalment a casa d’ella, per sortir-ne tot somiós i melancòlic. Durant un temps amagarà la seva passió a l’objecte del seu amor, tot i que prou li farà unes quantes visites, durant les quals no deixarà mai de plantejar alguna qüestió galant que exerciti l’enginy de l’audiència. I arriba el dia de la declaració, que ordinàriament s’ha de fer en un passeig d’algun jardí, quan la resta de la companyia s’hagi allunyat una mica; darrere d’aquesta declaració ve un emmurriament que ens fa envermellir les galtes i que, durant una estona, allunya l’enamorat de la nostra presència. Però ell no triga a trobar la manera d’apaivagar-nos, d’acostumar-nos insensiblement al discurs de la seva passió, i d’arrencar-nos la confessió que tant li fem gruar. Després d’això venen les aventures, els rivals que es fiquen pel mig d’una inclinació establerta, les persecucions dels pares, les gelosies concebudes sota falses aparences, els laments, els desconsols, els raptes, i el que ve al darrere. És així com es fan les coses amb bones maneres, i aquestes són unes regles que, en bona galanteria, no es poden saltar alegrement. Però això d’arribar sense embuts a la unió conjugal, no fer la cort sinó en signar el contracte de matrimoni, és començar la novella pel final! Pare, us ho torno a dir, no hi ha manera de fer més mercantil que aquesta. Només de pensar-hi, me n’esborrono tota.

GÒRGIBUS Quin dimoni de galimaties sento? D’això se’n diu un estil elevat.

CATI En efecte, oncle, la meva cosina ha tocat el viu de la qüestió. Com voleu que acollim un personal tan ignorant de les lleis de la galanteria? M’hi jugaria el que fos que no han vist mai el mapa de Tendre,[7] i que Carta-d’Amor, Sol·licitud, Carta-Galant i Vers-Bonic són terres incògnites per a ells. ¿No veieu que tota la seva persona ho palesa, i que no tenen gens aquell aire que dona d’entrada bona opinió de la gent? Venir de visita d’amor amb el camal desguarnit, el barret desarmat de plomes, el cap amb els cabells irregulars, i el vestit patint indigència de cintes… Déu meu, quina mena d’enamorats són aquests! Quina frugalitat d’agençament i quina eixutesa de conversa! No es pot sofrir, no es pot aguantar. A més a més, m’he fixat que els sobrecolls no eren de bona factura, i que a les calces els faltava ben bé un pam d’amplada.

GÒRGIBUS Em penso que totes dues són boges, i no hi entenc ben res, en aquest galimaties. Cati, i vós, Mundeta…

MUNDETA Si us plau, pare, oblideu aquests noms estranys i digueu-nos d’una altra manera.

GÒRGIBUS Què voleu dir, aquests noms estranys! Que no són els vostres noms de bateig?

MUNDETA Déu meu, que en sou de vulgar! Una de les coses que més em meravella és que hàgiu pogut tenir una filla tan eixerida com jo. Heu sentit mai parlar en bon estil de Catis i Mundetes? Heu de confessar que n’hi hauria prou amb un d’aquests noms per desacreditar la més bella novel·la del món!

CATI És veritat, oncle, que una orella una mica delicada pateix furiosament en sentir pronunciar aquestes paraules; i el nom de Polixena que la meva cosina ha escollit, i el d’Aminta que m’he donat jo, tenen una gràcia que heu de reconèixer vós i tot.

GÒRGIBUS Escolteu, només hi ha una paraula que valgui: jo no admeto que tingueu altres noms que els que us van donar els vostres padrins i padrines; i pel que fa a aquests senyors de qui parlem, jo conec les seves famílies i els seus possibles, i vull de totes passades que us disposeu a rebre’ls per marits. Ja estic cansat de mantenir-vos, i la custòdia de dues noies és una càrrega una mica massa feixuga per un home de la meva edat.

CATI Pel que a mi fa, oncle, tot el que us puc dir és que el matrimoni em sembla una cosa d’allò més xocant. ¿Com es pot suportar la idea de dormir al costat d’un home totalment nu?

MUNDETA Permeteu que respirem una mica entre la bona societat de París, on tot just acabem d’arribar. Deixeu-nos teixir amb llibertat la trama de la nostra novel·la, i no en precipiteu tant la conclusió.

GÒRGIBUS Sense cap mena de dubte, estan rematades. Us torno a dir que no entenc res de tot aquest guirigall; aquí mano jo, i per acabar d’una vegada tants discursos, us dic que o us caseu abans de poc o a fe meva que sereu religioses: ho juro pel més sagrat.





ESCENA 5


Cati, Mundeta

CATI Déu meu, estimada, el teu pare té la forma ben enfonsada en la matèria![8] I quina intel·ligència més espessa! I quina ànima més plena d’ombra!

MUNDETA Què vols fer-hi, estimada? N’estic tota confosa. Em costa molt de creure que pugui ser realment filla seva, i estic convençuda que un dia o altre algun atzar em descobrirà un bressol més il·lustre.

CATI Jo també n’estic segura; sí, totes les aparences hi estan a favor; i pel que a mi fa, pensant-hi bé, crec que també…





ESCENA 6


Mariona, Cati, Mundeta

MARIONA Hi ha un lacai que demana si sou a casa, i diu que el seu amo us voldria venir a veure.

MUNDETA Heu d’aprendre a explicar-vos amb menys vulgaritat, ximpleta! Digueu: «Hi ha un necessari que demana si esteu en disposició de fer-vos visibles».

MARIONA Senyora, jo no entenc el llatí, i no he après, com vós, filofia a El gran Cirus.[9]

MUNDETA Impertinent! Com es pot suportar, això? I qui és, l’amo d’aquest lacai?

MARIONA L’ha anomenat marquès de Mascarilla.

MUNDETA Ah, estimada, un marquès! Sí, aneu a dir que estem visibles. Deu ser, sens dubte, alguna eminència que ha sentit a parlar de nosaltres.

CATI Ben segur, estimada.

MUNDETA L’hem de rebre en aquesta sala, més que no pas a la cambra. Arreglem-nos una mica els cabells, almenys, i mantinguem la reputació. De pressa, porteu-nos el conseller de les gràcies.

MARIONA A fe que no sé de quina bèstia es tracta: parleu cristià, si voleu que us entengui.

CATI Porteu-nos el mirall, ignorant, i guardeu-vos d’embrutar-ne el vidre amb la comunicació de la vostra imatge.





ESCENA 7


Mascarilla, dos portadors

MASCARILLA Ei, portadors, alerta! Ei, ei, ei, ei, ei, ei. Em penso que aquests brètols duen intenció de masegar-me a còpia de topar contra les parets i els empedrats.

PRIMER PORTADOR Punyeta! És que la porta és estreta: sou vós que heu volgut que entréssim fins aquí.

MASCARILLA És clar que sí, carallots. ¿Que potser volíeu que exposés la riquesa de les meves plomes a les inclemències de l’estació plujosa i que m’enfangués les sabates? Vinga, traieu la cadira d’aquí.

SEGON PORTADOR Pagueu-nos, doncs, si us plau, senyor.

MASCARILLA Què?

SEGON PORTADOR Dic, senyor, que ens doneu els diners, si us plau.

MASCARILLA (Donant-li una bufetada.) On s’és vist, galifardeu, demanar diners a una persona de la meva qualitat!

SEGON PORTADOR És així com es paga els pobres? Ja en tirarem un bon tros a l’olla, de la vostra qualitat!

MASCARILLA Ah, ja us ensenyaré jo qui sou! Aquests canalles gosen rifar-se’m.

PRIMER PORTADOR (Agafant un dels bastons de la cadira.) Arri, pagueu-nos ara mateix.

MASCARILLA Com?

PRIMER PORTADOR Dic que vull els diners de seguida.

MASCARILLA És prou raonable.

PRIMER PORTADOR De pressa, doncs.

MASCARILLA Oi tant. Tu, almenys, parles com cal; però l’altre és un pocapena que no sap el que es diu. Té: estàs content?

PRIMER PORTADOR No, no estic content: heu donat una bufetada al meu company, i…

MASCARILLA A poc a poc. Té, això és per la bufetada. A les bones, ho aconseguireu tot, de mi. Apa, veniu-me a buscar aviat per anar al Louvre, a l’ajocar reial.[10]





ESCENA 8


Mariona, Mascarilla

MARIONA Senyor, les senyoretes vindran de seguida.

MASCARILLA No cal pas que s’afanyin: aquí hi estic apostat prou còmodament per esperar tant com calgui.

MARIONA Ja són aquí.





ESCENA 9


Mundeta, Cati, Mascarilla, Almansor

MASCARILLA (Després d’haver saludat.) Senyores, sens dubte us deurà sorprendre l’audàcia de la meva visita; però la vostra reputació comporta aquests inconvenients. I és que el mèrit té per mi una atracció tan poderosa que em cal anar-hi al darrere allà on sigui.

MUNDETA Si perseguiu el mèrit, no és pas a les nostres terres que l’aconseguireu.

CATI Per veure el mèrit a casa nostra, ha calgut que vós l’hi portéssiu.

MASCARILLA Ah, no puc creure les vostres paraules! L’anomenada és justa referint el que valeu; i fareu creu i ratlla amb tot el que hi ha de més galant a París.

MUNDETA La vostra complaença va massa enllà en la liberalitat de les seves lloances; i ni jo ni la meva cosina pensem prendre’ns seriosament els vostres dolços afalacs.

CATI Estimada, caldria oferir seients.

MUNDETA Ep, Almansor!

ALMANSOR Senyora.

MUNDETA De pressa, carretegeu cap aquí les comoditats de la conversa.

MASCARILLA Però, almenys, hi ha seguretat per mi?

CATI De què teniu por?

MASCARILLA D’un robatori del meu cor, d’un assassinat de la meva llibertat. Aquí veig uns ulls que tenen tot l’aire de ser molt malèvols, d’assaltar les llibertats i de tractar una ànima com un cap de turc. ¿Com diable pot ser que només d’acostar-t’hi ja se’t posin en guàrdia assassina? Ah, creieu que no me’n fio gens! I ho donaré tot a les cames, si no m’oferiu garantia que no em faran cap mal.

MUNDETA Estimada, és el caràcter jovial.

CATI Ja ho veig prou, que és un Amílcar.[11]

MUNDETA No tingueu por de res: els nostres ulls no porten males intencions, i el vostre cor pot dormir tranquil pel que fa a la seva perillositat.

CATI Però, si us plau, senyor, no us mostreu inexorable amb aquesta cadira que fa un quart que us estén els braços; vulgueu acontentar una mica les ganes que té d’abraçar-vos.

MASCARILLA (Després de pentinar-se i ajustar-se les randes de les calces.) I bé, senyores, què me’n dieu, de París?

MUNDETA Ai! Què en podríem dir, nosaltres? Caldria ser l’antípoda de la raó per no confessar que París és la gran oficina de les meravelles, el centre del bon gust, del talent i de la galanteria.

MASCARILLA Jo crec que fora de París no hi ha salvació possible per la gent com cal.

CATI És una veritat incontestable.

MASCARILLA Hi ha una mica de fangueig pertot arreu, però tenim la cadira de mà.

MUNDETA És ben cert que la cadira és un atrinxerament meravellós contra els atacs del fang i del mal temps.

MASCARILLA Rebeu gaires visites? Quin cap de brot compteu entre els vostres?

MUNDETA Per desgràcia, encara no som conegudes, però podem ser-ho aviat. Tenim una amiga molt amiga que ens ha promès de portar-nos aquí tots aquests senyors del Recull d’obres escollides.[12]

CATI I també d’altres que ens han ponderat com a àrbitres sobirans de les coses belles.

MASCARILLA Jo us hi puc ajudar millor que ningú: tots ells em visiten. I puc dir que no em llevo mai sense la companyia de mitja dotzena de llumeneres.

MUNDETA Déu meu, Senyor! Us n’estaríem agraïdíssimes, si ens féssiu aquesta mercè. Perquè realment cal fer la coneixença de tots aquests senyors, si es vol pertànyer a la bona societat. Són ells els que donen reputació, a París, i ja sabeu que n’hi ha algun que, només de freqüentar-lo, ja us dona fama d’entesa, encara que no hi hagi res de res. Però allò que jo considero més important és que, gràcies a aquestes visites espirituals, us instruïu en mil coses que cal saber de tota necessitat, i que són l’essència del talent. Així us assabenteu cada dia de les notícies galants, dels bells intercanvis en prosa i en vers. Sentiu a dir: «En Tal ha escrit l’obra més bella del món sobre tal tema o tal altre. La Tal ha fet una lletra per aquella tonada. Aquest ha fet un madrigal sobre un favor assolit. Aquell ha compost unes estances sobre una infidelitat. El senyor Tal escrivia ahir al vespre un sextet a la senyoreta Tal, i ella n’hi ha enviat la resposta avui, cap a les vuit del matí. Tal autor ha fet avui tal projecte. Aquell ja va per la tercera part de la seva novel·la. Aquest altre fa imprimir les seves obres». És això el que us fa valdre entre la gent. I si ignoreu aquestes coses, tot l’enginy que pugueu tenir no val un clau.

CATI Ben cert. És ben ridícul que una persona se les doni de refinada, si no sap fins a l’últim verset que es fa córrer cada dia. El que és jo, em moriria de vergonya si em demanessin si havia vist alguna novetat que no hagués vist.

MASCARILLA És veritat que és vergonyós, no tenir notícia immediata de tot allò que es fa. Però no patiu: vull establir a casa vostra una Acadèmia d’enginys refinats, i us prometo que no es farà un rodolí a París sense que vosaltres el sapigueu de memòria abans que ningú més. Jo mateix, aquí on em veieu, m’hi entretinc una mica quan em ve de gust. I només de la meva collita, en veureu córrer, per les alcoves i els salons de París, duescentes cançons, tants altres sonets, quatre-cents epigrames i més de mil madrigals, sense comptar els enigmes i els retrats.

MUNDETA Jo us confesso que tinc una bogeria pels retrats. No conec res de més galant.

MASCARILLA Els retrats són difícils, i demanen un enginy profund: en podreu veure alguns de meus que no us desplauran.

CATI A mi m’agraden amb bogeria els enigmes.

MASCARILLA Això exercita l’enginy. Aquest matí mateix n’he fet quatre, que prou us proposaré d’endevinar.

MUNDETA Els madrigals són ben agradables, quan són ben girats.

MASCARILLA És allò que em surt millor. Ara treballo a posar en madrigals tota la història romana.

MUNDETA Això sí que serà una bella cosa. Reserveu-me’n un exemplar, almenys, si ho feu imprimir.

MASCARILLA Us en prometo un a cadascuna, i dels més ben relligats. Això està per sota de la meva condició, però ho faig perquè s’hi puguin guanyar la vida els llibreters, que sempre em venen al darrere.

MUNDETA M’imagino que ha de fer molt de goig, veure’s publicat.

MASCARILLA Ja ho crec. A propòsit, us haig de dir un impromptu que vaig fer ahir a casa d’una de les meves amigues duquesses que havia anat a visitar. Perquè en això dels impromptus soc endimoniadament bo.

CATI L’impromptu és justament la pedra de toc de l’enginy.

MASCARILLA Doncs, escolteu.

MUNDETA Només tenim orelles per vós.

MASCARILLA

Oh! Oh! Jo mai no m’ho esperava!

Mentre, distret de mi, a vós sols us mirava,

els vostres ulls furtius em van sostreure el cor.

Lladres, lladres, em roben! Lladres, lladres, soc mort!

CATI Ah, Déu meu! Això sí que és el cim de la galanteria.

MASCARILLA Tot el que jo faig té un aire cavalleresc. I no és gens ni mica pedant.

MUNDETA Està més de mil llegües lluny de ser-ho.

MASCARILLA Us heu fixat en aquest començament: Oh, oh? És extraordinari: Oh, oh! Com aquell que tot d’una hi cau: Oh, oh! La sorpresa: Oh, oh!

MUNDETA Sí, el trobo admirable, aquest Oh, oh!

MASCARILLA I sembla que no sigui res.

CATI Marededeu, què dieu? És d’aquelles coses que no tenen preu.

MUNDETA Ja ho crec. Jo m’estimaria més haver fet aquest oh, oh! que no pas tot un poema èpic.

MASCARILLA Redeu, teniu bon gust!

MUNDETA Sí, no el tinc dolent del tot.

MASCARILLA Però ¿no us sembla també admirable jo mai no m’ho esperava? Jo mai no m’ho esperava, jo no m’adonava de res: una manera de parlar natural: jo mai no m’ho esperava. Mentre, distret de mi, mentre que, innocentment, sense malícia, com un pobre xaiet; a vós sols us mirava, és a dir, em complaïa a considerar-vos, us observava, us contemplava; els vostres ulls furtius… Què us en sembla, d’aquest furtius? No és ben trobat?

CATI D’allò més.

MASCARILLA Furtius, d’amagatotis: sembla que sigui un gat que acabi de caçar un ratolí: furtius.

MUNDETA No es podia trobar res de millor.

MASCARILLA Em van sostreure el cor, se me’l van endur, me’l van arrabassar. Lladres, lladres, em roben! Lladres, lladres, soc mort! ¿No diríeu que es tracta d’un desesperat que crida i corre darrere un lladre perquè l’agafin? Lladres, lladres, em roben! Lladres, lladres, soc mort!

MUNDETA Haig de confessar que això té un caire ben enginyós i galant.

MASCARILLA Ara us diré la tonada que hi he posat.

CATI Sabeu de nota?

MASCARILLA Jo? Gens ni mica.

CATI I, doncs, com pot ser, això?

MASCARILLA Les persones de qualitat saben de tot sense haver estudiat mai res.

MUNDETA És ben cert, estimada.

MASCARILLA Escolteu si la tonada us agrada. Hem, hem. La, la, la, la, la. Aquest mal temps salvatge m’ha maltractat furiosament la veu; però no hi fa res, que surti al seu aire.

(Canta.)

Oh! Oh! Jo mai no m’ho esperava…

CATI Ah! Quina melodia tan apassionada! No n’hi ha per morir-s’hi?

MUNDETA Hi ha molt de cromatisme, aquí.

MASCARILLA No trobeu la idea d’allò més ben expressada en el cant? Lladres!… I llavors, com qui cridés: ah, ah, ah, ah, ah, ah, lladres! I, de cop, com qui hagués perdut l’alè: soc mort!

MUNDETA D’això se’n diu saber afinar les coses, afinar-les i refinar-les. És meravellós, us ho asseguro. Estic entusiasmada amb la música i amb la lletra.

CATI No conec res que tingui tanta força.

MASCARILLA Tot el que faig em surt naturalment, sense estudiar-ho.

MUNDETA La natura us ha tractat com una mare enamorada, i vós en sou el fill aviciat.

MASCARILLA A què dediqueu el vostre temps?

CATI A res de res.

MUNDETA Nosaltres hem passat un dejuni esgarrifós de divertiments.

MASCARILLA M’ofereixo a portar-vos un dia d’aquests a la comèdia, si voleu; ara mateix n’han d’estrenar una de nova, que em plauria molt que anéssim a veure plegats.

MUNDETA No ens hi podem pas negar.

MASCARILLA Però us demano que aplaudiu com cal, quan siguem allà, perquè m’he compromès a fer triomfar l’obra, i l’autor m’ho suplicava encara aquest matí. Aquí tenim el costum que els autors ens vinguin a llegir les seves obres noves, a la gent de condició, per engrescar-nos a judicar-les bones i a fer-los guanyar reputació. Ja podeu pensar si, quan nosaltres diem una cosa, la platea gosarà contradir-nos! El que és jo, soc molt complidor, i quan m’he compromès amb un poeta, sempre exclamo: «Això sí que és bo!» abans i tot que s’encenguin les candeles.

MUNDETA No me’n parleu. París és un lloc admirable. Cada dia s’hi esdevenen mil coses que a les províncies passen ignorades, per més intel·ligent que sigueu.

CATI Ja està dit: com que ja estem instruïdes, complirem amb el deure d’exclamar-nos com escau sobre tot el que diguin.

MASCARILLA No sé si m’enganyo, però feu tota la cara d’haver escrit alguna comèdia.

MUNDETA Ah, podria ser que hi hagués alguna cosa d’això que dieu.

MASCARILLA A fe que l’hauríem de veure! Entre nosaltres, jo n’he compost una que vull fer representar.

CATI I a quins comediants la donaríeu?

MASCARILLA Quina pregunta! Als grans comediants del Palau de Borgonya. Només ells són capaços de fer valdre les coses; els altres són uns ignorants que reciten tal com es parla; no saben fer retrunyir els versos i aturar-se al lloc precís: ¿i com es pot saber quin és el millor vers, si el comediant no s’hi atura, i no us adverteix així que us hi cal badar la boca?

CATI És cert, cal fer sentir als auditors les belleses d’una obra, que les coses no valen sinó allò que les fem valdre.

MASCARILLA Què us en sembla del meu parament de randes i flocs? Trobeu que fa joc amb el vestit?

CATI Del tot.

MASCARILLA La cinta és molt ben triada.

MUNDETA Furiosament ben triada. És ben bé de can Perdrigeon.[13]

MASCARILLA Què me’n dieu, dels camals?

MUNDETA Són d’allò més escaients.

MASCARILLA Puc gloriar-me que tenen ben bé un pam més que tots aquests que corren.

MUNDETA Haig de confessar que no havia vist mai una elegància tan refinada en l’agençament.

MASCARILLA Acosteu una mica a aquests guants la reflexió de l’olfacte.

MUNDETA Fan una sentor terriblement bona.

CATI No he respirat mai una olor més ben condicionada.

MASCARILLA I aquesta altra?

MUNDETA És decididament exquisida. El sublim en queda deliciosament enartat.

MASCARILLA No m’heu dit res de les plomes: què us en sembla?

CATI Esfereïdorament belles.

MASCARILLA Sabeu que cada una em costa un lluís d’or? El que és jo, tinc la mania d’anar a buscar sempre el més bonic que hi ha.

MUNDETA Us asseguro que simpatitzem, vós i jo: tinc una delicadesa furiosa per tot allò que porto; i fins a l’últim farbalà, no puc sofrir res que no sigui de la millor factura.

MASCARILLA (Exclamant-se bruscament.) Ai, ai, ai, a poc a poc! Déu me valgui, senyores, no anem pas bé. M’haig de queixar de la vostra manera de fer. Això no és correcte.

CATI Què hi ha? Què teniu?

MASCARILLA Què? ¿Totes dues alhora contra el meu cor, atacant-me per la dreta i per l’esquerra? Ah, això va contra el dret de gents! La partida és desigual, i jo cridaré ajuda per assassinat.

CATI S’ha d’admetre que diu les coses d’una manera ben personal.

MUNDETA Té un toc d’enginy admirable.

CATI Patiu més de por que no pas de mal, que el vostre cor s’exclama abans que l’escorxin.

MASCARILLA I ara, què dieu? Si ja està escorxat de cap a peus.





ESCENA 10


Mariona, Mascarilla, Cati, Mundeta

MARIONA Senyora, demanen per vós.

MUNDETA Qui?

MARIONA El vescomte de Jodelet.

MASCARILLA El vescomte de Jodelet?

MARIONA Sí, senyor.

CATI El coneixeu?

MASCARILLA És el meu millor amic.

MUNDETA Fes-lo passar de seguida.

MASCARILLA Fa temps que no ens hem vist, i estic encantat d’aquesta coincidència.

CATI Aquí el tenim.





ESCENA 11


Didalet, Mascarilla, Cati, Mundeta, Mariona

MASCARILLA Ah, vescomte!

DIDALET (Abraçant-se l’un amb l’altre.) Ah, marquès!

MASCARILLA Que n’estic de content de trobar-te!

DIDALET I quina alegria, veure’t aquí!

MASCARILLA Abraça’m una mica més, si et plau.

MUNDETA Estimada, ja comencem a ser conegudes. La gent important ja emprèn el camí de casa nostra.

MASCARILLA Senyores, permeteu que us presenti aquest gentilhome: paraula que és digne que el conegueu.

DIDALET És de justícia venir-vos a retre l’homenatge que us és degut. Que els vostres atractius exigeixen els seus drets a tota llei de gent.

MUNDETA Això és portar la vostra civilitat fins als darrers confins de l’afalac.

CATI Aquest dia ha de quedar senyalat al nostre almanac com un dia venturós.

MUNDETA Vinga, minyó, sempre se t’han de repetir les coses? No veus que ens cal l’escreix d’una cadira?

MASCARILLA No us estranyeu de veure el vescomte d’aquesta manera: acaba de sortir d’una malaltia que li ha deixat la cara així de pàl·lida.

DIDALET És cosa de les vetllades de la cort i de les fatigues de la guerra.

MASCARILLA ¿Sabíeu, senyores, que aquí on el veieu el vescomte és un dels homes més valents del món? És un cor de lleó.

DIDALET Vós no us quedeu pas enrere, marquès. Tots sabem prou el que sabeu fer.

MASCARILLA És ben veritat que l’un i l’altre ens hem vist a la palestra.

DIDALET I en llocs on hi feia una bona calor.

MASCARILLA (Mirant-les totes dues.) Sí, però no pas tanta calor com aquí. He, he, he!

DIDALET Ens vam conèixer a l’exèrcit, i la primera vegada que ens vam veure, ell comandava un regiment de cavalleria a les galeres de Malta.

MASCARILLA És veritat, però vós ja dúieu galons abans que jo hi entrés; i recordo que jo no era més que un suboficial que vós ja comandàveu dos mil cavalls.

DIDALET La guerra és una bella cosa, però a fe que avui dia la cort recompensa ben malament els homes de servei com nosaltres.

MASCARILLA És per això que tinc ganes de penjar l’espasa.

CATI Doncs jo tinc una debilitat furiosa pels homes d’espasa.

MUNDETA A mi també m’agraden, però vull que l’enginy assaoni el coratge.

MASCARILLA ¿Te’n recordes, vescomte, d’aquella mitja lluna que vam arrabassar a l’enemic al setge d’Arras?

DIDALET Què vols dir, mitja lluna? Era una lluna ben sencera.

MASCARILLA Em penso que tens raó.

DIDALET A fe que me’n puc ben recordar: m’hi van ferir la cama d’un tret de granada, que encara en tinc el senyal. Palpeu una mica, si us plau. Sentireu la ferida.

CATI Certament, la cicatriu és grossa.

MASCARILLA Doneu-me la mà, i palpeu aquí, justament darrere el cap. Ho trobeu?

MUNDETA Sí, hi noto alguna cosa.

MASCARILLA És un tret de mosquet que vaig rebre a la darrera campanya que vaig fer.

DIDALET I això és un altre tret que em va traspassar de part a part a l’atac de Gravelines.

MASCARILLA (Posant-se la mà al botó de les calces.) Us vull mostrar una ferida furiosa.

MUNDETA No cal: ja ens ho creiem sense mirar.

MASCARILLA Això són senyals honorables que donen fe del que un hom és.

CATI No dubtem gens del que vós sou.

MASCARILLA Vescomte, tens la carrossa aquí?

DIDALET Per què?

MASCARILLA Aniríem a fer un passeig fora portals amb aquestes dames i els oferiríem un refrigeri.

MUNDETA Avui no podem pas sortir.

MASCARILLA Fem venir els violins i ballem.

DIDALET Molt ben pensat!

MUNDETA En això sí que hi consentim. Però ens caldria un escreix de companyia.

MASCARILLA Ei! Xampanyès, Picard, Borgonyó, Casquaret, Basc, la Verdure, Lorenès, Provençal, la Violette! Mal viatge facin tots aquests lacais! No crec que hi hagi en tot França un gentilhome més mal servit que jo. Aquests bergants em deixen sempre sol.

MUNDETA Almansor, digues als criats del senyor que vagin a buscar violinistes, i fes venir els senyors i les senyores del veïnat per poblar la solitud del nostre ball.

MASCARILLA Vescomte, què me’n dius d’aquests ulls?

DIDALET Tu mateix, marquès, digues què te’n sembla!

MASCARILLA El que jo dic és que les nostres llibertats tindran treballs per sortir d’aquí sense entrebancs. Jo, almenys, sofreixo unes estranyes sotragades i el cor se m’aguanta per un fil.

MUNDETA Quina naturalitat, en tot el que diu! Amaneix les coses de la manera més agradable del món.

CATI És cert que fa una furiosa despesa d’enginy.

MASCARILLA Per demostrar-vos la meva sinceritat, vull fer una improvisació sobre això.

CATI Ai, sí! Us ho prego amb tota la devoció del cor: ens encantaria tenir alguna cosa feta expressament a intenció nostra.

DIDALET A mi m’agradaria fer el mateix, però la vena poètica se m’ha estroncat, de resultes de les moltes sagnies que hi he fet aquests dies.

MASCARILLA Què dimoni em passa, avui? El primer vers sempre em surt bé, però els altres em costen més. És clar, deu ser massa precipitat: us faré un impromptu amb més calma, i us semblarà el més ben acabat del món.

DIDALET És enginyós com un dimoni.

MUNDETA I galant, i ben girat.

MASCARILLA Vescomte, digues, fa gaire que no veus la comtessa?

DIDALET Fa més de tres setmanes que no li he fet visita.

MASCARILLA ¿Saps que el duc m’ha vingut a veure aquest matí, per si volia anar a caçar cérvols amb ell?

MUNDETA Ja venen les nostres amigues.





ESCENA 12


Didalet, Mascarilla, Cati, Mundeta, Mariona, Lucile

MUNDETA Déu meu, estimades, us demanem excuses. Aquests senyors han tingut la fantasia de portar-nos les ànimes dels peus,[14] i nosaltres us hem fet venir per omplir els buits de l’assemblea.

LUCILE És molt d’agrair, i tant!

MASCARILLA No és més que un ball improvisat, però un dia d’aquests us en donarem un en tota regla. Ja són aquí els violins?

ALMANSOR Sí, senyor, ja els tenim.

CATI Vinga, doncs, estimades, preneu lloc.

MASCARILLA (Ballant ell sol a manera de preludi.) La, la, la, la, la, la, la, la.

MUNDETA Té una planta d’allò més elegant.

CATI I fa cara de ballar amb propietat.

MASCARILLA (Agafant Mundeta.) La meva llibertat ballarà la corranda tan bé com aquests peus. Al compàs, violins, al compàs. Oh, quins ignorants! No hi ha manera de ballar, amb aquests! El diable se us emporti! No podeu tocar a compàs? La, la, la, la, la, la, la, la. Amb fermesa, violinistes de fira!

DIDALET (Posant-se a ballar.) Ei, no aneu tan de pressa, que encara no estic refet del tot del meu mal!





ESCENA 13


Du Croisy, La Grange, Mascarilla

LA GRANGE Ah, bergants, què hi feu, aquí? Fa tres hores que us estem buscant.

MASCARILLA (Sentint els cops.) Ai, ai, ai! No m’ho havíeu dit, que també hi hauria bastó!

DIDALET Ai, ai, ai!

LA GRANGE Ja t’està bé, infame com ets, de voler fer l’home d’importància.

DU CROISY Això us ensenyarà a saber qui sou. (Surten.)





ESCENA 14


Mascarilla, Didalet, Cati, Mundeta

MUNDETA Què vol dir, tot això?

DIDALET És una juguesca.

CATI I us deixeu pegar d’aquesta manera?

MASCARILLA Déu meu, he preferit dissimular, perquè soc violent i m’hauria encès com un lluquet.

MUNDETA Suportar un afront així, i en presència nostra!

MASCARILLA No ha estat res: continuem la gresca. Ens coneixem de fa molt de temps i, entre amics, no ens enfadem pas per tan poqueta cosa.





ESCENA 15


Du Croisy, La Grange, Mascarilla, Didalet, Mundeta, Cati

LA GRANGE Ja us dic jo, brètols, que no us en riureu pas de nosaltres. Vosaltres, entreu. (Entren tres o quatre espadatxins.)

MUNDETA ¿Què és aquest atreviment de venir-nos a destorbar així a casa nostra?

DU CROISY On s’és vist, senyores! ¿Hem de suportar que els nostres lacais siguin més ben rebuts que nosaltres? ¿I que us vinguin a fer la cort a despeses nostres, i que us muntin a més un ball?

MUNDETA Els vostres lacais?

LA GRANGE Sí, els nostres lacais: i no és gens maco ni decent que els pervertiu com fèieu.

MUNDETA Oh, déus del Cel! Quina insolència!

LA GRANGE Però ara no tindran l’avantatge de servir-se dels nostres vestits per enlluernar-vos; i si els voleu estimar, ja us dic jo que haurà de ser pels seus ulls bonics. Vinga, que els despullin ara mateix.

DIDALET Adeu al nostre parament.

MASCARILLA S’han abolit el marquesat i el vescomtat.

DU CROISY Ha, ha, bergants! Mira que tenir la barra de fer-nos la competència! Ja us asseguro jo que anireu a una altra banda a buscar la manera de fer-vos agradables als ulls de les vostres enamorades.

LA GRANGE Si suplantar-nos és gros, suplantar-nos amb els nostres propis vestits ja és massa.

MASCARILLA Oh, Fortuna, que n’ets d’inconstant!

DU CROISY De pressa, que els ho treguin tot, fins a l’última ploma.

LA GRANGE Que s’emportin tots aquests parracs, de pressa. Ara, senyores, en aquest nou estat, podeu continuar les vostres amoretes amb ells tant com us plagui. Us en donem tota la llibertat del món, i us protestem, el senyor i jo, que no ens en sentirem gens ni mica gelosos.

CATI Ah, quina confusió!

MUNDETA Jo em moro de ràbia.

VIOLINISTA (Al marquès.) Què és, tot això? Qui ens pagarà, a nosaltres?

MASCARILLA Demaneu-ho al senyor vescomte.

VIOLINISTA (Al vescomte.) Qui ens donarà els diners?

DIDALET Demaneu-ho al senyor marquès.





ESCENA 16


Gòrgibus, Mascarilla, Mundeta

GÒRGIBUS Ah, que en sou de dolentes! Veig que us agrada posar-nos en compromís! Aquests senyors que ara sortien ens n’han contades de ben grosses!

MUNDETA Ah, pare meu! Ens han fet una jugada ben sagnant.

GÒRGIBUS Sí, és una jugada sagnant, però és un efecte de la vostra impertinència, mesquines! Se senten ferits pels tractes que els heu donat, i jo, pobre de mi, m’haig d’empassar l’afront.

MUNDETA Ah, juro que en serem venjades o que moriré en l’intent. I vosaltres, brètols, ¿goseu quedar-vos aquí, després de la vostra insolència?

MASCARILLA Quina manera de tractar un marquès! Així és la gent! El més petit entrebanc ens fa menysprear aquells que ens estimaven. Anem, company, anem a buscar fortuna en una altra banda: ja veig que aquí només aprecien les vanes aparences, i que no hi saben considerar la virtut en la seva nuesa. (Surten tots dos.)





ESCENA 17


Gòrgibus, Mundeta, Cati, Violinistes

VIOLINISTES: Senyor, ens sembla que, a falta d’ells, ens hauríeu de pagar vós la feina que hem fet aquí.

GÒRGIBUS (Pegant-los.) Sí, sí, ja us en donaré satisfacció, i vet aquí la moneda amb què us pagaré. I vosaltres, bergantelles, no sé quin sant m’atura de fer-vos el mateix. Serem l’escarni i la riota de tothom: vet aquí el que us heu guanyat amb les vostres extravagàncies. Aneu a amagar-vos, beneites, aneu a amagar-vos per sempre. I vosaltres, que heu estat causa de la seva ximpleria, romanços estúpids, divertiments perniciosos de les ànimes desenfeinades, novel·les, versos, cançons, sonets i sonadetes, que el diable se us emporti!





ESGANARELL

o

EL BANYUT IMAGINARI


Comèdia

Representada per primer cop al Théâtre

du Petit-Bourbon,

el 28 de maig del 1660,

i impresa el mateix any.





PERSONATGES


GÒRGIBUS, burgès de París

CÈLIA, filla seva

LELI, amant de Cèlia

JANOT, criat de Leli

ESGANARELL, burgès de París, i banyut imaginari

LA SEVA DONA

FILABERQUÍ, pare de Valeri

LA SERVENTA de Cèlia

UN PARENT d’Esganarell

L’escena és a París.





ESCENA 1


Gòrgibus, Cèlia, la serventa

CÈLIA (Sortint tota plorosa amb son pare al darrere.)

No devíeu pensar que el meu cor s’hi avindria!

GÒRGIBUS

Què rondineu, vejam, amb tanta gosadia?

Que voleu discutir el que ja he decidit?

Que no tinc damunt vostre un poder garantit?

¿I amb raons poca-soltes, la vostra ment moderna

voldria fer la llei a la raó paterna?

Qui, de nosaltres dos, té autoritat aquí?

¿A qui escaurà més bé, ximpleta, a vós o a mi,

de judicar quina és la vostra conveniència?

Repunyal, no em vulgueu acabar la paciència:

¿o és que us agradaria comprovar, a la millor,

si aquesta mà té encara el seu antic vigor?

Jo trobo que val més, descarada minyona,

que accepteu sense embuts el marit que se us dona.

Dieu que no sé res del tarannà que té

i que haig de consultar-vos si a vós us està bé:

informat de la hisenda que en herència li toca,

haig de preguntar més i embolicar la troca?

I aquest promès guarnit amb uns vint mil ducats,

no us semblarà el més dolç entre els enamorats?

Vinga, sigui com vulgui, amb semblant picossada

ha de ser un home honrat dels de pedra picada.

CÈLIA

Ai, ai!

GÒRGIBUS Doncs què, «ai, ai!» Què voleu dir, amb això?

Ves ara quin «ai, ai!» ens fa de galant so!

Compte, que si la ràbia se m’emporta una mica,

cantareu un «ai, ai!» de mena ben bonica!

Aquests són, vet aquí, els fruits remaleïts

de llegir novel·lotes de dies i de nits:

teniu el cap tan ple de fulles de camèlia

que parleu menys de Déu que de l’antiga Clèlia.[15]

Llenceu al foc aquests escrits de mala gent

que capgiren tothora el cervell del jovent.

I llegiu, com escau, en comptes d’historietes,

els Quartets de Pibrac, i les doctes Tauletes

del conseller Mathieu,[16] llibre de sant confort,

ple de belles sentències per aprendre de nord.

Guia de pecadors[17] és també una bella obra

que ensenya a captenir-se al punt mateix que s’obre.

Si no haguéssiu llegit més que obres de pietat,

sabríeu satisfer la meva voluntat.

CÈLIA

Així, què? ¿Per ventura voleu que oblidi, pare,

l’afecte pel bon Leli, que tan bé servo encara?

Jo no vull decidir sense el vostre parer,

que vós mateix li vau donar la meva fe.

GÒRGIBUS

Encara que estiguessis fins al coll compromesa,

en ve un de prou més ric per desfer la promesa.

Sí, Leli és força bo; però tingues present

que res com la fortuna demana mirament,

que l’or dona als més lletjos tot l’encant per atreure,

i que sense ell la resta ja se’n pot anar a jeure.

Valeri, ja ho veig prou, no és el teu preferit,

i, si no de promès, ho serà de marit.

El títol de marit té un encís del dimoni,

i l’amor és sovint un fruit del matrimoni.

Però, ¿no soc ben ximple de voler raonar

allà on tinc tot el dret de manar i ordenar?

Atureu, doncs, si us plau, tantes impertinències:

no vull tornar a sentir les vostres ocurrències.

Aquest gendre vindrà de visita després:

ai si goseu no fer-li el millor dels papers!

Si no us veig, per ventura, que li feu bona cara,

creieu que… podeu creure… no us en dic més, per ara.





ESCENA 2


Cèlia, la serventa

LA SERVENTA

¿Refusareu, senyora, amb tanta obstinació

el que d’altres voldrien amb tota devoció?

¿I respondreu amb llàgrimes a les ofertes d’himen

i trigareu a dir el «sí» de les que estimen?

Vaja, si fos a mi que em volguessin casar!

No seria pas jo qui es faria pregar,

i lluny que un semblant «sí» em causés gens de pena

creieu que en cridaria de dret una dotzena.

El preceptor que fa repetir la lliçó

al vostre germanet té tota la raó

quan, bo i sermonejant-nos de coses de la terra,

afirma que la dona és l’heura que s’aferra,

que creix esponerosa sobre l’arbre cepat

i es comença a neulir quan la n’han separat.

Quina gran veritat, estimada mestressa:

jo n’he fet l’experiència, sense escàndol ni fressa.

Déu hagi perdonat el meu pobre Martí!

Però quan ell vivia, jo era un querubí,

amb clotets a les galtes i l’ànima contenta;

i ara no soc més que una comare que es lamenta.

Durant aquell bon temps, que va durar tan poc,

m’ajocava a l’hivern sense ni encendre el foc.

Fins eixugar els llençols m’era cosa ridícula:

i ara, en canvi, tremolo al pic de la canícula.

No hi ha ben res, senyora, si val la veritat,

com tenir cada nit un marit al costat.

Ni que sigui només per tenir qui us saluda

amb un crit de «Jesús!» així que una esternuda.

CÈLIA

¿Com pots aconsellar-me que faci tan mal fet,

que abandoni el bon Leli per aquest contrafet?

LA SERVENTA

Doncs aquest vostre Leli està fet un salvatge,

allargant tant de temps aquest inútil viatge;

i la llarga durada del seu allunyament

a mi em fa sospitar algun canvi dolent.

CÈLIA (Ensenyant-li el retrat de Leli.)

No cridis el mal temps, que no és el que em cal ara.

Mira’t amb atenció els trets d’aquesta cara:

estan jurant per sempre els més tendres ardors;

vull creure que, de fet, no són uns impostors,

i com que ell és talment com es veu a distància,

no tinc per què dubtar de la seva constància.

LA SERVENTA

Sí, aquests trets assenyalen un digne enamorat,

i feu bé d’estimar-lo amb el cor inflamat.

CÈLIA

I tanmateix caldria… Ai, aguanta’m.

(Deixant caure el retrat de Leli.)

LA SERVENTA Senyora,

què teniu? Ai, bon Déu! S’esvaneix, s’acalora.

Ei, correu, ajudeu-me!





ESCENA 3


Cèlia, la serventa, Esganarell

ESGANARELL Què passa, aquí? Soc jo.

LA SERVENTA

Que la senyora es mor.

ESGANARELL Ah, només és això?

M’heu espantat, amb una cridadissa tan forta.

Però, vejam, mirem-la. Senyora, que sou morta?

Ei, no diu ni paraula.

LA SERVENTA Me’n vaig a buscar algú,

mentre la sosteniu, que se la pugui endur.





ESCENA 4


Cèlia, Esganarell, la seva dona

ESGANARELL (Passant-li la mà pel pit.)

Té la pell com el marbre, i no sé pas què dir-hi.

Haig d’acostar-m’hi força, no sigui que respiri.

No ho sé, fa de mal dir, però encara s’hi sent

algun senyal de vida.

LA DONA D’ESGANARELL (Mirant per la finestra.)

Ah, espectacle indecent!

El meu home als seus braços…! Val més que no m’hi encanti:

si m’està fent el salt, vull pescar-lo in fraganti.

ESGANARELL

Ens haurem d’afanyar a fer-la revenir.

Seria de mal gust que ara es deixés morir.

Fer cap a l’altre barri és una ximpleria,

mentre en aquest d’aquí es pugui anar fent via.

(Se l’emporta, ajudat per un altre home que ha vingut amb la serventa.)





ESCENA 5


La dona d’Esganarell, sola

LA DONA D’ESGANARELL

Vet aquí que de sobte m’ha fugit del carrer

i ara em quedo amb les ganes de fer-hi el tafaner.

Però el que és de l’engany n’estic més que segura,

i amb el poc que n’he vist ja me’n faig la pintura.

És ara que comprenc d’on ve aquella fredor

amb què sovint respon al meu púdic ardor.

El molt ingrat reserva a d’altres les carícies

i per nodrir el goig d’elles me’n deixa les resquícies.

Vet aquí dels marits el procedir comú:

allò que els és permès els resulta importú.

De bon començament, tot són grans meravelles,

i ens demostren tothora les tendreses més belles,

però els traïdors es cansen al punt del nostre foc

i s’emporten a fora allò que ja era poc.

Si la llei permetés de la mateixa guisa

mudar al punt de marit com mudem de camisa!

Seria força pràctic; i en sé més d’una, sí,

que, com jo, mare meva, també ho voldria així.

(Recollint el retrat que Cèlia havia deixat caure.)

I què és aquesta joia que la sort em depara?

L’esmalt és molt bonic, i el gravat més encara.

L’obro.





ESCENA 6


Esganarell i la seva dona

ESGANARELL Semblava morta, però era un malentès.

Es troba de primera: aquí no ha passat res.

Què hi fa, aquí, la de casa?

LA SEVA DONA Oh, quina miniatura!

És d’un home ben guapo una viva pintura.

ESGANARELL (A part, i mirant per sobre l’espatlla de la seva dona.)

Hi està ben extasiada: què diantre deu ser, això?

Aquest retrat, per Déu, no augura res de bo.

Ja una mala sospita dins el cor se m’enquista.

LA SEVA DONA (Sense veure’l, continua.)

Mai res de tan bonic se m’ha ofert a la vista;

el treball, més que l’or, és digne de lloar.

I quina olor més bona!

ESGANARELL (A part.) Ah, i el gosa besar!

Doncs ja hi som.

LA SEVA DONA (Prossegueix.)

Val a dir que ha de semblar mentida

veure’s d’un home així gallardament servida,

i que si algun com ell s’hi fes amb devoció

costaria treballs salvar la temptació.

Si tingués un marit amb aquesta mirada,

en lloc del meu capgròs pelat!

ESGANARELL (Arrabassant-li el retrat.)

Ah, descarada!

Us hem ben atrapat en delicte atrevit

i difamant l’honor del vostre bon marit.

Doncs així, a parer vostre, muller mereixedora,

el senyor, tot comptat, no fa per la senyora?

Tant de bo Belzebú se us volgués emportar!

Quin partit més gentil podríeu desitjar?

És que trobeu en mi cap cosa criticable?

Aquest tipus que troba tothom tan admirable,

aquest rostre nascut per inspirar l’amor,

pel qual tantes belleses sospiren amb ardor;

en suma, tota aquesta persona tan galana,

no us sembla, doncs, un mos que us pugui obrir la gana?

Talment que per calmar apetit tan gormand

heu d’afegir al marit les postres d’un galant?

LA SEVA DONA

Prou veig d’una hora lluny per on va la rondalla.

I tu et penses que així…?

ESGANARELL Au, vinga, calla, calla!

La cosa és demostrada, i jo tinc a la mà

un bon certificat del mal que em fa enrabiar.

LA SEVA DONA

La ràbia que se’m menja ja és prou crua i intensa

perquè encara l’augmentis amb una nova ofensa.

I ara no se t’ocorri quedar-te el meu penjoll,

i pensa.

ESGANARELL Sí, ja penso, però a trencar-te el coll.

Ah, tant de bo pogués, com en tinc la pintura,

tenir l’original!

LA SEVA DONA Per què?

ESGANARELL No, per ventura.

Dolceta del meu cor, faig mal fet de grunyir,

que aquests adorns del front bé us els haig d’agrair.

(Mirant el retrat de Leli.)

Mi-te’l, ell, que guapet, el delicat d’en Tendre,

l’esca del teu pecat, el nascut per ofendre,

el barrut amb el qual…

LA SEVA DONA Amb el qual…? Endavant!

ESGANARELL

Doncs amb el qual, et dic… que aneu al botavant!

LA SEVA DONA

I què em vol dir amb això, aquest ruc de primera?

ESGANARELL

Tu ja m’entens, si vols, senyora punyetera.

El nom d’Esganarell prou se’n farà la pell,

que ara em diran senyor Corneli Picornell.

Jo hi perdré el meu honor, però a tu que me’l robes

te l’haig de fer pagar amb dues galtes noves.

LA SEVA DONA

I tu goses venir-me amb aquestes raons?

ESGANARELL

I tu goses gastar-me aquestes vexacions?

LA SEVA DONA

I quines vexacions? Parla, sense comèdia.

ESGANARELL

Bah, no paga la pena de fer-ne cap tragèdia!

Quina bella manera serà d’anar pel món,

amb un banyam de cérvol plantat al mig del front!

LA SEVA DONA

Després d’haver-me fet la més sensible ofensa,

que encén al cor l’anhel d’una venjança immensa,

¿goses fingir gran còlera, grosser panxacontent,

per prevenir l’efecte del meu ressentiment?

Una tal insolència deu ser una moda nova:

el que t’ofèn és ara qui es queixa i et reprova.

ESGANARELL

Mireu la gran ofesa! Aquest orgull que té,

no us la faria creure una dona de bé?

LA SEVA DONA

Au, ves, ves a la teva, cuida les amiguetes,

fes-los tendres carícies i digue’ls amoretes;

pro torna’m el retrat i no te’n burlis més.

(Li arrabassa el retrat i fuig.)

ESGANARELL (Corrent-li al darrere.)

Sí, fuig: vulgues o no, ja te’l prendré després.





ESCENA 7


Leli, Janot

JANOT

Per fi ja hi som, senyor. Però, si no us fa nosa,

voldria demanar-vos una petita cosa.

LELI

Digues.

JANOT ¿És que teniu algun dimoni al cos,

que sofriu com si res aquest esforç tan gros?

Fa vuit dies sencers, amb ben llargues tirades,

que esperonem aquestes eugues arrossinades,

que amb el seu mal galop ens han deixat baldats

talment que jo ja en tinc tots els ossos trinxats;

sense comptar un problema més maleït encara

que m’afecta un indret que no diré per ara:

però, en canvi, arribeu i esteu com una flor,

sense haver reposat ni menjat res de bo.

LELI

Per aquesta gran pressa ningú no ha de blasmar-me:

les notícies de Cèlia em causen molta alarma;

tu ja saps com l’adoro; em cal saber millor,

abans que una altra cosa, què hi ha d’aquest rumor.

JANOT

Sí, però una menjada seria decisòria

per posar en clar, senyor, el fons d’aquesta història;

i el vostre cor, sens dubte, es faria més fort

per poder resistir els atacs de la sort.

Ho dic per experiència, que qualsevol desgràcia

que m’agafi en dejú se’m menja tota audàcia.

En canvi, quan vaig tip, em menjaria el món,

i els més grans entrebancs no em duren ni un segon.

Atipeu-vos, creieu-me, sense deixar una engruna,

contra els cops que us prepari la traïdora fortuna;

i per barrar l’entrada a tot dolor mesquí,

amareu-vos el cor amb vint copes de vi.

LELI

No podria menjar.

JANOT (A part el primer mig vers.)

I a mi m’hi va la vida.

Però si un bon dinar està llest de seguida!

LELI

Calla d’un cop, t’ho mano.

JANOT Ah, Déu meu, no hi ha dret!

LELI

El que jo tinc és ànsia, i no pas gana o set.

JANOT

I jo tinc gana i set, i a sobre també l’ànsia

que un amor sense solta us causi intolerància.

LELI

Tu deixa que m’informi de la font dels meus dols,

i, sense importunar-me, ves a menjar, si vols.

JANOT

Jo no replico mai a l’ordre que se’m dona.





ESCENA 8


Leli, sol

LELI

No, no, per què a la por el meu cor s’abandona?

El pare l’ha promesa, i la filla ha mostrat

tantes proves d’amor que haig d’estar esperançat.





ESCENA 9


Esganarell, Leli

ESGANARELL

Ja el tinc, ja em puc mirar aquests morros de ronya

del bergant mal covat que m’omple de vergonya.

Però no, no el conec.

LELI (A part.) Déu del cel, què és això?

I si és el meu retrat, què haig de pensar-ne, jo?

ESGANARELL (Continua.)

Ah, pobre Esganarell! A quina anomenada

la teva antiga fama es troba condemnada!

(Adonant-se de Leli que se’l mira, es gira cap a una altra banda.)

Ves…

LELI (A part.)

Aquesta penyora no pot haver sortit

sinó d’aquelles mans a qui jo l’he cedit.

ESGANARELL

Ves si hauràs d’aguantar que amb el dit t’assenyalin,

que et treguin cançonetes, que amb burles t’atabalin

i que et tirin en cara l’escandalós afront

que una dona mal nada t’imprimeix sobre el front!

LELI (A part.)

M’enganyo o no?

ESGANARELL Ah, berganta, ¿com ets tan atrevida

d’haver-me fet banyut a la flor de la vida?

I, sent dona com ets d’un marit que fa goig,

per un pixapolit, per un cara de boig…?

LELI (A part, i mirant-se encara el seu retrat.)

Sí que és el meu retrat: no n’hi ha dubte possible.

ESGANARELL (Li gira l’esquena.)

Aquest home és curiós.

LELI (A part.) La sorpresa ja em fibla.

ESGANARELL

Amb qui, doncs, se les heu?

LELI (A part.) Hi aniré a enraonar.

(En veu alta.)

Si us plau, una paraula.

ESGANARELL (Defugint-lo de nou.)

LELI

Què em deu voler contar?

¿Em podeu explicar quina estranya aventura

us ha dut a les mans aquesta breu pintura?

ESGANARELL (A part, i examinant el retrat i Leli.)

A què ve aquest capritx? Ara me n’he adonat.

A la fi el seu neguit queda ben explicat!

Tota aquesta sorpresa per fi entenc de què em sona:

és el meu home o, vaja, el de la meva dona.

LELI

No em feu patir més pena, digueu-me d’on us ve.

ESGANARELL

La recança que us corca ara sí que la sé.

El retrat que us capfica és la vostra aparença;

i era en mans d’una vostra amable coneixença;

i ja no són secretes entre vosaltres dos

les dolces amoretes de la dama i de vós.

No sé si tinc l’honor, dins la galanteria,

de ser jo conegut de vostra senyoria.

Però vulgueu-me fer des d’ara el de deixar

un amor que un marit pot creure ben malsà;

i no oblideu que els vincles del sagrat matrimoni…

LELI

Així, la que guardava aquest dolç testimoni…?

ESGANARELL

És la muller legal d’aquest marit.

LELI Marit?

ESGANARELL

Sí, el seu marit, us dic, i un marit ben marrit;

vós ja en sabeu la causa, i ara me’n vaig a dir-ho

a la seva família.





ESCENA 10


Leli, sol

LELI

Ah, i haver de sentir-ho!

Sí que m’ho havien dit que el seu futur espòs

era el més estrafet de l’ànima i del cos.

Ni que mil juraments de boca tan infame

no m’haguessin promès la més eterna flama,

el sol menyspreu[18] d’un ximple tan baix i vergonyós

te’m podia guardar l’interès amorós,

ingrata, per més ric… Però aquest greu ultratge,

barrejat amb el tràfec d’un penosíssim viatge,

em dona tot de cop un sotrac tan violent

que el cor em perd la força, i el cos tot l’ardiment.





ESCENA 11


Leli, la dona d’Esganarell

LA DONA D’ESGANARELL (Girant-se cap a Leli.)

Malgrat tot, el meu pèrfid… Ai, quin mal us aferra?

Sembleu talment a punt, senyor, de caure a terra.

LELI

Un mal que m’ha agafat bastant sobtadament.

LA DONA D’ESGANARELL

Em fa por que no us vingui algun defalliment:

vulgueu entrar a la sala, a veure si així us passa.

LELI

Per un moment o dos, accepto, si no és massa.





ESCENA 12


Esganarell i un parent de la seva dona

EL PARENT

Sobre aquest tema, aprovo d’un marit la inquietud;

però agafar el cabrot com ho fa un rampellut…

tot això que m’heu dit en contra seu fins ara

no la fa, parent meu, del tot culpable encara.

És un punt delicat; uns delictes semblants

no s’han mai d’imputar si no es proven abans.

ESGANARELL

Voleu dir, doncs, que cal tocar amb el dit la cosa?

LE PARENT

L’excés de promptitud a l’error ens exposa.

¿Qui sap com a les mans el retrat li ha vingut,

i si l’home de veres li pot ser conegut?

Informeu-vos-en bé; i si és això que un pensa,

prou serem els primers a castigar l’ofensa.





ESCENA 13


Esganarell, sol

ESGANARELL

No es pot parlar més bé. En efecte, és millor

anar a poc a poquet. Potser, sense raó,

jo m’he ficat al cap tantes visions banyudes,

i les suors del front són massa escorregudes.

Només amb la pintura que m’ha tant alarmat

el deshonor encara no està pas confirmat.

Val més que anem a pams…





ESCENA 14


Esganarell, la seva dona, Leli, a la porta d’Esganarell, parlant a la seva dona

ESGANARELL (Continua.) Funesta desventura!

El que veig ja no és tan sols una pintura:

aquesta és, com hi ha món, la cosa original.

LA DONA D’ESGANARELL (A Leli.)

Això és de córrer massa, senyor; i el vostre mal,

si sortiu tan de pressa, us podria reprendre.

LELI

No, no, us dono les gràcies amb gratitud ben tendra

pel servei que m’heu fet amb tants de miraments.

ESGANARELL (A part.)

La molt bacona encara hi gasta compliments!





ESCENA 15


Esganarell, Leli

ESGANARELL (A part.)

Ara m’ha vist. Anem, vejam per on respira.

LELI (A part.)

Ah, l’ànima se’m fon, i aquest tipus m’inspira…

Però haig de condemnar aquest injust transport,

i no imputar els meus mals sinó a la meva sort.

Li envejaré només la seva bona estrella.

(Passant-li a prop i mirant-lo.)

Feliç ell de tenir una dona tan bella!





ESCENA 16


Esganarell, Cèlia, mirant (des de la finestra) allunyar-se Leli

ESGANARELL (Sense veure Cèlia.)

D’això sí que se’n diu parlar clar i català.

Em deixa tan confós, aquest enraonar,

com si ja traginés les banyes a la testa.

(Girant-se cap a la banda per on ha sortit Leli.)

Aquesta no és manera de fer de gent honesta.

CÈLIA (A part.)

Què? No han vist els meus ulls Leli en aquest entorn?

Qui em podria amagar tan esperat retorn?

ESGANARELL (Continua.)

«Feliç ell de tenir una dona tan bella!».

Infeliç més aviat, de tenir tal arpella,

que amb el seu foc culpable, prou ben verificat,

sense gens de respecte, amb banyes m’ha cofat!

(Cèlia se li acosta a poc a poc i espera que es calmi per parlar-li.)

Però ¿el deixo marxar, després d’un tal indici,

i m’estic amb els braços plegats com un novici?

Almenys li hauria hagut d’arrabassar el barret,

engegar-li una pedra, enfangar-lo de dret,

i, per ben esbravar-me, fer córrer la gentada

rere el lladre d’honor per tota la contrada.

CÈLIA

Aquest que ara mateix cap a vós ha vingut,

i que us ha enraonat, de què us és conegut?

ESGANARELL

Ai, ai, no soc pas jo, el que el coneix, senyora,

sinó la meva dona.

CÈLIA Què és això que us arbora?

ESGANARELL

No m’acuséssiu pas d’un dol sense raó

i deixeu-me esbravar amb sospirs en munió.

CÈLIA

D’on us venen aquestes penes tan poc comunes?

ESGANARELL

Si estic tan afligit no és per cosa d’engrunes;

ja voldria jo veure si algú altre al meu lloc

estaria tan fresc com si tot fos un joc.

Dels marits dissortats aquí en teniu la mostra:

que roben tot l’honor i tota l’honra nostra;

però l’honor no és res en la meva aflicció,

perquè també em despullen de la reputació.

CÈLIA

Com?

ESGANARELL Aquest pixaví, parlant amb reverència,

em fa banyut, senyora, amb tota la indecència;

i avui, aquests meus ulls sens dubte han comprovat

que ell i la meva dona s’entenen d’amagat.

CÈLIA

Aquest que ara mateix…

ESGANARELL Sí, sí, que em deshonora:

adora la de casa, i ella també l’adora.

CÈLIA

Ah, m’ho havia pensat, que aquest secret retorn

només podia dur-me algun covard trastorn;

i he tremolat d’entrada, en veure’l que venia,

per un pressentiment del que coneixeria.

ESGANARELL

Ja veig que em defenseu amb bona voluntat.

No tothom sap gastar tan bella caritat;

i més de quatre que han sabut el meu malviure,

ben lluny de fer-hi res, se m’han posat a riure.

CÈLIA

Hi ha res més lleig que aquesta teva covarda acció?

Hi deu haver a la terra una digna sanció?

¿I doncs no t’has de creure indigne de la vida

havent-te així embrutit de maldat fora mida?

Déu meu, com és possible?

ESGANARELL Massa cert és per mi.

CÈLIA

Ah, traïdor, mala entranya! Deslleial llibertí!

ESGANARELL

Quin bon cor!

CÈLIA No, a l’infern no tenen cap cadena

que sigui pel teu crim proporcionada pena.

ESGANARELL

D’això se’n diu parlar!

CÈLIA Haver talment tractat

la innocència en persona, la mateixa bondat!

ESGANARELL (Sospirant fort.)

Ai!

CÈLIA Un cor que no ha fet la més petita cosa

per merèixer l’afront a què el teu mal l’exposa!

ESGANARELL

És ben cert.

CÈLIA Que, al contrari… Però prou, que aquest cor

no pot pensar-hi més si no vol caure mort.

ESGANARELL

No us enfurismeu tant, benvolguda senyora:

el meu mal us puny massa, i això a mi em desarbora.

CÈLIA

Però no t’enganyessis fins al punt de pensar

que amb laments sense fruit jo em vulgui conformar.

El meu cor, per venjar-se, sap el que et convindria,

i ja hi corro de pressa; res no me’n distrauria.





ESCENA 17


Esganarell, sol

ESGANARELL

Que Déu la guardi sempre de mal ensopegar!

Veieu quina bondat, que fins em vol venjar!

En efecte, la ràbia que li fa el meu malastre

m’ensenya el que em cal fer per no ser un trist bonastre,

que mai de mai no es poden sofrir sense dir res

afronts d’aquesta mena, si no es té el cap espès.

Deixa’m anar a buscar-lo, aquest bord que m’ultratja,

i fer-li descobrir què és venjar-se amb coratge!

Així aprendràs, bandarra, a riure’t de la gent,

i a emplenar el món de banyes sense cap mirament!

(Girant-se, després d’haver fet uns quants passos.)

A poc a poc, si us plau! Aquest home fa cara

de tenir la sang viva i una perversa vara.

Bé podria, afegint afront damunt afront,

sembrar-me el cos de fusta com ja m’ho ha fet al front.

Jo odio de tot cor els esperits colèrics

i sento un gran amor pels homes menys histèrics.

No m’agrada gens batre’m, per no acabar batut,

i l’humor bonhomiós és la meva virtut.

Però l’honor em diu que d’una tal ofensa

me n’haig de revenjar en honrosa defensa.

Però deixem-lo dir fins que se’n cansarà:

al diable qui a l’últim res de res no farà!

Si ara faig el valent, i un ferro, per gran pena,

em forada la panxa i em ressurt per l’esquena,

i s’escampa pertot la veu del meu traspàs,

ja em diràs, honor meu, si n’estaràs més gras!

El taüt, com a moble, és massa melancòlic

i malsà per aquells que pateixen de còlic;

i francament, em sembla, comptat i debatut,

que abans que no difunt és millor ser banyut:

fet i fet, quin mal hi ha? ¿Se’t torça per ventura

una cama, o et fa més lletja la figura?

Maleït el primer de tenir l’obsessió

de trencar-se la closca amb aquesta visió,

i de lligar l’honor d’un home bonifaci

al que, sense vergonya, la seva dona faci.

Si a dreta llei tot crim és falta personal,

què hi fa aquí el nostre honor per veure’s criminal?

Dels fets d’un altre ens fan a nosaltres culpables.

Si les nostres mullers fan coses reprovables,

vet aquí que ens en cau tot el mal sobre el llom!

Elles fan la cabreta, i nosaltres ho som!

És un abús pervers, i els caps de la milícia

haurien d’adreçar una tal injustícia.

¿Que no tenim, potser, prou altres inquietuds

que ens omplen de cabòries amb tots els ets i uts?

Querelles i processos, fam, set i malaltia,

¿no ens torben prou encara la pau de cada dia,

perquè ens posem, a sobre, a buscar ximplement

una nova aflicció que no té fonament?

Riguem-nos-en, d’això, apaivaguem tota ànsia

i mantinguem els plors i els sospirs a distància.

Si la dona ha pecat, doncs que plori ben fort;

però, jo haig de plorar, jo que no he fet cap tort?

En tot cas, hi ha una cosa que ja em desenrabia,

i és que no hi soc pas sol, en semblant confraria:

veure jugar amb un altre la dona i no dir res

avui és practicat per força gent de pes.

No estaria bé, doncs, muntar una fregatel·la

per un afront que no és sinó una bagatel·la.

Em diran cap de ruc si no em vull revenjar,

però més ho seria si em fes esbudellar.

(Posant-se la mà a l’estómac.)

I, amb tot, per aquí dins la bilis se’m revolta

i m’aconsella emprendre una acció ben resolta.

Sí, se m’encén la còlera; ja prou de fer el poruc:

em venjaré de veres d’aquest ruc sense suc.

I ara, per començar, amb l’ardor que m’abrasa,

faré saber pertot que dorm amb la de casa.





ESCENA 18


Gòrgibus, Cèlia, la serventa

CÈLIA

Sí, accepto aquesta llei, ja m’heu fet decidir:

disposeu, pare meu, del meu voler i de mi;

feu, quan us vingui bé, signar aquest matrimoni;

jo compliré el meu deure, vós en sou testimoni;

estic determinada a ofegar els sentiments,

i a sotmetre’m en tot als vostres manaments.

GÒRGIBUS

Ah, vet aquí un parlar que tot em reconforta!

Marededeu! En tinc una joia tan forta

que els peus em ballarien arravatadament

si no fos que els espanta el riure de la gent.

Acosta’t una mica, perquè pugui abraçar-te:

una acció com aquesta no hauria d’estranyar-te;

un pare, quan li plau, pot la filla besar

sense que mai se’n pugui ningú escandalitzar.

L’alegria de veure’t tan justa i assenyada

em treu deu anys de sobre d’una sola estrebada.





ESCENA 19


Cèlia, la serventa

LA SERVENTA

Aquest canvi em sorprèn.

CÈLIA Pensa que quan sabràs

per quin motiu ho faig, del tot m’ho aprovaràs.

LA SERVENTA

Podria molt ben ser.

CÈLIA Leli, amb barroeria,

m’ha volgut ferir el cor amb una traïdoria;

era aquí sense dir-me’n…

LA SERVENTA Però ara ve, afanyós.





ESCENA 20


Cèlia, Leli, la serventa

LELI

Abans que ja per sempre em separi de vós,

en aquest mateix lloc us vull almenys retreure…

CÈLIA

Goseu parlar-me encara? Em costa i tot de creure!

LELI

És cert que goso massa; i el que heu triat és tal,

que si jo us ho retreia seria un criminal.

Viviu contenta i feu-me fora de la memòria

amb el digne marit que us emplena de glòria.

CÈLIA

Sí, traïdor, que hi vull viure! I el meu desig més gran

seria que al teu cor li semblés amargant.

LELI

I qui és que ara em blasma amb fúria tan estricta?

CÈLIA

Què, et sorprens i em demanes quin és el teu delicte?





ESCENA 21


Cèlia, Esganarell, Leli, la serventa

ESGANARELL (Entrant armat.)

Guerra, guerra mortal a aquest lladre d’honor

que sense cap pietat ens ha embrutat l’honor!

CÈLIA (A Leli.)

Au, gira, gira els ulls sense fer-me respondre.

LELI

Ah, ja veig…

CÈLIA Això sol veig que et fa descompondre.

LELI

Però per obligar-vos a enrojolar millor.

ESGANARELL

Ara la meva fúria està a punt per l’acció;

sobre els millors corsers cavalca el meu coratge;

i a fe que si me’l topo es veurà un bon carnatge.

Sí, he jurat matar-lo; res no m’ho pot privar:

on sigui que me’l trobi, el penso despatxar.

I és pel bell mig del cor que em convé traspassar-lo.

LELI

A qui voleu matar?

ESGANARELL A ningú; només parlo.

LELI

I l’armadura, doncs?

ESGANARELL És només l’indument

(a part)

que he agafat per la pluja. Ah, que agradablement

li tallaria el coll! Vinga, afanya’t, coratge!

LELI

Què?

ESGANARELL (Donant-se cops de puny a l’estómac i bufetades per excitar-se.)

No, no deia res.

(A part.)

Ah, covard, quin ultratge!

Cagacalces, gallina!

CÈLIA Et deu deixar parat,

aquest a qui els teus ulls no veuen de bon grat.

LELI

Gràcies a això conec que sou del tot culpable

de la infidelitat més trista i inexcusable

que mai d’un pobre amant hagi ultratjat la fe.

ESGANARELL (A part.)

Si tingués més valor!

CÈLIA Vinga, atura de ple,

traïdor, d’aquest discurs la descarada ofensa!

ESGANARELL

Esganarell, ja ho veus, ella i tot et defensa:

coratge, petit meu, sigues més vigorós;

au, valent, ves si fas un esforç generós

i el mates d’un sol cop quan es giri d’esquena.

LELI (Fent dos o tres passos sense nord, fa girar Esganarell, que se li acostava per matar-lo.)

Ja que aquest meu parlar a la còlera us mena,

del vostre cor jo m’haig de mostrar satisfet

i aplaudir-lo amb braó per la tria que ha fet.

CÈLIA

Sí, i he triat tan bé que res no hi ha a reprendre.

LELI

Aneu, aneu, feu bé de voler-lo defendre.

ESGANARELL

Sens dubte fa ben fet de defensar el meu dret.

Aquesta acció, senyor, no s’ajusta a cap dret:

i tinc raó de planye’m; que si fos més salvatge

el que és avui hi hauria un espantós carnatge.

LELI

I vós de què us queixeu? I quin dolor brutal…?

ESGANARELL

Alto! Vós ja sabeu on la fusta em fa mal;

pro la vostra consciència, si de debò és prou bona,

bé us dirà que la meva dona és la meva dona,

i que sota el meu nas voler-me-la robar

no és manera de fer pròpia d’un bon cristià.

LELI

És ben baixa i ridícula, una semblant sospita.

Sobre això no tingueu la inquietud més petita:

ja sé que és tota vostra, i, ben lluny de cremar…

CÈLIA

Ah, maleït traïdor, com saps dissimular!

LELI

¿Potser em creieu capaç de sols pensar una feta

per la qual la seva ànima es vegi insatisfeta?

Amb semblant covardia em voleu envilir?

CÈLIA

Parla-li tu mateix: ell t’ho podrà aclarir.

ESGANARELL

No, vós ho feu millor del que jo mai sabria,

i enfoqueu el problema per la més dreta via.





ESCENA 22


Cèlia, Leli, Esganarell, la seva dona, la serventa

LA DONA D’ESGANARELL (A Cèlia.)

No tinc ganes, senyora, de fer que contra vós

esclati ara mateix un cor massa gelós;

però a mi no m’enganyen, i veig ben bé el que passa.

Hi ha certes foguerades sense gota de traça;

i crec que la vostra ànima té millor feina a fer

que anar a seduir un cor que sols per mi ha de ser.

CÈLIA

Una declaració ben ingènua i immodesta.

ESGANARELL (A la seva dona.)

Qui et manava venir, carronya, a aquesta festa?

Tu la vens a renyar quan m’està defensant,

i tremoles de por que et prenguin el galant.

CÈLIA

No en tinc cap intenció, podeu estar tranquil·la.

(Girant-se a Leli.)

Ja veus si era mentida; el meu cor en jubila.

LELI

Què és això que m’expliquen?

LA SERVENTA A fe que no sé pas

d’aquest galimaties quin pot ser el desenllaç.

Ja fa una bona estona que el miro de comprendre,

però com més l’escolto menys coses hi sé aprendre:

prou veig que al capdavall m’hi hauré d’embolicar.

(Posant-se entre Leli i la seva mestressa.)

Responeu-me per ordre, i deixeu-me parlar.

(A Leli.)

A veure, del cor seu, vós en teniu cap queixa?

LELI

Sí, que aquesta infidel per tot un altre em deixa;

i que quan, en saber de l’himeneu fatal,

vinc aquí tot encès d’un amor sense igual,

d’una flama impossible de creure’s oblidada,

tot just posar-hi els peus me la trobo casada.

LA SERVENTA

Casada! I, doncs! Amb qui?

LELI (Assenyalant Esganarell.) Amb ell.

LA SERVENTA Amb ell, dieu?

LELI

Exacte.

LA SERVENTA I qui us ho ha dit?

LELI Doncs ell, de viva veu.

LA SERVENTA (A Esganarell.)

De debò?

ESGANARELL Jo? Jo he dit que era amb la meva dona

que ell estava casat.

LELI Amb angúnia ben bona

us he vist sostenint abans el meu retrat.

ESGANARELL

És cert: aquí el teniu.

LELI També m’heu explicat

que amb aquella a qui heu pres l’amorós testimoni

us hi lliga per sempre el llaç del matrimoni.

ESGANARELL

(Mostrant la seva dona.)

És cert, i jo l’hi havia arrencat de les mans,

i sense ell mai no hauria descobert els amants.

LA DONA D’ESGANARELL

Què t’empatolles, ara, amb tanta mala lluna?

Me l’havia trobat a terra per fortuna;

ni quan, després del teu injust enfuriment,

(mostrant Leli)

he fet entrar el senyor, que estava malament,

no hi he reconegut els trets de la pintura.

CÈLIA

Soc jo qui amb el retrat ha causat l’aventura;

m’ha caigut al moment que he tingut el treball

(a Esganarell)

i vós m’heu fet entrar, en amable detall.

LA SERVENTA

Ja ho veieu, sense mi, la cosa seguiria:

el meu polsim d’el·lèbor[19] ha guarit la follia!

ESGANARELL

I això ho hem de tenir per moneda corrent?

Doncs a fe que el meu front ha suat de valent!

LA SEVA DONA

Amb tot, la meva por no ha quedat dissipada;

malgrat que no he pres mal, tinc por de ser enganyada.

ESGANARELL

Au, vinga, mútuament creguem-nos gent de bé:

jo més que tu hi arrisco, si ho consideres bé;

accepta sense embuts això que se’ns proposa.

LA SEVA DONA

Bé, vigila les branques, si sento alguna cosa!

CÈLIA (A Leli.)

Ah, Déu meu, si és així, ja em direu el que he fet!

Ja em cal témer l’efecte del meu furor desfet:

creient-vos infidel, he pres, com a venjança,

el malaurat recurs de l’obediència a ultrança;

fa tot just una estona que a l’últim he acceptat

un casament que sempre havia refusat;

ho he promès al meu pare; tota me’n desespero…

Però ja veig que ve.

LELI Tindrà paraula, espero.





ESCENA 23


Cèlia, Leli, Gòrgibus, Esganarell, la seva dona, la serventa

LELI

Aquí em veieu, senyor, amb el mateix ardor

tornat a aquest indret, on el meu viu amor

veurà, bé ho crec, complerta la promesa d’un dia

que em donava esperances que amb Cèlia em casaria.

GÒRGIBUS

Aquí us reveig, senyor, amb el mateix ardor

tornat a aquest indret, on aquest viu amor

veurà, creieu, complerta la promesa d’un dia

que us donava esperances que amb Cèlia us casaria,

molt humil servidor de vostra senyoria.

LELI

Senyor, traïu així l’esperança d’ahir?

GÒRGIBUS

Senyor, sí, ja ho veieu, faig el meu deure així:

i la noia també.

CÈLIA Pare, de forma encesa

el meu deure us reclama que compliu la promesa.

GÒRGIBUS

Així acata una filla els meus ordenaments?

Ben de pressa et desfàs dels teus bons sentiments!

Fa ben poc, per Valeri… Però aquí ve son pare:

segur que és per concloure l’afer que dèiem ara.





ESCENA ÚLTIMA


Cèlia, Leli, Gòrgibus, Filaberquí, Esganarell, la seva dona, la serventa

GÒRGIBUS

Senyor Filaberquí, què us porta per aquí?

FILABERQUÍ

Un secret important, sabut aquest matí,

que trenca totalment la paraula donada.

El meu fill, que acceptàveu segons cosa acordada,

sota llaços ocults als ulls del veïnat,

viu de fa quatre mesos amb Lise ben casat;

i com que els pares tenen bressol i assegurança

i jo estic sense força per trencar l’aliança,

us venia…

GÒRGIBUS Trenquem-la. Si, sense dir-ne res,

el vostre fill Valeri ja se us ha compromès,

jo no us puc amagar que aquesta meva Celi

ja fa temps jo mateix la vaig prometre a Leli;

i que, ric en virtuts, el retorn del donzell

em priva d’acceptar cap altre marit que ell.

FILABERQUÍ

Una bona elecció.

LELI I aquest foc sense brida

coronarà de goig etern la meva vida.

GÒRGIBUS

Anem a triar el dia escaient per dir el sí.

ESGANARELL

Hi ha hagut gaires banyuts tan segurs de ser així?

Ja veieu que en això la més clara aparença

pot donar al pensament una falsa creença.

Recordeu-vos-en bé, d’exemple tan palès;

i, ni veient-ho tot, us creguéssiu mai res.





EL TARTUF

o

L’IMPOSTOR


Comèdia

Representada per primer cop

el 12 de maig del 1664 al Palau de Versalles,

i impresa per primer cop el 23 de març del 1669.





PREFACI


Vet aquí una comèdia que ha fet molta forrolla i ha estat perseguida molt de temps. La gent que hi surt han demostrat que tenen a França molt més poder que tots aquells que he fet sortir a escena fins ara. Els marquesos, les melindroses, els banyuts i els metges han sofert amb paciència que jo els representés, i han fet veure que es divertien com l’altra gent amb els retrats que en feia. Però els hipòcrites no han aguantat la broma; d’entrada es van esverar, i van trobar estrany que jo tingués la gosadia de reproduir-ne els fingiments i de voler denigrar una ocupació on figuren tanta gent de bé. Era un crim que no em podien perdonar, i s’han regirat tots contra la meva comèdia amb un furor esgarrifós. S’han guardat prou d’atacar-la pel costat que més els cou: són massa polítics per a tal cosa i saben massa de la vida per descobrir el fons de la pròpia ànima. Seguint el seu lloable costum, han embolcallat els seus interessos amb la causa de Déu; i El Tartuf, segons ells, és una peça que ofèn la pietat. És plena d’un cap a l’altre de coses abominables, i no conté res que no mereixi la foguera. Cada síl·laba és plena d’impietat; els gestos i tot són criminals; i la més lleu mirada, el més lleu cop de cap, el més lleu pas a dreta o a esquerra amaguen uns misteris que ells troben manera d’explicar en detriment meu. Tant se val que jo l’hagi sotmesa al criteri dels meus amics i a la censura de tothom, tant se valen les correccions que hi he pogut fer, el judici del rei i de la reina, que l’han vista, l’aprovació dels grans prínceps i dels senyors ministres, que l’han honorada públicament amb la seva presència, el testimoni de la bona gent, que l’han trobada profitosa, tot això no ha servit de res. Ells no es donen per vençuts; i cada dia del món, encara, m’engeguen un o altre fanàtic indiscret, que em crida injúries piadoses i em condemna caritativament.

M’importaria ben poc tot el que poguessin dir, si no fos la mala art que tenen d’enemistar-me amb gent que respecto i d’atreure al seu bàndol autèntica gent de bé, aprofitant-se de la seva bona fe, que per l’ardor amb què senten els interessos del Cel són sensibles a les impressions que se’ls vulgui imposar. Vet aquí per què em veig obligat a defensar-me. És davant els veritables devots que vull justificar-me arreu sobre la conducta de la meva comèdia; i els conjuro, de tot cor, a no condemnar les coses abans de veure-les, a desfer-se de tota prevenció, i a no servir la passió d’aquells que els deshonoren amb els seus escarafalls.

Qui es prengui la molèstia d’examinar de bona fe la meva comèdia veurà sens dubte que les meves intencions són innocents arreu, i que no pretén de cap manera fer burla de les coses que cal reverir; que l’he tractada amb totes les precaucions que em demanava la delicadesa de la matèria i que he posat tota l’art i tota la cura que m’han estat possibles per distingir clarament l’hipòcrita de l’autèntic devot. He dedicat per això dos actes sencers a preparar l’entrada del meu malvat. Ni per un moment aquest fa dubtar l’espectador; ja de bon començament se’l coneix pels trets que li dono; i, d’un cap a l’altre, no diu ni una paraula, ni fa cap acció, que no dibuixi davant l’espectador el caràcter d’un miserable, i que no faci resplendir el de l’autèntic home de bé que li oposo.

Sé prou bé que, per respondre, aquests senyors proven d’insinuar que no escau al teatre parlar d’aquests temes; però jo els pregunto, amb la vènia, sobre què fonamenten aquesta bella màxima. És una proposició que només donen per suposició, sense que la puguin demostrar de cap manera. I, sens dubte, no seria difícil de fer-los veure que el teatre, entre els antics, va tenir origen en la religió i formava part dels seus misteris; i que els espanyols, els nostres veïns, no celebren gaires festes sense la participació del teatre, i que fins i tot entre nosaltres deu la naixença a l’obra d’una confraria a la qual pertany encara avui l’Hôtel de Bourgogne, que és un edifici que va ser cedit per representar-hi els misteris més importants de la nostra fe; i que es troben encara comèdies impreses en lletra gòtica, sota el nom d’un doctor de la Sorbona, i sense anar tan lluny, que en els nostres temps es representen peces sacres del senyor de Corneille, que han estat l’admiració de tot França.

Si el fi de la comèdia és de corregir els vicis dels homes, no veig per quina raó n’hi ha d’haver de privilegiats. Aquest vici és, dins l’Estat, d’una conseqüència prou més perillosa que tots els altres; i ja hem vist que el teatre té una gran virtut per corregir. Els trets més bells d’una moral seriosa són sovint menys poderosos que els de la sàtira; i res no redreça millor la majoria dels homes que la pintura dels seus defectes. És un gran cop als vicis el fet d’exposar-los a la riota de tothom. Les amonestacions se suporten fàcilment, però no pas la befa. A la majoria ja els està bé passar per malvats, però no sentir-se ridículs.

Em reprotxen d’haver posat expressions pietoses en boca del meu Impostor. I com podia estar-me’n, si volia representar bé el caràcter d’un hipòcrita? N’hi ha prou, em sembla, de fer saber els motius criminals que li fan dir les coses, i de suprimir-ne els termes consagrats que haurien causat ofensa en sentir-ne fer un mal ús. Però és que al quart acte exposa una moral perniciosa. Però aquesta moral és res que no hagi sentit tothom mil cops? Diu res de nou en la meva comèdia? I ¿hi ha cap perill que unes coses tan generalment detestades facin gens d’impressió en els ànims? O que jo les torni perilloses fent-les pujar a escena? O que obtinguin autoritat de la boca d’un malvat? No hi ha res de tot això. I doncs cal aprovar la comèdia del Tartuf o condemnar totes les altres comèdies.

Doncs això és el que han emprès furiosament des de fa un temps, i mai no s’havia atacat amb tanta violència el teatre. No puc pas negar que hi va haver Pares de l’Església que van condemnar la comèdia; però tampoc no se’m pot negar que n’hi va haver uns quants que la van tractar més amablement. Així, doncs, l’autoritat sobre la qual es vol sostenir la censura queda destruïda per aquesta divergència; i tota la conseqüència que es pot extreure d’aquesta diversitat d’opinions en savis inspirats per les mateixes llums és que han considerat la comèdia de diferent manera, i que uns l’han considerada en la seva puresa, mentre que els altres l’han mirada en la seva corrupció, i l’han confosa amb tots aquests baixos espectacles que amb raó s’han qualificat d’espectacles de turpitud.

I, en efecte, com que cal discórrer sobre les coses i no sobre les paraules, i com que la major part de les contrarietats provenen de la manca d’entesa i d’embolcallar en un mateix mot coses oposades, només cal llevar el vel de l’equívoc, i considerar el que és la comèdia en si mateixa, per veure si és condemnable. Ens adonarem sens dubte que, com que no és altra cosa que un poema enginyós que, a través de lliçons agradables, fustiga els defectes dels homes, no se la pot censurar sense injustícia; i, si volem escoltar sobre això el testimoni de l’antiguitat, ens dirà que els seus filòsofs més cèlebres han fet elogis de la comèdia, ells que feien professió d’una saviesa tan austera, i que clamaven tothora contra els vicis del seu segle; ens farà veure que Aristòtil va consagrar hores de vetlla al teatre, i es va prendre la pena de reduir en preceptes l’art de fer comèdies; ens farà saber que alguns dels seus homes més grans, i dels primers en dignitat, es van gloriar de compondre’n ells mateixos, i que n’hi va haver d’altres que no van desdenyar de recitar en públic les que havien compost, i que Grècia va fer esclatar la seva estima per aquesta art amb els premis gloriosos i amb els teatres superbs amb què la volgué honorar, i que a Roma, per fi, aquesta mateixa art va rebre també uns honors extraordinaris: no dic pas a la Roma disbauxada, sinó a la Roma disciplinada, sota la prudència dels cònsols, i al temps del vigor de la virtut romana.

Admeto que hi ha hagut temps en què la comèdia s’ha corromput. I és que hi ha res al món que no es corrompi cada dia? No hi ha cap cosa tan innocent que els homes no hi puguin introduir el crim, ni cap art tan saludable que ells no en puguin capgirar les intencions, ni res de tan bo en si mateix que no puguin menar a mal ús. La medicina és una art útil, i tothom la respecta com una de les coses més excel·lents que tenim; i això no obstant hi ha hagut èpoques en què s’ha fet odiosa, i sovint se n’ha fet una art d’enverinar els homes. La filosofia és un present del Cel: se’ns ha donat per alçar el nostre enteniment a la coneixença d’un Déu per la contemplació de les meravelles de la Natura; i amb tot no es pot ignorar que sovint se l’ha desviada del seu objectiu, i que se l’ha obligada públicament a sostenir la impietat. Ni les coses més santes estan a cobert de la corrupció dels homes; i així veiem criminals que cada dia abusen de la pietat, i se’n serveixen malèvolament per als crims més grans. Però no per això deixem de fer les distincions que calen. No emboliquem en una falsa conseqüència la bondat de les coses que corrompem i la malícia dels corruptors. Sempre separem el mal ús de la intenció de l’art; i així com no prohibim la medicina pel fet d’haver estat expulsada de Roma, ni la filosofia pel fet d’haver estat condemnada públicament a Atenes, no hem pas de voler prohibir la comèdia pel fet d’haver estat censurada en certes èpoques. Aquesta censura va tenir les seves raons, que aquí ja no subsisteixen: es va cenyir a allò que va poder veure, i nosaltres no l’hem de treure dels límits que es va donar, ni estendre-la més enllà del que cal, i fer-li abraçar l’innocent amb el culpable. La comèdia que aquella va tenir intenció d’atacar no és de cap manera la comèdia que volem defensar. Ens hem de guardar de confondre aquella amb aquesta. Són dues persones de costums del tot oposats. No tenen cap relació l’una amb l’altra, sinó la semblança del nom; i seria una injustícia espantosa de condemnar Olímpia, que és dona de bé, perquè hi hagi hagut una Olímpia que era una disbauxada. Sentències semblants causarien sens dubte un gran desordre al món. No hi hauria res, així, que no fos condemnat. I, com que no apliquem pas aquest rigor a tantes coses de les quals s’abusa cada dia, cal fer la mateixa gràcia a la comèdia, i aprovar les peces de teatre on es veurà regnar la instrucció i l’honestedat.

Sé que hi ha esperits d’una delicadesa que no pot suportar cap comèdia, que diuen que les més honestes són les més perilloses, i que les passions que s’hi pinten són més commovedores com més sobreïxen de virtut, i que les ànimes s’entendreixen amb aquesta mena de representacions. Jo no veig pas que sigui cap crim entendrir-se a la vista d’una passió honesta, i és un alt grau de virtut aquesta plena insensibilitat on volen elevar la nostra ànima. Dubto molt que una perfecció tan gran es trobi en les forces de la natura humana; i no sé si no és molt millor treballar per redreçar i moderar les passions dels homes que no pas voler-les arrabassar de soca-rel. Admeto que hi ha llocs millors per freqüentar que el teatre; i que, si hem de blasmar totes les coses que no tenen relació directa amb Déu i la nostra salvació, certament la comèdia n’és una, i no em sembla malament que sigui condemanda amb la resta. Però suposant, com és la veritat, que els exercicis de la pietat admeten intervals i que els homes tenen necessitat de diversions, sostinc que no se’n pot trobar cap que sigui més innocent que la comèdia. M’he estès massa. Acabem amb unes paraules d’un gran príncep sobre la comèdia del Tartuf.

Vuit dies després que fos prohibida, es va representar davant la cort una obra titulada Scaramouche ermità; i el rei, en sortir, va dir al gran príncep de qui parlo: «M’agradaria saber per què la gent que s’escandalitza tant de la comèdia de Molière no diu res d’aquesta de Scaramouche»; a la qual cosa, el príncep va respondre: «La raó és que la comèdia de Scaramouche representa el cel i la religió, cosa que a aquells senyors els importa ben poc; però la de Molière els representa a ells mateixos; i això és el que no poden sofrir».





PRIMERA SÚPLICA PRESENTADA AL REI

sobre la comèdia del «Tartuf»


Senyor,

Com que el deure de la comèdia és de corregir els homes tot divertint-los, he cregut que, en el càrrec que ocupo, no podia fer res millor que atacar amb pintures ridícules els vicis del meu temps. I, com que la hipocresia és sens dubte un dels més freqüents, més incòmodes i més perillosos, vaig pensar, Senyor, que no feia un servei menor a tota la gent honesta del vostre regne si escrivia una comèdia que descrivís els hipòcrites, i exposés en públic, com cal, tots els escarafalls estudiats d’aquesta gent de bé a ultrança, totes les murrieries encobertes d’aquests moneders falsos de la devoció, que volen atrapar els homes amb un zel fingit i una caritat enganyosa.

He fet aquesta comèdia, Senyor, amb tota la cura, o així ho crec, i totes les circumspeccions que podia exigir la delicadesa del tema; i, per conservar millor la consideració i el respecte que es deuen als devots veritables, n’he distingit tant com he pogut el caràcter que volia tractar. No hi he deixat cap equívoc, n’he eliminat tot allò que podia confondre el bé amb el mal, i no m’he servit en aquesta pintura sinó dels colors precisos i dels trets essencials que fan reconèixer d’entrada un hipòcrita autèntic i franc.

A desgrat d’això, totes les meves precaucions han estat inútils. S’han aprofitat, Senyor, de la delicadesa de la vostra ànima sobre els temes de religió, i han sabut prendre-us per l’únic punt per on us podien prendre, és a dir pel respecte de les coses santes. Els tartufs, de sota mà, han tingut l’habilitat d’obtenir el favor de Vostra Majestat; i els originals a la fi han fet suprimir la còpia, per innocent que fos i per fidel que resultés.

Encara que la supressió d’aquesta obra fos per a mi un cop sensible, la meva dissort es va veure amb tot amorosida per la manera com Vostra Majestat es va explicar sobre aquesta qüestió. I he cregut, Senyor, que em llevava tot motiu de queixa, havent tingut vós la bondat de declarar que no trobàveu res a reprotxar en aquesta comèdia que em prohibíeu de presentar en públic.

Però, a pesar d’aquesta gloriosa declaració del rei més gran del món, i del més il·lustrat, a pesar també de l’aprovació del senyor legat pontifici, i de la majoria dels nostres prelats, tots els quals, en les lectures particulars que els he fet de la meva obra, s’han avingut amb els sentiments de Vostra Majestat; a pesar de tot això, dic, corre un llibre escrit pel rector de…, que contradiu rotundament tots aquells augustos testimonis. Per més que digui Vostra Majestat, i per més que en donin el seu parer el senyor legat i els senyors prelats, la meva comèdia, sense que l’hagin vista, és diabòlica, i diabòlic el meu cervell; jo soc un dimoni revestit de carn i disfressat d’home, un llibertí, un impiu digne d’un suplici exemplar. La foguera pública no seria prou per expiar la meva ofensa, això seria pagar-ne un preu massa barat; el zel caritatiu d’aquest bon home de bé no s’atura pas aquí: no vol que gaudeixi de la misericòrdia de Déu, vol que em condemni de totes passades, és una cosa definitiva.

Aquest llibre, Senyor, ha estat presentat a Vostra Majestat; i, sens dubte, podeu judicar per vós mateix l’enuig que puc tenir de veure’m exposat cada dia als insults d’aquests senyors; i el perjudici que em causaran entre la gent unes calúmnies semblants, si són permeses; i quin interès haig de tenir a alliberar-me d’aquesta impostura i a fer veure al públic que la meva comèdia no és res d’allò que ells pretenen que sigui. No diré, Senyor, el que demanaria per a la meva reputació i per demostrar a tothom la innocència de la meva obra: els reis il·lustrats com vós no necessiten que ningú els indiqui el que desitgem; ells veuen, com Déu, el que ens cal, i saben més bé que nosaltres el que ens han d’atorgar. En tinc prou de deixar els meus interessos a les mans de Vostra Majestat, i jo n’espero, amb respecte, tot el que li plaurà de disposar sobre això.





SEGONA SÚPLICA PRESENTADA AL REI

al seu campament davant la ciutat de Lilla, a Flandes


Senyor,

És una cosa ben temerària que jo vingui a importunar un gran monarca enmig de les seves glorioses conquestes; però, en l’estat en què em trobo, ¿on puc trobar protecció, Senyor, sinó al lloc on la vinc a buscar? ¿I a qui puc recórrer, contra l’autoritat del poder que m’aclapara, sinó a la deu del poder i de l’autoritat, al just dispensador d’ordres absolutes, al jutge sobirà i al senyor de tota cosa?

La meva comèdia, Senyor, no ha pogut gaudir aquí les bondats de Vostra Majestat. Ha estat en va que ara l’hagi presentada sota el títol de L’Impostor, i que hi hagi revestit el personatge amb l’aparença d’un home de món; en va que li hagi donat un barret petit, uns cabells abundosos, un coll ample, una espasa i randes per tot el vestit, en va que hagi suavitzat certs passatges i n’hagi suprimit amb tota cura tot allò que m’ha semblat que podia fornir l’ombra d’un pretext als cèlebres originals del retrat que volia pintar: tot això no ha servit de res. La càbala s’ha desvetllat a les simples conjectures que han pogut sentir de la cosa. Han trobat la manera de sorprendre aquells que, en tota altra matèria, fan solemne professió de no deixar-se sorprendre. Tot just sortir a la llum la meva comèdia, ja es va veure fustigada pel llamp d’un poder que ha d’imposar respecte; i tot el que he pogut fer en aquest destret per salvar-me de l’esclat d’aquesta tempesta ha estat dir que Vostra Majestat havia tingut la bondat d’autoritzar-me’n la representació, i que no havia cregut que calgués demanar aquesta autorització a ningú més, ja que no n’hi havia cap altra que me l’ha gués prohibida.

No dubto gens, Senyor, que els individus que represento a la meva comèdia saben moure tots els ressorts prop de Vostra Majestat, i atreure al seu partit, com ja han fet, veritables persones de bé, que són més propenses a deixar-se enganyar perquè jutgen els altres com elles mateixes. Tenen l’art de pintar amb bells colors totes les seves intencions. Facin la cara que facin, no és pas l’interès de Déu el que els mou. Ho han demostrat prou amb les comèdies que han comportat que es representessin tants cops en públic, sense dir-ne ni mitja paraula. Aquelles només atacaven la pietat i la religió, cosa que els importa ben poc; però aquesta els ataca i els representa a ells mateixos, i això és el que no poden sofrir. No em poden perdonar que reveli les seves impostures a ulls de tothom; i, sens dubte, no deixaran de dir a Vostra Majestat que tothom s’ha escandalitzat amb la meva comèdia. Però la veritat pura, Senyor, és que allò que va escandilatzar tot París va ser el fet que fos prohibida, i que els més escrupolosos van trobar la representació profitosa, i que va fer molt estrany que persones d’una probitat tan reconeguda haguessin tingut una deferència tan gran amb gent que haurien de ser l’horror de tothom i són tan oposades a la pietat veritable de què fan professió.

Espero amb respecte el veredicte que Vostra Majestat es digni pronunciar sobre la qüestió; però és cosa segura, Senyor, que no cal que jo pensi a fer més comèdies, si els tartufs se surten amb la seva, perquè llavors es creuran amb dret de perseguir-me més que mai, i voldran trobar peròs a les coses més innocents que puguin sortir de la meva ploma.

Digni’s la vostra bondat, Senyor, donar-me una protecció contra la seva ràbia enverinada; i pugui jo, en tornar d’una campanya tan gloriosa, distreure Vostra Majestat de les fatigues de les seves conquestes, i donar-li plaers innocents després d’empreses tan nobles, i fer riure el monarca que fa tremolar tot Europa!





TERCERA SÚPLICA PRESENTADA AL REI


Senyor,

Un metge molt honrat, de qui tinc l’honor de ser pacient, em promet —i s’hi vol comprometre davant notari— de fer-me viure trenta anys més, si li puc obtenir una gràcia de Vostra Majestat. Jo li he dit, sobre aquesta promesa, que no li demanava tant, i que ja estaria content d’ell si tan sols es comprometia a no matar-me. Aquesta gràcia, Senyor, és una canongia de la vostra capella de Vincennes, vacant per la mort de…

¿Gosaré demanar aquesta nova gràcia a Vostra Majestat el mateix dia de la gran resurrecció de Tartuf, ressuscitat per la vostra bondat? Aquest primer favor m’ha reconciliat amb els devots; i aquest segon em reconciliaria amb els metges. Són per a mi, sens dubte, massa favors a la vegada; però potser no són tants per a Vostra Majestat; i espero, amb una mica d’esperança respectuosa, la resposta a la meva súplica.





PERSONATGES


SENYORA PERNELLE, mare d’Orgon

ORGON, marit d’Elmira

ELMIRA, muller d’Orgon

DAMÍS, fill d’Orgon i fillastre d’Elmira

MARIANA, filla d’Orgon, fillastra d’Elmira i enamorada de Valeri

VALERI, enamorat de Mariana

CLEANT, cunyat d’Orgon

TARTUF, fals devot

DORINA, dama de companyia de Mariana

SENYOR LLEIAL, agutzil

UN OFICIAL DE POLICIA

LLORENÇ

FLIPOTA, serventa de la senyora Pernelle

L’escena és a París.





ACTE I





ESCENA 1


Senyora Pernelle, Flipota, Elmira, Mariana, Dorina, Damís, Cleant

SENYORA PERNELLE

Anem, Flipota, anem, que jo aquí ja em fereixo.

ELMIRA

Aneu tan esverada que quasi no us segueixo.

SENYORA PERNELLE

No, no, quedeu-vos, nora, no cal que avanceu més:

tots aquests compliments em resulten sobrers.

ELMIRA

És el degut respecte que el meu cor us professa;

però, mare, com és que marxeu tan de pressa?

SENYORA PERNELLE

És que no puc sofrir aquest desmarxament

i que ningú no em vulgui complaure ni un moment.

Sí, me’n vaig de ca vostra francament disgustada:

en tots els meus consells em sento contrariada,

aquí no hi ha respecte, només sabeu cridar,

i això és Can Seixanta, si em deixeu parlar clar.

DORINA

Si…

SENYORA PERNELLE

Amiga meva, com a dama de companyia

sou massa llenguallarga, i impertinent i impia:

sempre us fiqueu en tot i parleu més que set.

DAMÍS

Però…

SENYORA PERNELLE

Vós sou un ruc en tres lletres, fillet.

Us ho diu la vostra àvia, que encara ho és per ara;

ja he predit cent vegades al vostre pobre pare

que seguíeu la traça d’un bergant insolent

i que mai no sabríeu sinó dar-li turment.

MARIANA

Crec…

SENYORA PERNELLE

Déu meu, sa germana, passeu per dona dreta

i sou ben enganyosa, amb l’aire de santeta;

però l’aigua pitjor és l’aigua que no es mou,

i el que jo hi veig a dins em fa enrere i em cou.

ELMIRA

Però, mare…

SENYORA PERNELLE

Sí, nora, no us desplagui el meu fible:

el vostre procedir és del tot avorrible;

hauríeu de donar-los bon exemple i lliçó,

i sa difunta mare ho feia molt millor.

Sou massa gastadora; i em provoca amarguesa

que aneu així vestida, com si fóssiu princesa.

Aquella que al marit vol plaure solament

no necessita, nora, tant d’empolainament.

CLEANT

Però, senyora…

SENYORA PERNELLE

Ah, sí, germà de la subjecta,

jo us aprecio molt i us estimo amb respecte;

però, al lloc del meu fill, el seu marit cabal,

de cor us pregaria de no tornar al casal.

Prediqueu a tota hora uns principis de vida

que tota ànima honesta blasmarà de seguida.

Us parlo massa clar; però és el meu humor,

i no em plau mossegar-me la llengua per temor.

DAMÍS

Aquest senyor Tartuf té una sort del diable…

SENYORA PERNELLE

És un home de bé de consell admirable

i no puc suportar sinó amb el cor rabiós

de veure’l acusat per un ximple com vós.

DAMÍS

Què? ¿Hauré de suportar que un crític menjaciris

tingui aquí més poder que el tirà dels assiris?

¿I que ara ja mai més no ens puguem divertir

si aquest digne senyor no s’hi digna avenir?

DORINA

Si cal escoltar i creure tots els seus veredictes,

no podem fer altra cosa que cometre delictes;

perquè ho reprova tot, aquest crític bufat.

SENYORA PERNELLE

I tot el que reprova està ben reprovat.

És al camí del Cel que ell pretén adreçar-vos,

i el meu fill a estimar-lo hauria d’incitar-vos.

DAMÍS

No, àvia, aneu errada, no hi ha pare ni res

que em pugui fer estimar un semblant feligrès:

trairia el meu cor parlant d’altra manera;

el seu comportament m’irrita i m’exaspera;

preveig com anirà, i que amb aquest pollós

ja no podré acabar-hi sinó com gat i gos.

DORINA

És de debò una cosa que tota m’horroritza

veure que un foraster la casa ens tiranitza,

un pobre espellifat que va arribar descalç,

vestit amb uns parracs de poc més de sis rals,

i que ara, oblidadís fins i tot de qui era,

fa com si fos ell l’amo i en tot posa quimera.

SENYORA PERNELLE

Per la bossa de Judes! Tot seria millor

si el món es governés pel seu piadós rigor.

DORINA

Només el té per sant la vostra fantasia:

perquè el que fa, creieu-me, és pura hipocresia.

SENYORA PERNELLE

Aquesta llengua!

DORINA Doncs, d’aquest i el seu criat,

jo no me’n fiaria ni amb paper segellat.

SENYORA PERNELLE

Del que sigui el servent les mans me n’esbandeixo,

però l’honra de l’amo us la ben garanteixo.

Si no li voleu bé i hi esteu enrabiats

és només perquè us canta a tots les veritats.

És just contra el pecat que el seu cor se sulfura,

i l’interès del Cel és l’únic que procura.

DORINA

D’acord, però llavors ¿per què, d’un temps ençà,

no sofreix que ningú ens vingui a saludar?

¿En què fereix el Cel una visita honesta

perquè a crits embogits ens esguerri la festa?

Voleu saber què en penso, d’aquest afer galdós?

Crec que, de la senyora, Tartuf n’està gelós.

SENYORA PERNELLE

Calleu i pareu compte amb les paraules dites.

Justament ell no és l’únic que us blasma les visites.

Tot l’enrenou que porta aquesta gent que ve,

els cotxes a la porta, aturats al carrer,

i els lacais fent tabola sense cap avantatge,

fan un pèssim efecte en tot el veïnatge.

Vull creure que en el fons no hi passa res de mal,

però fa murmurar, i això no és bon senyal.

CLEANT

Voleu privar que en parlin, benvolguda senyora?

Ja seria una cosa del tot empipadora

que per les xerrameques on ens claven pessics

ens calgués renunciar als nostres bons amics.

I encara que accedíssim a tan absurda cosa,

la gent no callaria ni sota d’una llosa.

Contra la maldiença no es coneix contenció.

A les llengües idiotes no hi hem de fer atenció;

esforcem-nos a viure amb tota la innocència

i atorguem als xerraires una plena llicència.

DORINA

¿Són la veïna Dafne, i el seu pobre marit,

els que ens retallen sempre, de dia com de nit?

Aquells que amb la conducta provoquen més rialla

són els primers que branden contra els altres la dalla;

per cap cosa del món no perden l’ocasió,

si una espurna endevinen de la menor passió,

d’escampar-ne la nova amb tota l’alegria,

afegint-hi el que vulgui la seva fantasia:

pintant els fets dels altres amb inventats colors

creuen justificar els seus com a millors,

i amb la falsa esperança d’alguna equivalència,

de les intrigues pròpies afirmar la innocència,

o fer esclatar lluny d’ells alguns dels trets llançats

per la censura pública que els cauen a manats.

SENYORA PERNELLE

Aquests raonaments són xerrameca vana.

Oranta, ho sap tothom, du una vida cristiana:

només pensa en el Cel; i sé de bona deu

que condemna el brogit que a la casa admeteu.

DORINA

L’exemple és admirable, i aquesta dama és bona!

És veritat que viu com una austera dona;

però és l’edat la causa d’aquest zel tan ardent,

que el cos ja no li admet comportar-se altrament.

Mentre dels cors podia atreure els homenatges,

prou que n’aprofitava a fons els avantatges;

però en veure l’esclat de la carn apagar,

al món, que l’abandona, ara vol renunciar,

i amb un solemne vel d’altiva rigidesa

dels seus encants gastats disfressa la feblesa.

Aquests són els viratges de les belles d’abans:

no poden suportar que els fugin els galants.

En un tal abandó, una inquietud innata

no els deixa altre recurs que l’estat de beata;

i la severitat de la gent d’aquest cap

censura tota cosa i no en perdona cap.

Durament de tothom elles blasmen la vida,

i no per caritat: per enveja podrida;

que no poden sofrir que una altra culli els plers

que ja fa temps que a elles l’edat els ha defès.

SENYORA PERNELLE

Són les novel·les roses el que més us agrada.

A casa vostra, nora, em cal estar callada:

ja teniu la senyora que fa petar el queixal.

Però hi vull dir la meva, si un discurs més s’hi val:

afirmo que el meu fill no ha pres millor guiatge

que acollir a casa seva tan devot personatge;

que el Cel, que tot ho veu, aquí dins l’ha enviat

per tal de redreçar-vos l’esperit esgarriat;

que per no condemnar-vos, d’ell n’hauríeu d’aprendre,

perquè ell no reprèn res que no calgui reprendre.

Les visites, els balls i les conversacions

de l’esperit maligne són totes invencions.

Allà no sentiu mai fervoroses paraules,

sinó acudits ociosos, cançonetes i faules.

Ben sovint el proïsme se n’endú bona part,

que massa s’hi malparla del tercer com del quart.

Les persones sensates estan esgarrifades

amb la gran confusió de les vostres trobades:

s’hi fan mil xerrameques sense com va o com ve,

i com deia el mossèn el diumenge darrer,

és ben bé una superba torre de Babilònia

perquè a la babalà s’hi xerra en macedònia;

i per tornar a la història que deia en el sermó…

però té, ja se’n riu de nou, aquest senyor!

Doncs aneu amb els ximples que us conviden a riure,

jo ja callo… Adeu, nora: així no s’hi pot viure.

El que és jo, a aquesta casa avui hi faig la creu,

i farà bo si mai hi torno a posar el peu.

(Donant un calbot a Flipota.)

Vinga, tu, dormilega que ja comptes ovelles.

Nom de Déu! Ja et faré redreçar les orelles.

Au, som-hi, carallot!





ESCENA 2


Cleant, Dorina

CLEANT No, no, no hi vull anar,

que no tinc gens de ganes que em torni a escridassar,

aquesta bona vella…

DORINA Llàstima de coratge!

Si ella us sentís tan sols parlar amb aquest llenguatge,

us diria del cert que Déu us faci bo,

però que el «vella» està del tot fora de to.

CLEANT

Com s’ha encès contra nostre com una posseïda!

I d’aquest seu Tartuf, si n’està d’envanida!

DORINA

Oh, doncs això no és res, comparat amb el fill:

si el veiéssiu, diríeu: «Ben bé, li falta un grill!».

Les revoltes[20] el feien prou digne d’homenatge,

i per servir el seu príncep va mostrar un bon coratge;

però ara s’ha tornat un beneit encantat,

d’ençà que de Tartuf se’ns ha encaterinat;

li diu germà, i l’estima i de cor hi consona

més que amb la mare, els fills, la filla o bé la dona.

i de tots els seus actes, el director prudent;

el malcria i l’abraça, i no es comportaria

amb una enamorada amb més manyagueria;

a taula, al lloc d’honor el vol tenir assegut;

i el fa feliç que endrapi com un lleó golut;

i de tot li cedeix el tros més desitjable,

i si rota li diu: «Quin so més saludable!».

(És una serventa qui parla.)

En fi, que n’està boig; és el seu gran heroi;

i l’admira i per tot el cita ben cofoi;

els seus actes més ínfims els tracta de miracles,

i les frases que diu les considera oracles.

L’altre li ha pres la mida i ho vol aprofitar,

i amb mauleries múltiples el sap enlluernar;

per la beateria li arrenca calerades

i el dret de criticar-nos una i deu mil vegades.

Fins i tot el babau que li fa de criat

ens dispensa lliçons tot enfaristolat;

ens ve a sermonejar amb uns ulls com taronges

i ens confisca els perfums i les sedes més flonges.

El traïdor l’altre dia ens va estripar amb les mans

un mocador trobat en una Flor dels Sants,[21]

dient que barrejàvem, per un crim execrable,

els fets de santedat amb aquells del diable.





ESCENA 3


Elmira, Mariana, Damís, Cleant, Dorina

ELMIRA

Heu tingut molta sort de no haver d’assistir

al discurs que a la porta ens ha fet engolir.

Però he vist el meu home, i ell no m’ha vist encara;

vaig a dalt a esperar-lo i a fer-li bona cara.

CLEANT

Jo aquí l’esperaré per veure’l un moment,

només vull desitjar-li un bon dia breument.

DAMÍS

Parleu-li del casori de la meva germana.

Sospito que Tartuf ho veu de mala gana

i manipula el pare perquè es vulgui desdir;

i no desconeixeu com m’interessa a mi.

Ma germana i Valeri cremen en dolç afecte,

i jo amb la d’ell també mantinc semblant projecte;

i si calgués…

DORINA Ja arriba.





ESCENA 4


Orgon, Cleant, Dorina

ORGON Ah! Bon dia, germà.

CLEANT

Ja me n’anava; em plau, però, veure-us tornar.

Aquests dies, al camp, no hi ha gaire florida.

ORGON

Dorina… Cunyat meu, us atenc de seguida:

permeteu, us ho prego, per guardar-me de mal,

que m’informi una mica de l’estat del casal.

Tot ha anat, aquests dies, de la millor manera?

Què fa la gent de casa? La trobaré com era?

DORINA

La senyora va fer febreta abans-d’ahir,

amb un fort mal de cap que la va adolorir.

ORGON

I Tartuf?

DORINA Qui, Tartuf? Feliç com una abella,

gros i gras, carafresc i amb la boca vermella.

ORGON

Pobre home!

DORINA I en ser el vespre, a l’hora de sopar,

el que tenia al plat ni menys ho va tocar,

del mal que la punxava darrere la parpella!

ORGON

I Tartuf?

DORINA Va sopar, tan tranquil, davant d’ella,

i es va menjar amb devot fervor dues perdius

i mig cuixot de xai amb salsa de nabius.

ORGON

Pobre home!

DORINA I va passar la nit fins a l’albada

sense aclucar parpella una sola vegada;

els fogots li impedien poder dormisquejar,

i per tenir-ne cura vam haver de vetllar.

ORGON

I Tartuf?

DORINA Posseït d’una soneta nova,

es va aixecar de taula i se’n va anar a l’alcova,

i al llit, ben calentó, al punt es va arraulir,

i va dormir tranquil fins l’endemà al matí.

ORGON

Pobre home!

DORINA Finalment, parlant-li amb simpatia,

la vam saber convèncer d’acceptar una sagnia,

i ja va millorar en un tres i no res.

ORGON

I Tartuf?

DORINA Es va alçar com si no tingués pes,

i, protegint-se l’ànima de cap maror traïdora,

per reparar la sang mancant a la senyora,

en esmorzar es va beure quatre tragos de vi.

ORGON

Pobre home!

DORINA Es troben bé tots dos, ja us ho puc dir;

i ara vaig a anunciar corrents a la senyora

l’interès que sentiu per la seva millora.





ESCENA 5


Orgon, Cleant

CLEANT

Al vostre nas, germà, la noia es riu de vós;

i jo, sense intenció de posar-vos furiós,

us diré francament que ho fa amb molt bon judici.

En quin lloc de la terra s’ha vist semblant caprici?

¿Pot un home tenir un encís tan preclar

que per ell tota cosa us pugui fer oblidar?

I que després d’haver-li reparat la misèria

arribeu fins al punt…?

ORGON Prou, prou d’aquesta dèria,

que vós no coneixeu l’home de qui parleu.

CLEANT

És cert que no el conec, cunyat, com bé dieu;

però just per saber de quin tirat seria…

ORGON

Germà, si el coneguéssiu, sé que us encantaria

i que el vostre entusiasme ja no tindria fi.

És un home… que… ha!… un home, un home, en fi.

Qui en segueix les lliçons viu una pau profunda,

i veu el món sencer com porqueria immunda.

Sí, em transformo en un altre, quan ell em té corprès;

m’ensenya a no tenir estimació per res,

del meu món d’amistats l’ànima així em separa,

i jo veuria morts fills, germà, dona i mare,

i llavors no em sabria ni tan sols lamentar.

CLEANT

Uns sentiments molt nobles, ja ho crec que sí, germà!

ORGON

Si haguéssiu pogut veure com vam fer coneixença,

us hauria inspirat la mateixa avinença.

Cada dia a l’església venia, amb devoció,

i se m’agenollava davant per fer oració.

Atreia la mirada de la gent que el voltava

per l’ardor amb què al Cel la pregària elevava;

emetia sospirs amb arravatament

i besava humilment la terra en tot moment;

i a l’hora de sortir, ell més que jo corria

i, en ser a la porta, l’aigua beneita m’oferia.

Informat pel minyó, que en tot obrava igual,

de la seva indigència i del seu natural,

jo li dava diners i ell amb pura modèstia

una part me’n volia tornar per la molèstia.

«És massa», s’exclamava, «n’hi sobra la meitat;

no soc mereixedor de la vostra pietat»;

i quan jo refusava de voler-la reprendre,

davant meu, amb els pobres se n’anava a desprendre.

I, per fi, el Cel a casa me’l va fer recalar,

i d’ençà de llavors tot hi ve a prosperar.

Veig que a tots amonesta, i que inclús amb la dona

mostra, per honor meu, una ànsia més que bona;

m’adverteix si la tracten amb l’ull massa golós,

i sis cops més que jo, ell se’n mostra gelós.

No creuríeu fins on el seu zel es revela:

s’acusa de pecar per una bagatel·la;

una menuderia ja el fa escandalitzar;

vet aquí que aquest dia inclús es va acusar

d’haver pres una puça mentre estava en pregària,

i d’haver-la esclafada amb ràbia sanguinària.

CLEANT

Punyeta! Esteu ben boig, germà, deixeu-m’ho dir.

Amb tots aquests romanços, potser us burleu de mi?

I doncs què preteneu, amb tot aquest muntatge…?

ORGON

Germà, el vostre discurs sona a llibertinatge:

n’esteu, endins de l’ànima, un pèl emmetzinat

i, com més de deu cops us he prou remarcat,

acabarà per dur-vos pel camí d’un calvari.[22]

CLEANT

És dels vostres semblants el discurs ordinari:

ens volen cecs com ells, amb l’ull tapat de pa,

i troben llibertí el fet de veure-hi clar,

i que el que no venera les farses ensucrades

no té fe ni respecte per les coses sagrades.

Vinga, els vostres discursos no em fan gota de por:

sé el que dic, i que el Cel em sap llegir millor,

que no soc pas esclau de posturers cansosos.

Hi ha tants falsos devots com falsos coratjosos;

i com que no es veu pas que on els mena l’honor

siguin els coratjosos els que fan més remor,

els autèntics devots, que cal seguir en ventura,

tampoc no són aquells que fan tanta postura.

Així, doncs, què? Digueu: ¿vós no feu distinció

entre la hipocresia i allò que és devoció?

¿Vós els voleu tractar amb un semblant llenguatge,

i retre a cara i màscara el mateix homenatge,

igualar l’artifici amb la sinceritat,

confondre l’aparença amb la realitat,

avaluar el fantasma igual que la persona

i la moneda falsa com la legal rodona?

La major part dels homes són estranyament fets!

Dins la justa natura mai no se’ls veu retrets;

la raó té per ells uns confins massa tímids;

i en tota circumstància n’ultrapassen els límits;

i la més noble cosa sovint la fan malbé

per voler-se excedir i anar al cap del carrer.

Tot això, cunyat meu, sigui dit de passada.

ORGON

Ah, sí, vós sou un savi de gran anomenada;

tot el saber del món en vós s’ha concentrat;

sou l’únic saberut i l’únic il·lustrat,

un oracle, un Cató en aquest segle nostre;

i tots els altres homes, uns rucs, al costat vostre.

CLEANT

No soc pas, cunyat meu, un savi respectat,

ni tampoc el saber en mi s’ha concentrat.

Però és ben cert que sé, com a única ciència,

entre el fals i l’autèntic trobar la diferència.

I així com no sé veure un heroi més remot

i digne de lloança que el perfecte devot,

ni cap cosa a la terra més noble i més preciosa

que un veritable zel d’ànima fervorosa,

igualment no veig res que sigui més odiós

que un defora pintat amb un zel especiós,

que aquests grans xarlatans, devots de galeria

que amb ganyota sacrílega, enganyosa i impia,

impunement es burlen, rifant-se’n al seu grat,

d’allò que els homes tenen de més sant i sagrat,

aquests que, per una ànima a l’interès sotmesa,

fan de la devoció ofici d’avidesa,

i volen adquirir crèdit i dignitats

amb falsos parpellejos i èxtasis afectats,

aquests, us dic, que es veuen amb ardor no comuna

pel caminal del cel empaitar la fortuna,

que, ardents i suplicants, mendiquen en tot punt

i, cortesans, prediquen el retir més profund,

que saben ajustar el zel amb els seus vicis,

són violents, venjatius, astuts, plens d’artificis,

i per fer perdre algú tapen insolentment

amb l’interès del Cel el seu ressentiment,

i són en l’aspra còlera força més redubtables,

perquè ens mouen la guerra amb armes venerables,

i la seva passió, que els aplaudim de grat,

ens vol assassinar amb un ferro sagrat.

Aquest caràcter fals massa es veu aparèixer,

però els devots de cor són fàcils de conèixer.

El nostre temps, germà, ens en posa al davant

més d’un que ens pot servir d’exemple edificant:

penseu en Aristó, penseu en Periandre,

Oronte i Alcidames, Polidor o Clitandre;

no els ha estat aquest títol per ningú debatut;

no són de cap manera fanfarrons de virtut;

en aquests no hi trobeu el fast insuportable,

la seva devoció és humana, és tractable;

no censuren tothora els nostres fets i accions;

troben excés d’orgull en semblants correccions;

i així, mentre aquells altres amb furor agredeixen,

ells pels seus propis actes els nostres corregeixen;

l’aparença del mal no troba en ells suport,

i a judicar bé els altres els empeny el seu cor.

No els atreuen les càbales, ni molt menys les intrigues;

volen honestament viure sense fatigues;

amb qui ha pecat no gasten mai acarnissament;

es guarden l’aversió pel pecat solament,

i no volen emprendre amb ardor excessiva

les comeses de Déu més que Ell no les abriva;

aquí ho teniu, senyors, així ens cal actuar,

aquí teniu l’exemple que ens hem de proposar.

Val a dir que el vostre home no és pas així que alena:

i cal molt bona fe per lloar-ne la mena;

però una falsa llum el seny us fa obscurir.

ORGON

Estimat cunyat meu, ja us heu esbravat?

CLEANT Sí.

ORGON

Si sou servit, senyor.

(Se’n vol anar.)

CLEANT Si us plau, no tingueu pressa.

Parlant d’una altra cosa: ¿heu fet promesa expressa

de fer gendre Valeri, segons que sento dir?

ORGON

Sí.

CLEANT

I ja teníeu data per un enllaç així.

ORGON

És cert.

CLEANT I per què, doncs, n’heu ajornat la festa?

ORGON

No ho sé.

CLEANT Potser teniu una altra idea llesta?

ORGON

Potser sí.

CLEANT Traireu la vostra pròpia fe?

ORGON

Jo no dic pas això.

CLEANT Doncs crec que no hi ha re

que us pugui entrebancar de complir les promeses.

ORGON

Segons…

CLEANT Per dir un sol mot calen tantes fineses?

Valeri per això m’ha pregat de venir.

ORGON

Alabat sia Déu!

CLEANT Però què li haig de dir?

ORGON

Allò que més us plagui.

CLEANT Però és que és necessari

saber els vostres designis. Quins són?

ORGON De contestar-hi

allò que el Cel voldrà.

CLEANT Parlem amb precisió.

Ho heu promès a Valeri: ho mantindreu o no?

ORGON

Adeu.

CLEANT Aquest amor perilla prou i massa.

Ja cal que l’adverteixi de tot això que passa.





ACTE II





ESCENA 1


Orgon, Mariana

ORGON

Mariana.

MARIANA Pare meu.

ORGON Veniu, que tinc de què

parlar-vos en secret.

MARIANA I què busqueu?

ORGON (Mirant un recambró contigu.) Saber

si hi ha ningú a la vora que aquí ens pogués malprendre,

perquè aquest raconet sembla fet per sorprendre.

Doncs no, tot està en ordre. Mariana meva, en vós

jo he conegut de sempre un cor molt obsequiós,

i de sempre també vós m’heu estat molt cara.

MARIANA

I us agraeixo molt aquest amor de pare.

ORGON

Molt ben parlat, filleta; sempre el podeu guanyar

si tan sols teniu cura de fer-me acontentar.

MARIANA

Per assolir tal glòria sempre em veureu disposta.

ORGON

Bé. Què us sembla Tartuf, el nostre estimat hoste?

MARIANA

A mi?

ORGON Sí, a vós. Vejam, penseu què responeu.

MARIANA

Ai Senyor! Doncs em sembla tot allò que vulgueu.

ORGON

Això és parlar amb prudència. Així, digueu-me, filla,

que en la seva persona un alt mèrit hi brilla,

que us conquereix el cor, i que us fora agraït

que per la meva tria fos el vostre marit.

Eh?

(Mariana recula amb sorpresa.)

MARIANA Eh?

ORGON Què hi ha?

MARIANA Així…

ORGON Què?

MARIANA Que us he entès bé, pare?

ORGON

Com?

MARIANA Justament això: ¿qui em voleu fer dir ara

que em conquereix el cor, i que em fora agraït

que per la vostra tria fos el meu bon marit?

ORGON

Tartuf.

MARIANA No hi ha tal cosa, ho juro per ma vida.

Per què em voleu fer dir una semblant mentida?

ORGON

Però jo vull que això sigui una veritat,

i ja us ha de bastar que jo ho hagi triat.

MARIANA

Doncs què? Voleu…?

ORGON Sí, filla, que pel casori vostre

el bon amic Tartuf sigui família nostra.

Serà el vostre marit, ho he decidit així;

i com que sobre vós jo…





ESCENA 2


Dorina, Orgon, Mariana

ORGON Doncs què hi feu, aquí?

Quina curiositat heu de tenir tan forta

per venir així a escoltar darrere de la porta!

DORINA

Realment, no sé pas si és un rumor sortit

d’alguna conjectura, o un atzar fortuït,

però d’aquest casori n’he sentit la notícia,

i el que és jo l’he tractada com a pura immundícia.

ORGON

Doncs què? Tan increïble és això?

DORINA Fins al punt

que ni dels vostres llavis, senyor, me’n crec un punt.

ORGON

Sé com fer-vos-ho creure sense gaire oratòria.

DORINA

Sí, sí, conteu-nos ara una bonica història.

ORGON

Jo conto allò només que es veurà d’aquí a poc.

DORINA

Romanços!

ORGON El que dic, filleta, no és cap joc.

DORINA

Au, vinga, no us cregueu això que us diu el pare:

està de broma.

ORGON Us dic…

DORINA Per més que digueu ara

no us creurem ni una mica.

ORGON Doncs si em poso furiós…

DORINA

D’acord, doncs, us creiem! Però pitjor per vós.

Què? ¿Com s’entén, senyor, que amb l’aire de prudència

i amb aquesta barbassa d’esplèndida presència,

sigueu ara tan boig de pretendre…?

ORGON Escolteu,

aquestes llibertats que a casa us permeteu

no m’agraden ni gota; així us ho dic, amiga.

DORINA

No ens enfadem, si us plau, parlem sense fatiga.

Us burleu de la gent, ordint aquest complot?

La vostra filla no és partit per un devot:

l’home té altres cabòries per pensar amb delectança.

I què us aporta, a més, una semblant aliança?

¿A què treu cap triar, vós que sou hisendat,

un gendre pelacanyes?…

ORGON Calleu! Que ser un pelat

el fa més digne d’una veneració admirada.

És, la seva misèria, una misèria honrada;

per damunt les grandeses això l’ha d’elevar

ja que de tots els béns s’ha deixat despullar

per una descurança de les coses externes

i una intensa atracció per les coses eternes.

El meu ajut, però, li pot donar els mitjans

per tornar-lo, alleujat, al bon estat d’abans.

Que al seu país conserva molt bona anomenada;

i és tot un gentilhome, doneu-li una mirada.

DORINA

Sí, és ell qui ho diu així; i aquesta vanitat,

senyor, deixeu-m’ho dir, no casa amb la pietat.

Qui d’una santa vida abraça la innocència

no es vanta així del nom i de la procedència,

i l’humil tarannà de tota devoció

no aguanta bé els esclats d’una tal ambició.

A què ve aquest orgull?… Ui, això us esborrona:

deixem, doncs, la noblesa; parlem de la persona.

¿Fareu posseïdor, sense gens de tropell,

d’una noia com ella un homenet com ell?

¿I no us caldria, doncs, pensar en les conveniències,

i preveure del fet totes les conseqüències?

Penseu que d’una noia n’arrisqueu la virtut

si dins el matrimoni el seu gust hi és retut,

que el designi de viure-hi com a honesta persona

depèn dels dots de l’home que talment se li dona,

i que aquells que indiquem posant un dit al front

són els que fan les dones que siguin el que són.

No és fàcil mantenir-se fidel i falaguera

a certs marits pastats d’una certa manera;

i qui dona la filla a qui ella no vol

és reu al Cel d’aquells malfets que ella resol.

Penseu a quins perills aquest designi us lliura.

ORGON

Vet aquí que ara aquesta vol ensenyar-me a viure!

DORINA

Faríeu bé d’aprendre de les meves lliçons.

ORGON

Deixem-nos, filla meva, de faules i cançons:

jo sé el que us convé més, i soc el vostre pare.

Us havia promès a Valeri, abans d’ara;

però a més de saber que amb el joc és afí,

tinc la sospita encara que és un xic llibertí:

no veig que a les esglésies hi faci gaire vida.

DORINA

¿Voleu que hi vagi a l’hora per vós estatuïda,

com aquell que no hi va sinó per ser notat?

ORGON

El parer sobre això, potser us l’he demanat?

L’altre manté amb el Cel una amistat pregona,

i això és una riquesa de cap altra segona.

Aquest noble himeneu us omplirà de béns,

de dolçors i plaers d’allò més esplendents.

Viureu en comunió, en les ardors més netes,

talment com dos infants, com dues tortoretes;

en cap aspra disputa mai no us enredareu,

i fareu d’aquest home tot allò que voldreu.

DORINA

Un banyut, en farà! Veieu qui us ho assegura.

ORGON

Déu! Quin parlar!

DORINA Jo us dic que ja en té la figura,

i que el seu ascendent sens dubte prevaldrà

sobre l’alta virtut que la noia tindrà.

ORGON

No em torneu a interrompre, i estigueu-vos callada,

i deixeu de ficar pertot la cullerada.

DORINA

Senyor, si hi dic la meva és pel vostre interès.

(Continua interrompent-lo sempre que es gira a parlar amb la filla.)

ORGON

Hi preneu massa cura: calleu ja, m’heu entès?

DORINA

Si no us tingués afecte…

ORGON No vull el vostre afecte.

DORINA

Jo us en tindré igualment, senyor, amb tot el respecte.

ORGON

Ah!

DORINA El vostre honor m’importa, i no puc pas sofrir

que a la pública burla us aneu a oferir.

ORGON

No callareu mai més?

DORINA És un cas de consciència

deixar-vos fer una aliança de tanta conseqüència.

ORGON

No callaràs, serpeta de verinós nyeu-nyeu…?

DORINA

Ah, tan devot que sou, i així us enfurismeu?

ORGON

Sí, la bilis em bull sentint tanta ximplesa,

i que callis t’ordeno amb tota la fermesa.

DORINA

D’acord. Però, callant, no ho deixo de pensar.

ORGON

Pensa el que et vingui bé, però el que has de mirar

és de no dir-me’n res, o… Prou.

(Girant-se a la filla.)

El que és jo, amb sàvia

prudència ho he pensat, tot plegat.

DORINA Quina ràbia,

no poder-ne parlar!

(Calla quan Orgon gira el cap.)

ORGON Sense ser un figurí,

Tartuf té una figura…

DORINA Oi tant, i un morro fi!

ORGON

I fins si no tinguessis ni un bri de simpatia

per tots els altres dons…

(Se li gira de cara, i la mira plegat de braços.)

DORINA Així la sentencia!

Si jo fos al seu lloc, cap home certament

no es casaria amb mi per força impunement;

i li faria veure poc després de la festa

que una dona té sempre una venjança llesta.

ORGON

Així, del que jo dic no en penses fer ni cas?

DORINA

I ara què rondineu? Amb vós no hi parlo pas.

ORGON

Doncs què és això que fas?

DORINA Em parlo a mi mateixa.

ORGON

Molt bé. Per castigar tan descarada queixa,

el que haig de fer és donar-li un revés de la mà.

(Es posa en posició de pegar-li una cleca; i Dorina, a cada mirada seva, es manté dreta, sense parlar.)

Filla, el que he decidit, ara ho heu d’aprovar…

que el marit que us triava… sobre la meva firma…

Que no tens res a dir-te?

DORINA No, no tinc res a dir-me.

ORGON

Au, vinga, una paraula.

DORINA Ara no em ve de grat.

ORGON

Perquè ja t’esperava.

DORINA Quina imbecil·litat!

ORGON

Ara, filleta, us cal pagar-me amb obediència,

mostrant per l’elegit completa deferència.

DORINA (Sortint corrents.)

Jo pla m’hi casaria, amb un de tan galdós!

(Orgon li vol donar una bufa, però falla.)

ORGON

És una mala pesta, la que teniu amb vós,

amb qui sense pecar jo no sabria estar-hi.

No tinc per prosseguir l’assossec necessari:

el seu parlar insolent em treia de fogó,

i ara em cal prendre l’aire per trobar-me millor.





ESCENA 3


Dorina, Mariana

DORINA

Ara, si us plau, digueu-me: heu perdut, doncs, la parla?

O també aquesta part seré jo a defensar-la?

Suportar que us proposin un projecte insensat,

sense que una paraula hi hàgiu contraposat!

MARIANA

Contra un pare absolut, digue’m què vols que hi faci.

DORINA

El que cal per guardar-vos d’un semblant desficaci.

MARIANA

Què?

DORINA Doncs dir-li que un cor no estima per poders,

que és per vós que us caseu, no pas per ell, ai ves,

i que si sou aquella per qui l’afer s’instaura,

és a vós, i no a ell, que el marit ha de plaure,

i que si el seu Tartuf és tan encantador

ja s’hi pot casar ell sense més dilació.

MARIANA

És cert que sobre nostre té tant poder, un pare,

que no he tingut la força de dir-li res encara.

DORINA

Anem a pams. Valeri ha fet per vós el pas:

per favor, l’estimeu, o no li fareu cas?

MARIANA

Quina gran injustícia amb el meu cor t’apunta,

Dorina! Com pots fer-me una semblant pregunta?

T’he obert el cor cent cops als meus delits d’amor

i no saps com per ell s’encén la meva ardor?

DORINA

I jo ¿com sé que el cor ha parlat per la boca

i que per tal amant el seu batre es desboca?

MARIANA

Em fas un tort, Dorina, si en pots així dubtar,

que els sentiments més fondos no t’he volgut celar.

DORINA

Així, doncs, l’estimeu?

MARIANA Sí, amb una ardor immensa.

DORINA

I ell us estima igual, d’acord amb l’aparença?

MARIANA

Així ho crec.

DORINA ¿I tots dos us deliu igualment

per veure-us ben casats, per fi?

MARIANA Ben certament.

DORINA

I sobre l’altra unió ja teniu cap pensada?

MARIANA

Sí, llevar-me la vida si m’hi veig violentada.

DORINA

Molt bé: en aquest recurs no hi havia pensat;

només us cal morir, i problema acabat;

un remei fabulós, sens dubte. Com m’altera

del tot sentir parlar d’una semblant manera!

MARIANA

Déu meu, Dorina meva, quin humor tan dolent!

No et fan pena els disgustos que passa l’altra gent.

DORINA

No em fa pena ningú que digui estupideses

i s’arronsi com vós davant les escomeses.

MARIANA

Què vols, si soc tan tímida que en sento feredat?

DORINA

Doncs l’amor exigeix a l’ànim fermetat.

MARIANA

I no en tenia prou pels ardors de Valeri?

I ell no m’ha d’obtenir del paternal imperi?

DORINA

Però, si el vostre pare és un boig rematat

que està del seu Tartuf completament cofat

i ara manca a la unió abans emparaulada,

la culpa al vostre amant podria ser imputada?

MARIANA

Però un refús rotund i un menyspreu evident

no creus que trairien un cor massa roent?

¿Haig de deixar per ell, radiant i tot com brilla,

el pudor del meu sexe i el deure d’una filla?

I vols els meus ardors manifestos arreu…?

DORINA

No, no, jo no vull res. Ja veig que vós voleu

ser del senyor Tartuf, i en la meva confiança

m’equivoco allunyant-vos d’una semblant aliança.

Per què us discutiria un anhel tan frisós?

El partit d’ell mateix és molt avantatjós.

Senyor Tartuf! No és broma, això que se us proposa.

Cert que el senyor Tartuf, si es mira bé la cosa,

no es moca amb mitja màniga, que és un home trempat,

i no és pas poca sort de ser-ne la meitat.

Ja tothom a la terra amb la glòria el corona;

és noble al seu país, ben fet de la persona;

té l’orella vermella i el color ben florit:

viureu ben satisfeta amb un semblant marit.

MARIANA

Déu meu!…

DORINA Quina alegria a l’ànima tan bona,

quan d’un marit tan fi us sentireu la dona!

MARIANA

Prou! Atura, si et plau, un discurs tan eixut,

i contra aquest casori ofereix-me un ajut.

No puc més, em rendeixo, faré el que calgui, ara.

DORINA

No, no, cal que una filla obeeixi el seu pare,

encara que la casi amb un mico filós.

Amb quin dret us queixeu? Sou ben sortosa, vós.

Us durà amb diligència fins a la seva vila,

on oncles i cosins us hi rebran en fila,

i us fareu un plaer de poder-hi parlar;

primer, amb les forces vives us faran aturar;

per alta benvinguda, visitareu d’entrada

la senyora batllessa, també la delegada,

que en cadira plegable us sabran honorar.[23]

Allà, per Carnaval, hi podeu esperar

ball amb la reial banda, vol dir dues musetes

i el mico Fagotí i quatre marionetes,

però si el vostre espòs…

MARIANA Ai, ai, tu em vols matar!

Ara aconsella’m bé i mira’m d’ajudar.

DORINA

Soc serventa.

MARIANA Si et plau, no em neguis la fermança…

DORINA

Us mereixeu, en càstig, que es faci aquesta aliança.

MARIANA

Dorina!

DORINA No.

MARIANA Si et plau, si el que t’he confiat…

DORINA

Tartuf és el vostre home, i li fareu costat.

MARIANA

Tu saps molt bé que sempre te m’he obert, refiada:

Fes-me…

DORINA No, vós sereu del cert entartufada!

MARIANA

Bé, si la meva sort ni tan sols et commou,

amb el meu desconhort deixa’m sola de nou:

amb ell el cor tindrà la inexorable ajuda

que convé al meu destret, com mai no l’ha tinguda.

(Fa per anar-se’n.)

DORINA

Au, va, torneu aquí. La ràbia se m’ha fos.

Cal, a desgrat de tot, tenir pietat de vós.

MARIANA

Mira, si tant m’exposen a aquest cruel martiri,

fixa’t què et dic, Dorina, no t’estranyi que expiri.

DORINA

Deixeu de turmentar-vos. Ho anirem trampejant

amb astúcia… Aquí ve Valeri, el vostre amant.





ESCENA 4


Valeri, Mariana, Dorina

VALERI

M’he assabentat, senyora, d’una notable nova

que jo desconeixia i que sens dubte us prova.

MARIANA

Quina?

VALERI Que us casareu amb Tartuf.

MARIANA Sí, cal dir

que el pare s’ha entestat a decidir-ho així.

VALERI

Però és que el vostre pare…

MARIANA Ha canviat de pensada:

la cosa tot just ara me l’ha manifestada.

VALERI

Així, seriosament?

MARIANA Oi tant, seriosament.

Està molt decidit amb aquest casament.

VALERI

I el vostre cor ¿per quin partit es manifesta,

senyora?

MARIANA No ho sé pas.

VALERI Una resposta honesta.

No ho sabeu, doncs?

MARIANA No.

VALERI No?

MARIANA Què m’aconsellaríeu?

VALERI

Que el prengueu per marit, que molt hi guanyaríeu.

MARIANA

Això m’aconselleu?

VALERI Sí.

MARIANA Del cert?

VALERI No en dubtéssiu.

L’elecció és ben gloriosa: no la desestiméssiu.

MARIANA

Molt bé! Un consell, senyor, sens dubte benvingut.

VALERI

No us costarà seguir-lo, n’estic ben convençut.

MARIANA

No, no pas més que a vós donar-lo per millora.

VALERI

Jo us l’he donat només per complaure-us, senyora.

MARIANA

El que és jo, el seguiré just per fer-vos plaer.

DORINA

Aviam què en sortirà d’això, aneu a saber.

VALERI

Així és com estimeu? I doncs dèieu mentida

llavors…?

MARIANA Si us plau, deixem-ho, us prego per ma vida.

Vós m’heu dit amb franquesa que em pertoca acceptar

aquell que per marit m’han volgut presentar:

i jo per mi us declaro que no penso mancar-hi,

vist que vós me’n doneu consell tan salutari.

VALERI

No prengueu per excusa les meves intencions.

Ja havíeu pres abans les vostres decisions;

i us valeu d’un pretext banal com una faula

per donar-vos raó de trencar la paraula.

MARIANA

És així, molt ben dit.

VALERI Oi tant, i el vostre cor

no ha sentit mai per mi un ardor gaire fort.

MARIANA

És clar, tal opinió us ha de ser permesa.

VALERI

Permesa, sí; però la meva ànima ofesa

en un semblant designi potser us avançarà,

i sé on lliurar el deler i on oferir la mà.

MARIANA

Ah, no en dubto ni mica; que les ardors que abranda

el mèrit…

VALERI Déu, deixem el mèrit a una banda:

en tinc ben poc, sens dubte, i vós ho heu demostrat.

Però espero que una altra em mostrarà bondat,

i sé d’una bella ànima que, al meu retir oberta,

consentirà a guarir una pèrdua tan certa.

MARIANA

La pèrdua no és pas gran; i d’aquest mudament

us en consolareu d’allò més fàcilment.

VALERI

Prou hi faré el que pugui, fins a cantar victòria.

Quan un cor ens oblida ens compromet la glòria;

i llavors a oblidar-lo l’esforç cal invertir:

i si no ens en sortim, almenys ho hem de fingir;

i aquesta covardia mai de mai no es perdona,

de mostrar amor a algú que alhora ens abandona.

MARIANA

Un sentiment, sens dubte, ben noble i elevat.

VALERI

Sens dubte, i per tothom haurà de ser aprovat.

¿Voldríeu que per sempre, dins l’ànima nafrada,

hi mantingués per vós la roent flamarada,

i us veiés, als meus ulls, agafar una altra mà,

sense dur a una altra el cor que heu volgut rebutjar?

MARIANA

Al contrari: el que és jo, no desitjo altra cosa;

i fins voldria ja que fos cosa conclosa.

VALERI

Així, ho voldríeu?

MARIANA Sí.

VALERI Deixeu-me d’insultar,

senyora, que en això us sabré acontentar.

(Fa un pas per sortir, però torna enrere.)

MARIANA

Bé.

VALERI Recordeu, però, que és la vostra persona

qui a aquest esforç extrem m’empeny i m’esperona.

MARIANA

Sí.

VALERI I que la decisió que el cap ha concebut

no és sinó a exemple vostre.

MARIANA A exemple meu, rebut.

VALERI

Bé, ja n’hi ha prou: sereu degudament servida.

MARIANA

Millor.

VALERI No em veureu més la resta de la vida.

MARIANA

Meravellós.

VALERI (Se’n va, i quan és a la porta es gira.)

Eh?

MARIANA Què?

VALERI Que m’heu cridat, potser?

MARIANA

Jo? Ho heu somiat.

VALERI D’acord! Me’n vaig, doncs, al carrer.

Adeu, senyora.

MARIANA Adeu, senyor.

DORINA Doncs jo diria

que perdeu el senderi, amb tanta ximpleria;

i us he deixat fins ara discutir i barallar,

per veure tot això on anava a parar.

Alto, senyor Valeri!

(L’agafa del braç, i ell fingeix una gran resistència.)

VALERI Ara, què vols, Dorina?

DORINA

Veniu aquí.

VALERI No, no, el despit em domina.

I no em faràs desdir d’allò que ella ha escollit.

DORINA

Atureu-vos.

VALERI No, dona. Això està decidit.

DORINA

Ah!

MARIANA No suporta veure’m, ni la meva presència,

val més que marxi ara amb tota diligència.

DORINA (Deixa Valeri i corre cap a Mariana.)

Ara l’altra! On aneu?

MARIANA Deixa’m.

DORINA Heu de venir.

MARIANA

No t’hi esforcis, Dorina; no em podràs retenir.

VALERI

Veig que la meva vista és per ella un suplici,

val més que l’alliberi d’un cop d’aquest desfici.

DORINA (Deixa Mariana i corre cap a Valeri.)

Ja hi tornem! El diable us voldria, el golós!

Deixeu tanta comèdia, veniu aquí tots dos.

(Els acosta l’un a l’altre.)

VALERI

Quina en portes de cap?

MARIANA Què pretens fer, Dorina?

DORINA

Ajudar el vostre amor i tallar la renyina.

Sou boig d’embolicar-vos en semblant altercat?

VALERI

Però que no has sentit en quin to m’ha parlat?

DORINA

Sou boja de deixar-vos anar tan inflamada?

MARIANA

Però que no ho has vist, com he estat maltractada?

DORINA

Sou ben beneits tots dos. Ella no vol ser re

si no pot ser per vós, us en puc donar fe.

I ell us estima a vós i altra cosa no el crida

que ser el vostre marit; en responc amb la vida.

MARIANA

Per què, doncs, oferir-me un consell terminant?

VALERI

Per què, doncs, demanar-me’n sobre un tema semblant?

DORINA

Sou ben bojos, tots dos. Vinga, les mans, per mostra!

Au, vós.

VALERI (Donant la mà a Dorina.)

Per què la vols, la mà?

DORINA Vinga, la vostra.

MARIANA (Donant també la mà.)

De què serveix, això?

DORINA Déu meu! Apa, avanceu.

Us estimeu tots dos molt més del que us penseu.

VALERI

Però, si us plau, no feu les coses com qui hi pena,

i mireu-vos de cara sense odi de cap mena.

(Mariana gira els ulls cap a Valeri i somriu una mica.)

DORINA

Els amants són tots bojos, sols o de dos en dos!

VALERI

Doncs, què? No tinc raó de queixar-me de vós?

I per no dir mentida, ¿no heu estat ben dolenta

de complaure-us a dir-me una cosa cruenta?

MARIANA

Però vós no sou l’home més tristament ingrat…?

DORINA

Per a una altra ocasió deixem aquest debat,

i mirem d’evitar tan absurd matrimoni.

MARIANA

Digue’ns, doncs, quin ressort seria el més idoni.

DORINA

Reunim totes les armes, que ens en valdrem a fons.

El pare està de broma, i això són tot cançons;

vós per combatre aquesta extravagància immensa

d’un dolç consentiment adopteu l’aparença

a fi que en cas d’alarma us vingui més rodat

donar allargues a aquest casament proposat.

Que, si s’estira el temps, tot entrebanc s’obvia.

Un dia fingireu alguna malaltia

que arribarà de cop i voldrà ajornaments;

un altre, fingireu uns presagis dolents:

perquè heu topat un mort al bell mig de la ruta,

o trencat un mirall, o somiat aigua bruta.

El cas és que amb ningú, llevat d’aquest d’aquí,

no us puguin enllaçar, si no hi dieu que sí.

Però, per anar bé, serà millor, diria,

que no us vegin plegats, ni de nit ni de dia.

(A Valeri.)

Au, aneu a buscar tots els amics de pes

perquè us facin valer el que se us ha promès.

Nosaltres al germà demanarem ajuda

i farem que la sogra amb vós quedi avinguda.

Adeu.

VALERI (A Mariana.)

Per més que hi fem com uns conspiradors,

jo poso l’esperança tota sencera en vós.

MARIANA (A Valeri.)

Jo no us puc pas respondre dels capritxos d’un pare;

però ja de Valeri ningú no me’n separa.

VALERI

Ah, com m’ompliu de joia! Tant com pugui gosar…

DORINA

Mai els enamorats no es cansen de xerrar!

Aneu, us dic.

VALERI (Fa un pas i torna enrere.)

Encara…

DORINA Au, prou de sarabanda!

(Empenyent-los tots dos per les espatlles.)

Vós sortiu per aquí; i vós, per l’altra banda.





ACTE III





ESCENA 1


Damís, Dorina

DAMÍS

Que un llamp aquí mateix acabi els meus destins

i a tot arreu em tinguin pel més vil dels mesquins,

si hi ha poder o respecte al món que m’emmordassi

i a la fi no cometi un sonat desficaci.

DORINA

Per favor, modereu aquest emportament;

el pare n’ha parlat només, tot simplement.

Ningú mai no executa tot allò que es proposa,

i hi ha molt de camí del projecte a la cosa.

DAMÍS

Cal que d’aquest bufat en desarmi els complots

i li digui a l’orella quatre mots ben devots.

DORINA

Calmeu-vos! Amb aquest, com amb el vostre pare,

heu de deixar actuar l’art de la vostra mare.

Sobre el seny de Tartuf té un crèdit efectiu;

l’home es plega de grat a tot el que ella diu,

i pot ben ser que tingui el cor tendre per ella.

Déu vulgui que així sigui! Fora una meravella.

En el vostre interès, ella l’ha fet cridar:

sobre aquest casament el vol escorcollar,

saber-ne els sentiments, i fer-li reconèixer

els malaurats conflictes que faria aparèixer

si guardés esperança en semblant decisió.

No l’he vist, que ara resa, segons diu el minyó;

però també m’ha dit que baixa de seguida.

Marxeu, doncs, us ho prego, jo esmolaré l’oïda.

DAMÍS

En aquesta conversa, jo bé hi puc ser present.

DORINA

No. Cal que estiguin sols.

DAMÍS Callaré en tot moment.

DORINA

Feu broma? Ja us sabem els rampells ordinaris,

i és així com s’esguerren els afers necessaris.

Sortiu.

DAMÍS No, jo ho vull veure sense esclatar en furor.

DORINA

Que en sou, d’empipador! Ja ve. Feu-me el favor.





ESCENA 2


Tartuf, Llorenç, Dorina

TARTUF (Adonant-se de Dorina.)

Llorenç, guardeu-me junts cilici i deixuplina,

i assegureu-vos sempre que el Cel us il·lumina.

Si ve algú i em demana, vaig amb els presoners

a repartir en almoina la resta de diners.

DORINA

Ah, quanta afectació i fanfarroneria!

TARTUF

Què voleu?

DORINA Només dir-vos…

TARTUF (Traient-se un mocador de la butxaca.)

Ah, Jesús i Maria!

Abans d’enraonar, preneu el mocador.

DORINA

Com?

TARTUF Cobriu-vos el pit, que és massa torbador.

Amb tals armes les ànimes són sovint malferides,

i això és causa que els vinguin idees maleïdes.

DORINA

¿Sou tan sensible, doncs, a aquesta temptació,

i la carn als sentits us fa tanta impressió?

És ben cert que no sé quina calor us inflama,

però el desig, a mi, tan rabent no em reclama,

i us veuria tot nu dels peus fins a les dents

i tot el vostre cos no em temptaria gens.

TARTUF

O poseu més modèstia en el vostre llenguatge

o us deixaré plantada aquí al mig de l’estatge.

DORINA

Soc jo que us deixo en pau en un parell de bots,

perquè el que és jo només us haig de dir dos mots.

La senyora vindrà just en aquesta sala

i us voldria parlar, si això no us atabala.

TARTUF

Serà un immens plaer!

DORINA (Per a ella mateixa.)

Mira com s’ha endolcit!

Continuo pensant-ne tot allò que n’he dit.

TARTUF

Que vindrà de seguida?

DORINA Ja la sento, diria.

Sí, sí, és ella mateixa. Us deixo en companyia.





ESCENA 3


Elmira, Tartuf

TARTUF

Que sempre més el Cel, per la seva bondat,

de l’ànima i del cos us doni sanitat,

i us beneeixi els dies així com hi sospira

el més humil d’aquells que el seu amor inspira.

ELMIRA

Us agraeixo molt un desig tan piadós.

Però si ens asseiem serà menys fatigós.

TARTUF

Del mal que us afligia ja us sentiu alleujada?

ELMIRA

Certament; de seguida m’ha baixat la febrada.

TARTUF

Els meus precs no atresoren tot el mèrit que cal

per haver-vos atret aquest diví regal;

però no he demanat al Cel altra clemència

que no cerqués aquesta vostra convalescència.

ELMIRA

El vostre zel per mi massa s’ha preocupat.

TARTUF

No es pot estimar massa la vostra sanitat.

Donaria la meva per veure-us sempre sana.

ELMIRA

Això és exagerar la caritat cristiana,

i és ben gran el meu deute per les bondats que em feu.

TARTUF

Faig de debò molt menys del que vós mereixeu.

ELMIRA

Us he volgut parlar en secret d’una cosa,

i em plau aquí perquè ningú ens hi farà nosa.

TARTUF

N’estic ben encantat, i m’és ben agradós,

senyora, de trobar-me per fi a soles amb vós:

aquesta avinentesa sovint l’he demanada

sense que el Cel fins ara me l’hagi dispensada.

ELMIRA

Jo només us demano un parlament cortès,

on s’obri el vostre cor i no m’amagui res.

TARTUF

Jo no vull altra cosa, per gràcia extraordinària,

que presentar-vos l’ànima en tota la fondària,

i fer-vos jurament que els blasmes que he cridat

per qui us visita, atret per la vostra beutat,

no són pas envers vós per odi de cap mena

sinó per un transport de zel que se m’emmena,

i per un pur impuls…

ELMIRA Sé que és bona raó

i que us hi empeny només la meva salvació.

TARTUF (Estrenyent-li la punta dels dits.)

Sí, sens dubte, senyora, i és tal la meva ardència…

ELMIRA

Uf, m’estrenyeu molt fort!

TARTUF Per massa vehemència.

Que fer-vos altre mal no sabria pensar,

i més aviat hauria…

(Li posa la mà al genoll.)

ELMIRA Què vol, aquesta mà?

TARTUF

Tocar el vostre vestit. La roba és primotera.

ELMIRA

Ah, si us plau, atureu-vos, soc molt pessigollera!

(Recula la cadira, i Tartuf hi acosta la seva.)

TARTUF

Déu meu, aquest brodat és tan meravellós!

El treball d’avui dia té un toc miraculós;

no s’havia vist mai tan bella artesania.

ELMIRA

És cert. Però parlem d’allò que ara ens reunia.

Diuen que el meu marit tot just s’ha retractat,

i us vol donar la filla. Digueu-me, és veritat?

TARTUF

Sí, me n’ha dit dos mots; però, deixeu-me dir-ho,

no és aquesta la joia per la qual jo sospiro;

és en una altra banda que jo trobo l’encís

que en tots els meus anhels em faria feliç.

ELMIRA

És perquè no estimeu les coses de la terra.

TARTUF

No és pas de pedra el cor que tinc aquí a l’esquerra.

ELMIRA

Crec que els vostres sospirs s’adrecen tots al Cel,

i que res aquí baix no us desperta l’anhel.

TARTUF

L’amor amb què abracem les belleses eternes

no ens ofega l’amor d’aquelles hodiernes;

els sentits fàcilment ens queden enartats

pels objectes perfectes pel Cel afaiçonats.

Els seus encants reflexos llueixen en les belles;

però a vós us reserva les més grans meravelles;

al rostre us hi ha abocat tals menes de beutats

que els ulls n’estan sorpresos, i els cors enarborats,

i no us he pogut veure, perfecta criatura,

sense en vós admirar l’autor de la natura,

i d’un ardent amor sentir-me tot corprès,

pel més bell dels retrats on ell mateix s’ha imprès.

D’entrada em va fer por que aquesta ardor secreta

no fos del vell maligne una audaç malifeta;

i evitar els vostres ulls el cor cregué millor,

creient-vos un obstacle per fer la salvació,

però a la fi vaig veure, oh beutat tan amable,

que aquesta gran passió pot no ser gens culpable,

que la puc ajustar amb el pudor més fort,

i és això el que m’ha fet abandonar-hi el cor.

Ja sé que és, ho confesso, una audàcia ben plena,

gosar d’aquest meu cor adreçar-vos l’ofrena;

però ho espero tot de la vostra bondat

i res dels vans esforços de la meva ansietat;

en vós tinc el meu bé, i la meva esperança,

de vós me’n ve la pena, o bé la benauraça,

i a la fi podré ser, pel que decidireu,

sortós si a vós us plau, dissortat si ho voleu.

ELMIRA

Una declaració ben galant i cortesa,

però, si us soc sincera, m’ha causat gran sorpresa.

A mi em sembla que hauríeu d’armar més bé aquest pit

i raonar una mica sobre el que heu decidit.

Un devot com sou vós, de fama tan honrosa…

TARTUF

Ah! No em fa pas menys home la devoció ardorosa;

i quan un veu els vostres encisos resplendents,

un cor es deixa prendre, i no raona gens.

Sé que, venint de mi, el que he dit us astora,

però no soc un àngel, després de tot, senyora;

i si vós condemneu la meva confessió,

penseu que el vostre encís és qui em fa pecador.

Des que brillar en vaig veure l’esplendor més que humana,

del meu fons interior ja vau ser sobirana;

de les vostres mirades el dolcíssim esclat

forçà la resistència del meu cor obstinat;

tot ho arrasà, dejunis, llàgrimes i pregàries,

i el voler em girà vers les vostres lluminàries.

Els meus ulls i els sospirs ja mil cops us ho han dit,

i per més bé explicar-me la veu ho ha repetit.

Que si vós contempleu amb un ànim benigne

les greus tribulacions del vostre esclau indigne,

si les vostres bondats em volen consolar

i fins al meu no res es dignen rebaixar,

jo tindria per vós, oh suau meravella,

una ardent devoció com cap altra tan bella.

El vostre honor amb mi no arrisca cap destret

i de mi no ha de témer trobar-se en pas estret.

Els cortesans que tenen les dones encisades

són brogidors en fets i fatus en xerrades,

de tots els seus progressos se’n corren a vantar;

i no obtenen favors que no hagin d’esbombar,

i amb la llengua indiscreta, en qui tothom confia,

deshonoren l’altar on el cor oficia.

Però aquells com nosaltres cremen amb foc discret,

i amb ells per sempre més està segur el secret:

la cura amb què servem la bona anomenada

respon de tota cosa amb la persona amada,

i és en aquests que es troba, atorgat el favor,

un amor sense escàndol i un plaer sense por.

ELMIRA

Us escolto parlar, i la vostra eloqüència

en termes bastant forts s’explica amb transparència.

¿I no us passa pel cap que jo tingui l’humor

d’explicar al meu marit aquest galant fervor,

i que l’advertiment d’una dèria tan forta

no pugui trasbalsar l’amistat que ell us porta?

TARTUF

Jo sé que vós teniu massa benignitat

i que em perdonareu tan gran temeritat,

i que m’excusareu per la humana feblesa

dels transports d’aquest cor que us fereix amb sorpresa,

i considerareu que, en veure un aire tal,

un home no és pas cec, i és fet de carn mortal.

ELMIRA

Alguna altra ho prendria de diferent manera;

però jo prefereixo la discreció planera.

Jo ja no diré res del tema al meu marit,

i us demanaré en canvi un acte decidit:

que empenyeu francament, sense cap filigrana,

la unió del bon Valeri amb la nostra Mariana,

i renuncieu de pla a aquest injust poder

que vol amb el bé d’altri suplir el vostre deler,

i…





ESCENA 4


Damís, Elmira, Tartuf

DAMÍS (Sortint del recambró on s’havia retirat.)

Ah, no, senyora, no: això cal esbombar-ho.

Jo era aquí darrere, i he pogut escoltar-ho;

i la bondat del Cel sembla haver-m’hi amagat

per confondre l’orgull d’un traïdor malanat,

per obrir-me el camí de prendre’m la venjança

de tanta hipocresia i tanta cobejança,

de desenganyar el pare, i mostrar-li el valor

de l’ànim d’un pervers que us parla així d’amor.

ELMIRA

No, Damís: bastarà que cobri sensatesa

i mereixi la gràcia que jo li tinc promesa.

I com que ho he promès, no me’n facis desdir.

Els grans escarafalls no lliguen gens amb mi.

Una dona se’n riu, de semblants ximpleries,

i no torba el marit amb tals menuderies.

DAMÍS

Deveu tenir raons, és clar, pel vostre fer,

i jo per fer altrament tinc les meves també.

Si ho passéssim per alt, el fet ens burlaria,

i ell, amb l’orgull procaç de la beateria,

massa cops ha vençut la meva irritació,

i ha dut a casa nostra desordre i confusió.

El bergant massa temps ha governat el pare,

i ofegat els meus focs i els de Valeri encara.

D’aquest mal esperit l’hem de desenganyar,

i el Cel a aquest efecte em brinda un bon mitjà.

De tan bona ocasió li soc deutor entranyable,

i per no aprofitar-la, és massa favorable:

talment mereixeria que me’n desposseís,

si, tenint-la a les mans, llavors no me’n servís.

ELMIRA

Damís…

DAMÍS No, no, si us plau, deixeu que en faci via.

Ara mateix tinc l’ànima a vessar d’alegria;

i els vostres mots en va em volen obligar

a abandonar el plaer de poder-me’n venjar.

Sense més dilació, vull enllestir la cosa;

i vet aquí que arriba qui més fàcil m’ho posa.





ESCENA 5


Orgon, Damís, Tartuf, Elmira

DAMÍS

Pare, us entretindrem, ara que heu arribat,

amb una nova fresca que us deixarà parat.

Ja teniu recompensa per les vostres carícies,

i el senyor a un preu ben alt us paga les primícies.

El seu gran zel per vós s’acaba d’exposar:

i que és, ni més ni menys, que us pretén deshonrar.

Jo mateix l’he sorprès quan feia a la senyora

la infamant confessió d’una ardor pecadora.

Com que ella és d’humor dolç, i té un cor tan discret,

tant sí com no volia guardar-se’n el secret;

però jo no suporto una tal malvolença

i trobo que amagar-la és fer-vos una ofensa.

ELMIRA

Sí, jo sostinc que mai per discursos tan vans

no convé del marit entrebancar el descans,

que no és d’això d’aquí que l’honor pot dependre,

i que ens basta, a nosaltres, saber-nos-en defendre:

són els meus sentiments; i no ho hauríeu dit,

Damís, si el meu parer haguéssiu reverit.





ESCENA 6


Orgon, Damís, Tartuf

ORGON

Què acabo de sentir! Oh Cel, és doncs probable?

TARTUF

És cert, germà, jo soc un malvat, un culpable,

un pobre pecador tot ple d’iniquitat,

el més gran criminal que hagi mai alenat;

tota la meva vida és plena de brutícies;

no és res més que una pila de crims i d’immundícies;

i veig prou clar que el Cel, per justa expiació,

em vol mortificar en aquesta ocasió.

De la culpa més gran que puguin imputar-me,

m’empassaré l’orgull de voler defensar-me.

Creieu això que us diuen, vulgueu-vos irritar,

i com un criminal feu-me foragitar:

tanta infàmia i vergonya carregar no podria

que no m’hagués guanyat sofrir-ne en més quantia.

ORGON (Al seu fill.)

Ah, traïdor! ¿Goses, doncs, amb semblant falsedat

de la seva virtut tacar la puritat?

DAMÍS

Què? ¿La dolçor fingida d’aquesta ànima maula

us farà desmentir…?

ORGON Bergant, ni una paraula!

TARTUF

Ah, deixeu-lo parlar: no l’acuseu a tort,

que faríeu millor de creure el seu report.

Per què en un cas així m’heu de ser favorable?

Sabeu, després de tot, de què puc ser acusable?

Us fieu, germà meu, de l’aspecte exterior?

I només pel que es veu, em creieu vós millor?

No: us deixeu enganyar per la pura aparença,

que soc ben lluny de ser el que la gent es pensa;

al món tothom em pren per un home de bé;

però jo, en veritat, valc menys que un cuc terrer.

(Adreçant-se a Damís.)

Parleu, fill meu, tracteu-me d’home de mala vida,

d’infame, de perdut, de lladre, d’homicida;

baldeu-me amb noms encara més forts i detestats:

jo no us contradiré, que els tinc prou ben guanyats;

i agenollat en vull suportar la vergonya

deguda a tots els crims d’un viure de carronya.

ORGON (A Tartuf.)

Ja n’hi ha ben prou, germà.

(Al seu fill.)

El teu cor no es rendeix,

traïdor?

DAMÍS Què? El seu parlar talment us sedueix…?

ORGON

Calla, bergant! Germà, alceu-vos, us ho prego!

(Al seu fill.)

Infame!

DAMÍS Bé pot…

ORGON Calla.

DAMÍS Quina ràbia! Jo em nego…

ORGON

Una sola paraula, i et desllorigo el braç.

TARTUF

En nom de Déu, germà, no us esveréssiu pas.

M’estimo més sofrir la condemna més dura

que no pas que ell pateixi ni una esgratinyadura.

ORGON (Al seu fill.)

Ingrat!

TARTUF Deixeu-lo en pau. Si cal, de genollons

us n’invoco el perdó…

ORGON (A Tartuf.) Us rieu dels afronts?

(Al seu fill.)

Mira si és bo, brivall!

DAMÍS Doncs…

ORGON P Prou!

DAMÍS Jo…

ORGON Prou de brega!

Sé molt bé quin motiu a atacar-lo et doblega:

tots plegats l’odieu; i prou veu el cervell

dona, fills i servents girats en contra d’ell;

sense gens de vergonya armeu tot el muntatge

per fer fora de casa tan devot personatge.

Però com més burxeu perquè marxi d’aquí,

més jo m’esforçaré a fer-lo retenir;

i ara m’afanyaré a donar-li la filla

per confondre l’orgull que a tots us encotilla.

DAMÍS

La voleu obligar a acceptar-li la mà?

ORGON

Sí, traïdor, avui mateix, per fer-vos enrabiar.

Ah, us desafio a tots, i així us forçaré a veure

que aquí l’amo soc jo, i que doncs m’heu de creure.

Et mano que et retractis, i que a l’instant, bacó,

te li tiris als peus per demanar perdó.

DAMÍS

Qui, jo? D’aquest barrut, que amb tantes impostures…

ORGON

Ah, encara l’injuries, bandit, i no t’atures?

(A Tartuf.)

Un garrot, un garrot! No em vulgueu retenir.

(Al seu fill.)

Fora de casa meva, de pressa, lluny d’aquí!

I no et passi pel cap de ja mai més tornar-hi.

DAMÍS

Sí, ja me’n vaig; però…

ORGON Fora d’aquí, falsari.

Et quedes, malanat, sense la successió,

i et dono, a més, la meva més gran maledicció.





ESCENA 7


Orgon, Tartuf

ORGON

Mira que ofendre un sant així, amb tan mala boca!

TARTUF

Déu meu, si et plau, perdona-li el dolor que em provoca.

(A Orgon.)

Si poguéssiu saber amb quin disgust tan gran

veig que amb el meu germà em calumnien tant…

ORGON

Déu meu!

TARTUF La sola idea d’aquest ingrat judici

fa patir a la meva ànima tan salvatge suplici…

Ah, quina esgarrifança… Tant el cor n’ha sofert

que no puc ni parlar, i en moriré del cert.

ORGON (Corrent en llàgrimes cap a la porta per on ha foragitat el fill.)

Bandit! Ja em penedeixo que aquesta mà apiadada

no t’hagi repassat sencera l’espinada.

Refeu-vos, bon germà, i no us enfurismeu.

TARTUF

Deixem-nos de disputes i l’enuig aparteu.

Veig prou els maldecaps que porto a aquest estatge,

i cal, germà, que en surti i emprengui ja el passatge.

ORGON

No, i ara! Esteu de broma?

TARTUF Em detesten de ple

i us omplen de sospita la meva bona fe.

ORGON

Què importa? Que trobeu que el meu cor en pren cura?

TARTUF

No ho deixaran estar, que això ja no s’atura;

i els mateixos reports que ara vós rebutgeu

pot ser que un altre dia de sobte els escolteu.

ORGON

No, no, això mai, germà.

TARTUF Ai sí, germà, una esposa

fàcilment al marit l’ànima li indisposa.

ORGON

No, no.

TARTUF Doncs sí, deixeu-me, allunyant-me d’aquí,

que els llevi tot motiu de combatre’m així.

ORGON

No, vós us quedareu: m’hi va, en això, la vida.

TARTUF

Caldrà que em mortifiqui, no hi veig altra sortida.

Amb tot, si vós volguéssiu…

ORGON Ai!

TARTUF Doncs no en parlem més.

Sé com cal procedir, tant ara com després.

L’honor és delicat, i l’amistat m’impulsa

a prevenir el recel i els motius de repulsa.

Evitaré la vostra muller, i just em veureu…

ORGON

No, a desgrat de tothom vós la freqüentareu.

Fer enrabiar el personal és el que més m’agrada,

i vull que amb ella us vegin ara i cada vegada.

I això no és tot encara: per fer-ho més rabiós,

he pensat que no vull un altre hereu que vós,

i des d’ara mateix, de la forma més neta,

us faré dels meus béns la donació completa.

Un bon i franc amic, que per gendre he triat,

l’estimo més que fill, esposa i parentat.

No acceptareu això que el meu seny us proposa?

TARTUF

Faci’s la voluntat del Cel en tota cosa.

ORGON

Pobre home! Anem, posem-ho de pressa per escrit,

i que en pugui l’enveja rebentar de despit!





ACTE IV





ESCENA 1


Cleant, Tartuf

CLEANT

Sí, creieu que tothom en parla, de la història,

i l’enrenou que fa no acreix la vostra glòria;

i ara em veniu, senyor, talment l’anell al dit,

per dir-vos el que en penso en breus mots de seguit.

No vull examinar el que la gent exposa;

ho deixo estar, i prendré pel pitjor cap la cosa.

Fantasiem que Damís no s’hagi comportat

i doncs que sigui a tort que se us hagi acusat;

¿no és cosa de cristià perdonar la mancança,

i apagar dins el cor tot desig de venjança?

¿I vós heu de permetre que, pel vostre altercat,

de la casa del pare un fill sigui exiliat?

Us repeteixo encara, amb tota la franquesa,

que no hi ha xic ni gran que no hi vegi baixesa;

i si em voleu fer cas, apagueu el foguer,

i no porteu les coses fins al cap del carrer.

Sacrifiqueu a Déu tota la vostra fúria,

i feu que pare i fill es perdonin la injúria.

TARTUF

Ah, jo prou ho voldria, i amb cor conciliador:

no li guardo, senyor, cap mena d’amargor;

jo l’hi perdono tot, per res no el blasmaria,

i amb tota la meva ànima de grat el serviria;

però el voler del Cel no hi pot pas consentir,

i si ell torna al casal, jo n’hauré de sortir.

Després d’aquesta acció que ha fet tan oprobiosa,

la nostra relació seria escandalosa:

Déu sap el que d’entrada en podrien pensar!

A política pura m’ho haurien d’imputar;

i dirien pertot que, sentint-me culpable,

pel meu acusador fingeixo un zel amable,

que el meu cor li té por i el vol amanyagar

per forçar-lo al silenci, obrant de sotamà.

CLEANT

Ens pagueu amb excuses d’allò més ben pintades,

i les vostres raons són massa mal girades.

Que l’interès del Cel us reclama, imperiós?

Per castigar el culpable us necessita a vós?

Deixeu al Cel la cura de les seves venjances;

penseu en el perdó que atorga a les mancances,

i deixeu de mirar els judicis humans,

quan obeïu del Cel els dictats sobirans.

Què? ¿La feble raó d’allò que puguin creure

ha d’impedir la glòria de complir amb el sant deure?

No, no: ajustem-nos sempre a allò que el Cel prescriu,

i no ens travem el seny amb cap embull impiu.

TARTUF

Com ja us he dit abans, el meu cor el perdona,

i això és seguir, senyor, les ordres que el Cel dona;

però amb l’afront d’avui i el causat desgavell,

el Cel ja no m’ordena que jo convisqui amb ell.

CLEANT

¿I que potser us ordena, senyor, parar l’orella

a allò que un pur caprici a son pare aconsella,

i acceptar el donatiu que se us ha fet d’uns béns,

quan el dret us obliga a no pretendre’ls gens?

TARTUF

Cap d’aquells que em coneixen no tindrà la pensada

que això sigui una argúcia d’ànima interessada.

Tots els béns d’aquest món no em causen cap solaç,

i el seu esclat equívoc no m’enlluerna pas;

i si estic decidit a acceptar del bon pare

aquesta donació que em feia just suara,

és només, francament, perquè em fa por que abans

aquests béns es malmetin en indevotes mans,

i no es trobin amb qui, veient-se’n propietari,

en faci un ús al món criminal i contrari,

i no vulgui servir-se’n, com és designi meu,

pel bé del seu proïsme i a la glòria de Déu.

CLEANT

Ah, senyor, no tingueu aquestes pors tan santes

que a un legítim hereu poden causar complantes;

deixeu, sense voler que us torbi a vós també,

que ell al seu propi risc posseeixi el seu bé;

i penseu que és millor que ell tot sol en mal usi

que no que d’usurpar-l’hi llavors algú us acusi.

A mi ja em meravella que sense confusió

hàgiu sols acceptat semblant proposició;

perquè ¿la devoció disposa cap sentència

per despullar l’hereu legítim d’una herència?

I si Déu ha posat al vostre cor submís

un obstacle invencible per conviure amb Damís,

¿no seria millor que, en acció delicada,

emprenguéssiu d’aquí l’honrosa retirada,

abans que comportar, contra tota raó,

que per vós facin fora el fill de la mansió?

Creieu-me que seria de la vostra honradesa,

senyor…

TARTUF Són dos de quatre, senyor, amb tota certesa:

ara un deure piadós m’empeny al pis de dalt

i excuseu-me si us deixo de manera informal.

CLEANT

Ah!





ESCENA 2


Elmira, Mariana, Dorina, Cleant

DORINA Si us plau, ajudeu-nos, senyor, en la causa d’ella:

que la seva bona ànima viu en mortal querella;

i l’acord que el seu pare per avui ha conclòs

la fa desesperar sense un punt de repòs.

Ara ell vindrà. Ajuntem esforços, us diria,

i mirem d’esguerrar, per força o arteria,

l’absurda decisió que a tots ens té esverats.





ESCENA 3


Orgon, Elmira, Mariana, Cleant, Dorina

ORGON

Ah, em fa molta alegria trobar-vos tots plegats:

(A Mariana.)

Porto en aquest contracte el que us farà somriure,

ja sabeu què vull dir, no us ho he pas de descriure.

MARIANA (De genolls.)

Ah, pare, en nom del Cel, que em coneix el dolor,

i pel que més us mogui el cor de bon tutor,

afluixeu una mica els drets de descendència,

i vulgueu dispensar-me de semblant obediència;

no em constrenyeu, si us plau, per aquest dret asprós,

fins a planye’m al Cel d’allò que us dec a vós,

i aquesta vida, ai las!, que m’heu així donada,

no me la vulgueu fer, pare, desventurada.

Si, contra l’esperança que m’he pogut formar,

ara em prohibiu de ser de qui goso estimar,

almenys, pel vostre cor, que als peus us requereixo,

salveu-me del turment de ser de qui avorreixo,

i no em vulgueu portar a desesperació

usant amb mi la força de la vostra pressió.

ORGON (Sentint-se entendrir.)

Vinga, cor meu, coratge, res d’humana feblesa.

MARIANA

No em sap greu, de debò, que li mostreu tendresa;

feu-la saber a tothom, doneu-li el vostre bé,

i si això no fos prou, doneu-li el meu també:

el meu cor hi consent, de grat us l’abandona;

però no hi afegiu fins la meva persona,

i deixeu que al convent, en les austeritats,

esmerci els tristos dies que el Cel em té comptats.

ORGON

Vet aquí justament les que es fan religioses

quan el pare els combat les flames amoroses!

Au! Com més us repugni haver-lo d’acceptar,

més ocasió tindreu llavors de meritar:

castigueu els sentits amb aquest matrimoni,

i no m’atabaleu amb més planys del dimoni.

DORINA

Però…

ORGON Aneu a xerrar amb els vostres, només:

us prohibeixo de dir ni una paraula més.

CLEANT

Si us sembla bé escoltar uns consells amigables…

ORGON

Germà, els vostres consells són sempre immillorables,

de tan enraonats, i sempre en faig prou cas;

però avui permeteu que no us en faci pas.

ELMIRA (Al seu marit.)

Havent vist el que he vist, jo ja no sé què dir-hi,

i el vostre encegament provoca que us admiri:

heu d’estar d’aquest home profundament cofat,

per fer-vos desmentir el que avui ha passat.

ORGON

Moltes gràcies, senyora, jo em crec les aparences:

pel bergant del meu fill us sé les complaences,

i us ha fet cosa haver de desautoritzar

el truc que a aquest pobre home ell li ha volgut jugar;

massa tranquil·la estàveu perquè fóssiu creïble,

que altrament l’emoció hauria estat visible.

ELMIRA

¿La simple confessió d’un amorós transport

ha de dur el nostre honor a irritar-se tan fort?

¿I hem de respondre sempre a tot el que el provoca

amb la flama a l’esguard i la injúria a la boca?

Doncs jo, de tals propostes me’n ric senzillament,

i fer-hi escarafalls em repugna greument;

prefereixo que amb calma ens mostrem assenyades,

i no em plauen aquestes beguines esverades

d’un honor eriçat de mil urpes i dents

que al primer mot ja es llancen a esguerrar els pretendents:

que el Cel em guardi sempre de semblant sensatesa!

Jo vull una virtut que no gasti feresa,

i crec que d’un refús la discreta fredor

no té pas menys poder d’allunyar un seductor.

ORGON

Ja us entenc, no us penseu, però això no m’enganya.

ELMIRA

M’admira novament feblesa tan estranya.

¿Què em diria la vostra greu incredulitat

si us poguessin fer veure que us han dit veritat?

ORGON

Veure?

ELMIRA Exacte.

ORGON Romanços.

ELMIRA ¿I si trobés manera

de fer-vos-ho albirar sota una llum planera?

ORGON

Tot rondalles.

ELMIRA Quin home! Però almenys responeu.

Ja no us demano pas que per ara ens cregueu;

suposem que en un lloc des d’on es pugui emprendre,

clarament us ho féssim veure, sentir i comprendre.

Què diríeu llavors del vostre home de bé?

ORGON

Doncs en tal cas diria… és clar, no res… ja ho sé,

perquè això és impossible.

ELMIRA L’engany massa temps dura,

ja n’hi ha prou de titllar-me la boca d’impostura.

Ara caldrà per gust, i sense ni un sol crit,

que us faci testimoni de tot això que hem dit.

ORGON

D’acord: us prenc pel mot. Vull veure la destresa

que hi poseu, i què feu per complir la promesa.

ELMIRA

Doncs feu-lo venir amb mi.

DORINA Mireu que és astuciós

i sorprendre’l serà potser dificultós.

ELMIRA

No: és fàcil enganyar-se amb allò que s’estima,

i sempre l’amor propi a equivocar-se anima.

(Parlant a Cleant i a Mariana.)

Ara feu-lo baixar. I no torneu aquí.





ESCENA 4


Elmira, Orgon

ELMIRA

Ara, sota la taula, us heu d’amagar així.

ORGON

Com?

ELMIRA Amagar-vos bé és un punt necessari.

ORGON

Per què sota la taula?

ELMIRA Déu meu! Voleu entrar-hi?

Jo tinc un pla pensat, i vós judicareu.

Fiqueu-vos-hi, si us plau; llavors, quan hi sereu,

mireu que no se us vegi i estigueu en silenci.

ORGON

Soc massa complaent, no és pas que això em convenci;

però d’aquesta empresa, veurem si us en sortiu.

ELMIRA

No tindreu per queixar-vos, em sembla, cap motiu.

(Al seu marit, sota la taula.)

Haig de tocar un assumpte de mena un xic severa:

no us escandalitzeu, si us plau, de cap manera.

Digui el que pugui dir, tot m’ha de ser permès,

que és només per convence-us, tal com us ho he promès.

Amb amables tendreses, que la força m’hi encalça,

faré caure la màscara a aquesta ànima falsa,

li inflamaré, amatent, els desitjos ultrats,

i li obriré la porta a fer temeritats.

Com que és només per vós, per fer-lo descompondre

el meu cor als seus focs fingirà de respondre,

però jo ho deixaré quan vós us rendireu,

i no anirà la cosa més lluny del que voldreu.

Vós li haureu d’aturar l’ardor forassenyada,

quan cregueu que la cosa està massa avançada,

i salvar la muller, que no es vol exposar

més enllà del que calgui per fer-vos veure-hi clar:

és el vostre interès; i doncs el vostre deure,

i… ja ve. Ara amagueu-vos, i no us deixéssiu veure.





ESCENA 5


Tartuf, Elmira, Orgon

TARTUF

M’han dit que en aquest lloc em volíeu parlar.

ELMIRA

Sí. Tinc alguns secrets que em convé revelar.

Abans, però, tanqueu la porta amb rapidesa,

i mireu bé pertot, que no vull cap sorpresa.

Un altercat semblant a aquest de fa un moment

no és el que ens cal aquí, ni molt remotament.

No s’havia vist mai sorpresa tan temible;

Damís m’ha alçat per vós una querella horrible,

i heu pogut comprovar que he fet un gran esforç

per trencar-li els propòsits i calmar-li els transports.

El trasbals, és ben cert, m’ha deixat tan torbada

que ni de desmentir-lo he tingut la pensada;

però, gràcies a Déu, tot ha acabat millor

i les coses estan en bona situació.

L’afecte que aquí us tenen ha calmat el temperi

i el meu marit no us creu inductor d’adulteri.

Per esquivar els judicis de la gent maldient,

vol que estiguem plegats en tot punt i moment;

i és per això que puc, sense ser censurada,

trobar-me tota sola amb vós aquí tancada,

i obrir-vos ara a l’ample un cor bategador

potser massa amatent a abraçar el vostre ardor.

TARTUF

Aquest discurs se’m fa difícil de comprendre,

que fa poc no parlàveu amb un estil tan tendre.

ELMIRA

Si per aquell refús encara esteu ofès,

en el cor d’una dona veig que no sou entès!

I que ben poc sabeu el que en el fons dispensa

quan amb tanta feblesa el veieu que es defensa!

Sempre el nostre pudor combat en tals moments

allò que pot donar-nos més tendres sentiments.

Per raons que trobem en l’amor que ens domina

també trobem per dir-lo una vergonya fina;

ens defensem d’entrada; però el posat estret

ja deixa veure prou que el nostre cor es ret,

que al desig per honor la boca se’ns oposa,

i que semblants refusos prometen tota cosa.

Això sens dubte és fer-vos una greu confessió,

i a la nostra modèstia donar poca ocasió;

però un cop la paraula ja ha estat alliberada,

creieu que a aturar el noi m’hauríeu vist llançada?

¿Creieu, si us plau, que hauria amb tanta mansuetud

escoltat aquest cor d’ardent sol·licitud?

¿M’hauria pres la cosa tal com heu vist que feia,

si l’alt oferiment d’aquest cor no m’atreia?

I així, quan jo mateixa us he volgut forçar

a refusar el casori acabat d’anunciar,

¿tal determinació no us ha empès a comprendre

que sentia per vós un interès ben tendre?

¿I que m’enutjaria que l’enllaç que es resol

forcés que compartís un cor que vull tot sol?

TARTUF

És sens dubte, senyora, una dolçor extremada

sentir aquestes paraules d’una boca estimada:

una mel que em fa córrer pel cos i l’esperit

un goig tan delicat com mai no l’he sentit.

Que la joia de plaure-us és la meva mesura

i en els vostres desitjos té el meu cor la ventura;

però aquest cor us prega aquí la llibertat

de gosar un xic dubtar de tal felicitat.

Jo puc creure aquests mots una honesta arteria

per fer-me renunciar al llaç que s’anuncia;

i si puc explicar-me ben lliurement amb vós,

no em fiaré d’uns mots tan afalagadors,

si algun d’aquests favors, pels quals guardo esperança,

d’això que han pogut dir no em ve a donar fermança

i a plantar-me dins l’ànima una fe sense fi

en les dolces bondats que vós teniu amb mi.

ELMIRA (Tossint per advertir el marit.)

Doncs ¿què, voleu anar amb tanta rapidesa,

i d’un cor tot de sobte esgotar la tendresa?

Una es força a mostrar-vos el cor tot amorós;

però això sembla, encara, que és massa poc per vós,

i així, doncs, per donar-vos prova de benvolença,

fins als últims favors cal dur la complaença?

TARTUF

Com menys un bé es mereix, menys es gosa esperar.

Els dubtes amb discursos fan de mal dissipar.

Un fàcilment somia una sort ben xiroia,

i abans que no pas creure-hi en vol gaudir la joia.

Jo, que de vós tan poc mereixo les bondats,

dubto del goig guanyat amb les temeritats;

i no creuré pas res, si vós abans, senyora,

amb efusions reals no us mostreu fiadora.

ELMIRA

Déu meu, el vostre amor és un tirà ferreny,

i amb un estrany neguit ve a contorbar-me el seny!

Com pren damunt els cors furiosa senyoria,

i amb quina gran violència abasta allò que tria!

¿El vostre encalçament no es pot tan sols frenar,

ni podeu concedir-me un temps per respirar?

¿Trobeu bé mantenir postura tan severa

i voler sense treva les coses que un espera,

i abusar amb contumàcia i amb esforç tan penós,

de la flaca que heu vist que us demostren per vós?

TARTUF

Si veieu amb bons ulls aquests meus homenatges,

per què me’n refuseu segurs testimoniatges?

ELMIRA

Però ¿com accedir a això que vós voleu,

sense fer ofensa al Cel, del qual sempre parleu?

TARTUF

Si només és el Cel qui al meu desig s’oposa,

apartar un tal obstacle per mi és poqueta cosa,

i això no cal que freni el vostre dolç ardor.

ELMIRA

Amb els càstigs del Cel, ens han fet tant terror!

TARTUF

Jo bé us puc dissipar aquestes pors risibles,

que sé l’art d’esborrar els escrúpols possibles.

El Cel prohibeix, és cert, alguns contentaments;

(és un malvat qui parla)

però hi podem tractar certs acomodaments;

segons necessitat, existeix una ciència

per relaxar els grillons de la nostra consciència,

i de rectificar el mal de tota acció

amb la mera puresa de la nostra intenció.

En tals secrets, senyora, molt em plaurà instruir-vos;

i no haureu de fer més que deixar conduir-vos.

Satisfeu-me el desig, i no tingueu pas por:

jo us responc de tot mal que sigui pagador.

Tossiu molt fort, senyora.

ELMIRA Sí, és una peripècia.

TARTUF

No us hi aniria bé un xic de regalèssia?

ELMIRA

És un mal refredat, com queda ben palès,

i totes les essències del món no hi podran res.

TARTUF

Això és empipador.

ELMIRA Més del que dir sabria.

TARTUF

Bé, doncs, el vostre escrúpol fàcilment es pal·lia:

us puc assegurar un perfecte secret,

el mal està en la gala que després n’hàgim fet;

només l’escàndol públic fa que no se’ns dispensi,

que és pecat perdonat el pecat en silenci.

ELMIRA (Després de tornar a tossir.)

M’adono, doncs, que cal resoldre’s a cedir,

i que a atorgar-ho tot ja vulgui consentir,

i que amb poc menys que això jo ja no puc pretendre

que us sentiu satisfet i que ens puguem entendre.

És sens dubte enutjós haver de tòrcer el braç,

i és ben bé a desgrat meu que franquejo aquest pas;

però si us obstineu a evitar que respiri,

i ja no creieu res del que jo pugui dir-hi,

i voleu una prova que us sigui convincent,

és hora que acontenti aquest desig ardent.

Si el meu consentiment comporta cap ofensa,

pitjor per qui m’obliga per força a tal fallença;

la culpa no podran carregar-me-la a mi.

TARTUF

Sí, tot va a càrrec meu; perquè la cosa en si…

ELMIRA

Obriu, si us plau, la porta, i mireu si ens espia

el meu marit aquí des de la galeria.

TARTUF

Quina necessitat teniu de fer-ne cas?

Entre nosaltres: l’home es deixa dur pel nas;

de les nostres trobades ja se n’ha fet un deure,

i jo l’he dut al punt de veure sense creure.

ELMIRA

No hi fa pas res: sortiu, us ho prego, un moment,

i mireu allà a fora pertot exactament.





ESCENA 6


Orgon, Elmira

ORGON (Sortint de sota la taula.)

Aquest és, ho confesso, un home abominable.

I no me’n sé avenir, tot plegat m’endiabla.

ELMIRA

Què, ja no podeu més? Doncs no us rigueu de mi.

Torneu sota la taula: no és hora de sortir.

Espereu-vos a veure les coses més segures,

i no us fieu només de simples conjectures.

ORGON

Mai res de tan malvat no ha sortit de l’infern.

ELMIRA

Déu meu! Mai no heu de creure el primer indici extern.

Deixeu-vos ben convèncer, abans de pronunciar-vos,

i no us precipiteu, que podríeu errar-vos.

(Fa posar el marit darrere seu.)





ESCENA 7


Tartuf, Elmira, Orgon

TARTUF

Tot conspira, senyora, pel meu contentament:

he escodrinyat a fons aquest apartament;

no s’hi troba ningú; i aquesta ànima ansia…

ORGON (Aturant-lo.)

Alto! Massa correu per l’amorosa via,

i d’aquesta manera no us heu d’apassionar!

Ai, ai, l’home de bé, que em volia afaitar!

M’esposàveu la filla, i volíeu la dona!

Si que a les temptacions el vostre cor s’abona!

He dubtat llargament que això fos veritat,

pensant sempre si a l’últim es veuria afirmat;

però no cal esprémer fins al fons l’evidència:

en tinc prou amb això, no em cal més experiència.

ELMIRA (A Tartuf.)

És contra el meu humor que he fet això d’aquí;

però m’he vist forçada a tractar-vos així.

TARTUF

I ara! Creieu…?

ORGON Au, vinga, si us plau, prou de sonsònia.

Desallotgeu la casa, sense més cerimònia.

TARTUF

Volia…

ORGON Prou discursos, que ens hi faríem mal:

ara mateix, de pressa, heu de deixar el casal.

TARTUF

Sou vós qui el deixarà, vós que el creieu merèixer:

el casal em pertany, i us ho faré conèixer,

i us ben demostraré que en va recorrereu

a aquests trucs miserables per poder-me fer reu,

i que injuriar-me així no us guanya cap dretura,

que sé prou com confondre i punyir la impostura,

venjar el Cel que ofeneu, i fer-vos penedir

a tots els que parleu d’obligar-me a sortir.





ESCENA 8


Elmira, Orgon

ELMIRA

Doncs què és aquest llenguatge? I això que significa?

ORGON

A fe que estic confós, i no ric gens ni mica.

ELMIRA

Com?

ORGON Veig la meva culpa en tot això que ha dit.

I aquesta donació ara m’estreny el pit.

ELMIRA

Una donació…?

ORGON Sí, és una cosa feta,

però hi ha una altra cosa encara que m’inquieta.

ELMIRA

I doncs?

ORGON Ja ho sabreu tot. Però pugem a dalt

a veure si l’arqueta és encara al casal.





ACTE V





ESCENA 1


Orgon, Cleant

CLEANT

On aneu tan de pressa?

ORGON Jo què sé!

CLEANT Jo diria

que ara cal comentar en bona companyia

tot el que es pugui fer en aquest accident.

ORGON

El cas d’aquella arqueta m’inquieta enterament;

més que les altres coses, aquesta em desespera.

CLEANT

Tan greu és el misteri que l’arqueta arrecera?

ORGON

Un dipòsit que Argàs, l’amic que planyo tant,

va voler confiar-me, en el secret més gran:

per això va escollir-me, abans de la fugida;

i és un plec de papers, on els béns i la vida,

segons que em confessava, hi té del tot lligats.

CLEANT

I per què en altres mans els heu abandonats?

ORGON

Doncs va ser, francament, per un cas de consciència:

vaig anar al meu traïdor a fer-n’hi confidència;

i el seu raonament em va saber enganyar

per donar-li l’arqueta i fer-la custodiar,

a fi que, per negar, si el cas s’investigava,

tingués l’escapatòria de mentir sense trava,

amb la meva consciència en plena llibertat

per fer greus juraments contra la veritat.

CLEANT

Doncs teniu mala peça, si entenc bé l’evidència,

i aquesta donació, i aquesta confidència,

són, si deixeu parlar el meu enteniment,

actuacions decidides massa lleugerament.

Us poden dur molt lluny amb semblant equipatge;

i, en el cas d’un que us porta tot aquest avantatge,

collar-lo fort ha estat un risc desassenyat,

i hauríeu fet més bé per un camí més grat.

ORGON

Que sota un bell semblant de devoció tan alta

s’hi amagui un cor tan doble, una ànima malalta!

I jo que l’acollia quan captava al carrer…

s’ha acabat, renuncio a tota gent de bé:

en tindré sempre més un horror espantable,

i amb ells penso portar-me molt pitjor que un diable.

CLEANT

Ja us torneu a enfilar amb arravatament!

No sabeu endolcir aquest temperament;

a la dreta raó la vostra no es convida,

i d’un extrem a l’altre us llanceu de seguida.

Ja heu vist el vostre error, i ja heu reconegut

que heu estat la joguina d’una falsa virtut;

però per corregir-vos, ¿quina raó us demana

de caure en una errada encara més bajana,

i que amb el cor roí d’un pèrfid barater

confongueu ara els cors de tota gent de bé?

Així, perquè un bergant us enganyi amb audàcia

sota el pompós esclat d’una austera fal·làcia,

¿preteneu que tothom deu ser igualment pastat,

i que avui ja no es troben devots de veritat?

Deixeu als llibertins tan nècies descreences;

destrieu la virtut del que en són aparences,

i mai no us arrisqueu a un judici final,

mireu de mantenir-vos al punt mitger, com cal:

guardeu-vos, si pot ser, d’honorar la impostura,

però al zel veritable no imposeu la censura;

i si volguéssiu caure en una extremitat,

valdrà més que pequeu d’aquest altre costat.





ESCENA 2


Damís, Orgon, Cleant

DAMÍS

Què, pare? És veritat que un bord us amenaça?

¿I que tot benifet al seu record fracassa,

i que el seu vil orgull, digne d’un foc furiós,

de les vostres bondats se n’arma contra vós?

ORGON

Sí, fill, i del dolor me’n cremen fins les celles.

DAMÍS

Si m’ho deixeu a mi, li tallo les orelles:

contra tanta insolència no ens podem arronsar;

soc jo, d’una vegada, qui us n’ha d’alliberar,

i per tancar l’assumpte, el batré a garrotades.

CLEANT

Així parlen els joves, amb boques inflamades.

Modereu, us ho prego, aquests esclats extrems:

que vivim sota un regne i ens trobem en un temps

en què per la violència esguerrem les empreses.





ESCENA 3


Senyora Pernelle, Mariana, Elmira, Dorina, Damís, Orgon, Cleant

SENYORA PERNELLE

Què hi ha? Aquí m’assabento de terribles sorpreses.

ORGON

Sí, estranyes novetats que he vist amb aquests ulls,

i ja veieu el preu que em paguen pels aculls.

Amb compassió recullo un home en la misèria,

com un germà l’estatjo a casa, en santa dèria;

de favors cada dia el cobreixo fins dalt;

li dono inclús la filla i tot el meu cabal;

i el pèrfid, l’execrable, al mateix temps s’abona

al tenebrós propòsit de corrompre’m la dona,

i no content encara amb aquests vils malfets,

em gosa amenaçar amb els meus benifets,

i vol, per ensorrar-me, amb tots els avantatges

cedits pels meus incauts favors i patronatges,

privar-me dels meus béns, que jo li he transferit,

i reduir-me al punt d’on jo l’he recollit.

DORINA

Ai, pobre home!

SENYORA PERNELLE Fill meu, em costa molt de creure

que hagi comès un acte tan negre contra el deure.

ORGON

Com?

SENYORA PERNELLE

Els homes de bé sempre són envejats.

ORGON

Mare, què voleu dir amb els vostres dictats?

SENYORA PERNELLE

Que a casa vostra es viu d’una estranya manera,

i que ja sé la tírria que aquest home us genera.

ORGON

Què hi té a veure la tírria, amb això que us hem dit?

SENYORA PERNELLE

Us ho he dit cent vegades d’ençà que éreu petit:

la virtut a la terra és sempre perseguida;

mor l’envejós i encara l’enveja es manté amb vida.

ORGON

Però això què té a veure amb aquests fets passats?

SENYORA PERNELLE

Segur que ja us n’han dit cent mil barbaritats.

ORGON

Ja us he dit que ho he vist en tota l’aparença.

SENYORA PERNELLE

Dels llavis maldients la malícia és immensa.

ORGON

Mare, em faríeu perdre. Us dic i ara us redic

que he vist amb els meus ulls aquest crim tan inic.

SENYORA PERNELLE

Les llengües sempre tenen prou verí per despendre,

i aquí baix no hi ha res que se’n pugui defendre.

ORGON

Vet aquí una raó de sentit imprevist.

Us dic que jo ho he vist, amb aquests ulls ho he vist,

allò que en diuen «vist»: ¿us ho hauré de rebatre

cent cops a les orelles, i cridar més que quatre?

SENYORA PERNELLE

Déu meu, massa sovint l’aparença ens distreu:

no sempre és assenyat jutjar sobre el que es veu.

ORGON

M’enceneu!

SENYORA PERNELLE

La natura falsos dubtes excreta,

i molt sovint el bé com a mal s’interpreta.

ORGON

¿Haig doncs d’interpretar com a caritatiu

que em desitgi la dona?

SENYORA PERNELLE Cal tenir un bon motiu

per acusar la gent de la primera cosa,

i hauríeu d’esperar que fos ben bé desclosa.

ORGON

Punyeta! La manera d’estar-ne ben segur?

¿Havia d’esperar que, sota aquest ull nu,

ell fes… Mare, em faríeu dir alguna animalada.

SENYORA PERNELLE

De pur fervor li veig l’ànima embolcallada;

i jo de cap manera no em puc ficar al sentit

que l’home hagi intentat les coses que s’han dit.

ORGON

Si no fóssiu ma mare, no sé pas què us diria:

no sabeu tot això com caram m’enrabia!

DORINA

Aquí teniu les tornes d’aquest món cantellut:

vós no volíeu creure, i ara no sou cregut.

CLEANT

Estem perdent el temps en bagatel·les pures,

i caldria esmerçar-lo a prendre ja mesures.

No ens podem adormir al risc d’aquest bergant.

DAMÍS

Què? La seva insolència arribaria a tant?

ELMIRA

Francament, jo no crec tal instància possible,

la seva ingratitud fora massa visible.

CLEANT

Doncs no us en fieu gens: ja trobarà els ressorts

per donar contra vós prou raó al seu esforç;

i per molt menys que això, el greu pes d’una secta[24]

porta la bona gent al suplici directe.

Deixeu-m’ho dir un cop més: armat amb el que té

no l’hauríeu hagut de collar mai tan bé.

ORGON

Cert; però què hi farem? L’orgull d’aquest sapastre

m’ha fet saltar la bilis fins a dur-me al desastre.

CLEANT

Voldria, de tot cor, que entre vosaltres dos

restablíssiu la pau, per molt poquet que fos.

ELMIRA

Si hagués sabut que l’home tenia semblants armes

ja no hauria donat ocasió a tals alarmes,

i els meus…

ORGON (A Dorina, veient arribar el senyor Lleial.)

Què vol aquest? Aneu-ho a veure aviat.

Si que estic perquè em vinguin a veure en tal estat!





ESCENA 4


Senyor Lleial, Senyora Pernelle, Orgon, Damís, Mariana, Dorina, Elmira, Cleant

SENYOR LLEIAL

Bon dia, germaneta; us ho prego, em plauria

de parlar amb el senyor.

DORINA Doncs està en companyia,

i no sé si pot rebre ara mateix ningú.

SENYOR LLEIAL

Creieu que no he vingut aquí per ser importú.

El que haig de dir-li em penso que no li ha de desplaure,

que vinc per una cosa que només li pot plaure.

DORINA

Com us dieu?

SENYOR LLEIAL Digueu-li només que vinc de part

del bon senyor Tartuf, que no tingui reguard.

DORINA

Aquí fora hi ha un home, de conducta cortesa,

que Tartuf us envia per alguna comesa

que diu que us ha de plaure.

CLEANT Heu d’anar a veure el què:

qui deu ser aquest bon home, saber què pot voler.

ORGON

Qui sap si ve, potser, per fer alguna avinença:

quins sentiments li hauria de mostrar en aparença?

CLEANT

Doncs el ressentiment l’hauríeu d’amagar;

i si parla d’acord, prou us convé escoltar.

SENYOR LLEIAL

Salut, que Déu confongui qui us faci mal un dia,

i us sigui favorable així com jo voldria!

ORGON

Aquest principi lliga amb el meu jutjament,

i vaticina ja algun arranjament.

SENYOR LLEIAL

Tota la vostra casa m’ha estat sempre molt cara,

i ja era servidor del vostre senyor pare.

ORGON

Senyor, sento vergonya i us demano perdó,

que no sé el vostre nom ni em sou coneixedor.

SENYOR LLEIAL

Em dic Lleial, senyor, nadiu de Normandia,

soc agutzil de vara, cosa que a algú enrabia.

Tinc de fa quaranta anys, gràcies a Déu, l’honor

d’exercir aquest bell càrrec amb remarcat fervor,

i ara jo us vinc, senyor, amb la vostra acordança,

a fer saber l’abast d’una certa ordenança…

ORGON

Així, doncs, sou aquí…?

SENYOR LLEIAL Senyor, sense passió:

just un requeriment, ni tan sols citació,

una ordre de marxar de casa tots vosaltres,

treure els mobles d’aquí, i deixar lloc a uns altres,

sense més dilació, com a la llei escau…

ORGON

Jo, haig de sortir de casa?

SENYOR LLEIAL Doncs sí, senyor, si us plau.

La casa ara mateix, com sabeu per la resta,

al bon senyor Tartuf pertany sense contesta.

Dels vostres béns, des d’ara, ell n’és l’amo i senyor,

en virtut d’un contracte del qual soc portador:

i tot s’hi troba en regla, és ben inqüestionable.

DAMÍS

Tant desvergonyiment és del tot admirable.

SENYOR LLEIAL

Senyor, no soc aquí per tractar res amb vós;

vinc pel senyor, assenyat, amable i respectuós,

que d’un home de bé sap massa la condícia

per voler-se oposar al dret de la justícia.

ORGON

Però…

SENYOR LLEIAL

Senyor, sé prou que ni per un milió

consentiríeu mai alçar una rebel·lió,

i que doncs permetreu, com a honrada persona,

que executi les ordres que la justícia em dona.

DAMÍS

Perfectament podríeu, sobre aquest redingot,

senyor agutzil de vara, atreure el meu garrot.

SENYOR LLEIAL

Feu que calli aquest noi o vulgueu retirar-lo,

senyor. Em sabria greu haver de denunciar-lo,

i fer-vos aparèixer al meu procés verbal.

DORINA

Aquest senyor Lleial sembla ben deslleial!

SENYOR LLEIAL

Pels ciutadans honrats sento delicadesa,

i si he volgut, senyor, assumir tal comesa

ha estat per obsequiar-vos i per fer-vos plaer,

i evitar-vos així l’enutjós desplaer

que us enviïn algú de mena més severa,

que hauria procedit de menys dolça manera.

ORGON

¿Pot haver-hi, potser, designis més extrems

que treure algú de casa?

SENYOR LLEIAL Se us concedeix un temps,

i fins demà mateix atorgo demorança,

senyor, a l’execució de la nostra ordenança.

Vindré tan solament a passar aquí la nit,

amb deu homes dels meus, sense fer cap brogit.

Una formalitat, si us plau, que això comporta

és que em lliureu les claus, a la nit, de la porta.

Tindré cura de no torbar-vos el descans

i no permetré noses que siguin redundants.

Però demà, al matí, deixeu el domicili

i endugueu-vos d’aquí fins l’últim utensili:

els meus homes vindran, que ja els he triat forts,

a ajudar-vos en tot, i a fer els deguts transports.

Em penso que no es pot obrar amb més deferència,

i així com ara us tracto amb aquesta indulgència,

us conjuro, senyor, a procedir igualment

i a no posar al meu càrrec ni un sol impediment.

ORGON

Amb quin gust donaria, per rematar la festa,

els cent millors lluïsos de la hisenda que em resta,

per poder sobre aquest babau descarregar

el cop de puny més fort que es pugui mai donar!

CLEANT

Calma, no ho espatllem.

DAMÍS Amb audàcia tan rara,

feina tinc a aguantar-me, que la mà se’m dispara.

DORINA

Amb aquest llamp d’esquena, creieu, senyor Lleial,

que uns quants cops de garrot no us hi farien mal.

SENYOR LLEIAL

Podria castigar paraules tan infames,

que també denuncio les noies i les dames.

CLEANT

Acabem-ho, senyor: ja n’hi ha prou, de parlar;

doneu-nos el paper, i deixeu-nos estar.

SENYOR LLEIAL

A reveure. Que el Cel us tingui en alegria!

ORGON

I tant de bo us confongui, a tu i a qui t’envia!





ESCENA 5


Orgon, Cleant, Mariana, Elmira, senyora Pernelle, Dorina, Damís

ORGON

Així, doncs, ja ho veieu, mare, si tinc raó,

i jutgeu vós mateixa per l’última actuació:

la seva iniquitat sabeu per fi com era?

SENYORA PERNELLE

N’estic esgarrifada, i caic de la figuera!

DORINA

Us lamenteu a tort, i a tort el censureu,

que el seu piadós propòsit s’ha confirmat arreu:

en l’amor del proïsme el seu cor s’assaona;

ell sap que els béns corrompen el seny de la persona,

i, per caritat pura, l’home us vol retirar

tot entrebanc que us privi de poder-vos salvar.

ORGON

Calleu! És el que cal cridar-vos cada dia.

CLEANT

Pensem, doncs, quin consell des d’ara us convindria.

ELMIRA

Heu de fer veure al món l’audàcia de l’ingrat.

El procés destrueix el contracte pactat;

i la seva vilesa sorgirà tan immensa

que no se’n sortirà tan bé com tothom pensa.





ESCENA 6


Valeri, Orgon, Cleant, Elmira, Mariana, etc.

VALERI

Amb recança, senyor, us vinc ara a afligir;

però un perill molt pròxim m’empeny a intervenir.

Un amic, que m’és car per amistat ben tendra

i que sap l’interès que en vós jo arribo a prendre,

ha violat pel meu bé, en un fet delicat,

el secret requerit en els afers d’Estat,

i m’envia una nota que rectament llegida

us forçarà al partit d’una rabent fugida.

El bergant que tant temps us ha dut enganyat,

davant el nostre Príncep, fa una hora, us ha acusat,

i li ha dut, per fer encara l’acusació completa,

d’un criminal d’estat una important arqueta,

de la qual, amb menyspreu de tot deure contret,

heu estat conservant el culpable secret.

Desconec el detall del crim que se us raona,

però ja corre l’ordre que us cerca la persona;

i ell mateix, per vetllar que així es faci complir,

amb l’oficial vindrà que us ha de detenir.

CLEANT

Ja té afermats els drets; i és per aquesta via

que el traïdor es vol fer l’amo de la hisenda que ansia.

ORGON

L’home és, us ho confesso, un maligne animal!

VALERI

Qualsevol distracció us seria fatal.

Ja tinc, per conduir-vos, la carrossa a la porta,

amb mil lluïsos d’or trets de la caixa forta.

No perdem més el temps: el tret és fulminant,

i aquests atacs només s’esquiven escapant.

A dur-vos en segur m’ofereixo amb la vida,

i vull acompanyar-vos en tota la fugida.

ORGON

Ai, tot el que deuré als vostres dons extrems!

Per saber-vos-en grat em caldran més bons temps;

i ja demano al Cel que em sigui prou propici

per reconèixer un dia el vostre benefici.

Adeu: i no oblidéssiu, vosaltres…

CLEANT No us torbeu.

Germà, ens ocuparem de tot el que penseu.





ESCENA ÚLTIMA


Oficial, Tartuf, Valeri, Orgon, Elmira, Mariana, etc.

TARTUF

A poc a poc, senyor, no correu tan de pressa:

no trobareu refugi en una amable adreça,

que en nom del nostre Príncep aquí us fem presoner.

ORGON

Així, traïdor, em guardaves aquest tret pel darrer;

és el cop, malanat, amb què tu em sentencies,

i la pitjor perfídia mostres sense manies.

TARTUF

Els vostres improperis no em poden enfurir,

que el Cel m’ha ensenyat prou que tot s’ha de sofrir.

CLEANT

Tanta moderació confesso que m’inflama.

DAMÍS

Ves amb quina insolència es val del Cel, l’infame!

TARTUF

Tot el vostre furor ja no em pot estovar,

que no penso en res més que en el deure, i ja està.

MARIANA

En traureu molta glòria, de la present requesta,

que per vós la comesa és francament honesta.

TARTUF

En efecte, un encàrrec només pot ser gloriós,

si prové del poder que em mana venir a vós.

ORGON

Però ¿t’has recordat que el meu cor amigable,

malagraït, et treia d’un estat miserable?

TARTUF

Sí, sé tota l’ajuda que amb el temps n’he rebut,

però el voler del Príncep és un deure absolut.

D’aquest deure sagrat la justa prevalença

ofega en el meu cor tota reconeixença,

i sacrificaria a aquests vincles tan vells

amic, dona, parents, i a mi mateix amb ells.

ELMIRA

Impostor!

DORINA Com en sap, amb traïdora manera,

de fer-se un bell mantell del que tothom venera!

CLEANT

Però si és tan perfecte com ara declareu,

aquest zel que us empeny i del qual us armeu,

¿com és que us l’heu guardat fins al punt que us passava

que assetjant-li la dona aquest home us trobava,

i que no us decidiu a anar-lo a denunciar

fins que l’honor l’obliga a fer-vos expulsar?

I ja no cal parlar, perquè no us en desdeia,

del do del seu cabal que poc abans us feia;

però volent tractar-lo de culpable després,

per què vau accedir a acceptar-ne res més?

TARTUF (A l’oficial.)

Deslliureu-me, senyor, de tanta escridassada,

i compliu la vostra ordre, si us plau, d’una vegada.

L’OFICIAL

Sí, sens dubte triguem massa a fer-la complir;

que els vostres mots m’inviten, per cert, a requerir.

I per executar-la, seguiu-me de seguida

a la presó on des d’ara fareu la vostra vida.

TARTUF

Qui? Jo, senyor?

L’OFICIAL Sí, vós.

TARTUF I per què, la presó?

L’OFICIAL

No és a vós a qui jo n’haig de donar raó.

Recobreu-vos, senyor, d’una alarma tan dura.

Que vivim sota un príncep que odia la impostura,

que sap llegir en els cors, fent llum en les foscors,

i que no és enganyat per l’art dels impostors.

D’un fi discerniment la seva ànima armada

llança damunt les coses una recta mirada;

mai res no la sorprèn amb un fàcil accés,

i la seva raó no cau en cap excés.

Dona a la gent de bé una glòria sens mida,

però mai amb ceguesa aquest zel no desbrida,

i l’amor pels sincers no li lleva el rigor

amb tot allò que els falsos provoquen en horror.

Aquest no era pas fet per poder-lo sorprendre,

que de paranys més fins ja s’ha sabut desprendre.

Va penetrar d’entrada, amb viva claredat,

els replecs del seu cor, tan plens de falsedat.

Venint-vos a acusar, ell mateix es traïa,

i l’equitat suprema, amb fina doctoria,

ha descobert al Príncep un rufià malfamat,

de qui amb un altre nom estava ja informat;

i hi ha una rastellera de maleses notòries

que omplirien volums i més volums d’històries.

El monarca, en un mot, vers vós ha detestat

la seva ingratitud i la deslleialtat.

A les altres misèries hi ha afegit la darrera,

i només m’ha enviat sotmès al seu darrere

per veure fins on duia el seu atreviment

i fer que us confessés tot el procediment.

Sí, dels vostres papers, dels quals es creia l’amo,

vol que en vós el despulli, alhora que l’infamo.

Amb poder sobirà, trenca els requeriments

del contracte que el feia hereu dels vostres béns,

per mostrar que el seu cor sap, quan menys un hi pensa,

a una bona actuació donar la recompensa,

que mai, amb ell, el mèrit no es quedarà endarrer

i que, més que del mal, es recorda del bé.

DORINA

El Cel sigui lloat!

SENYORA PERNELLE Ara sí que respiro.

ELMIRA

Conclusió favorable!

MARIANA Qui hauria gosat dir-ho?

ORGON (A Tartuf.)

Doncs té, ja ho veus, traïdor…

CLEANT Germà, deixeu-ho estar,

a les indignitats no us vulgueu rebaixar;

deixeu al seu infecte destí aquest miserable,

i no afegiu res més al greu que l’endiabla:

desitgeu més aviat que el seu cor des d’aquí

al si de la virtut torni un dia per fi,

que corregeixi un viure de tan negra cobdícia

i pugui del gran Príncep endolcir la justícia,

i vós a tal bondat anireu decorós

a agrair com escau un tracte tan curós.

ORGON

Sí, molt ben dit: anem a ell amb alegria

a lloar les bondats que el seu cor ens envia.

Després, havent complert aquest deure primer,

els assumptes d’un altre ens caldrà satisfer,

i amb un dolç compromís coronar en fi en Valeri

la flama d’un amant sincer i de bell senderi.





DON JUAN

o

EL CONVIDAT DE PEDRA


Comèdia

Representada per primer cop

el 15 de febrer del 1665,

al Théâtre de la Salle du Palais-Royal.





PERSONATGES


DON JUAN, fill de Don Luis

ESGANARELL, criat de Don Juan

ELVIRA, muller de Don Juan

GUSMAN, escuder d’Elvira

DON CARLOS

} germans d’Elvira



DON ALONSO



DON LUIS, pare de Don Juan

FRANCESC, pobre

CARLOTA

} pageses



MARINA



PEROT, pagès

L’ESTÀTUA del Comanador

LA VIOLETTE

} lacais de Don Juan



RAGOTIN



SR. DIUMENGE, marxant

LA RAMÉE, espadatxí

SEGUICI de Don Juan

SEGUICI de Don Carlos i de Don Alonso, germans

UN ESPECTRE

L’escena té lloc a Sicília.





ACTE I





ESCENA 1


Esganarell, Gusman

ESGANARELL (Amb una tabaquera a la mà.) Per més que diguin Aristòtil i tota la filosofia, no hi ha ben res com el tabac: és la passió de la gent honrada, i el que viu sense tabac no és ni digne de viure. No tan sols engresca i purga els cervells humans, el tabac, sinó que a més a més instrueix les ànimes en la virtut; perquè amb el tabac s’aprèn a ser un home honrat. ¿No veus, així que n’has pres, de quina manera tan obsequiosa et comportes amb tothom, i com et ve de gust oferir-ne a dreta i a esquerra, siguis on siguis? Ni tan sols esperes que te’n demanin, sinó que inclús t’avances al desig de la gent: ja veus, doncs, si és cert o no que el tabac inspira sentiments d’honor i de virtut a tots els que en prenen. Però ja n’hi ha prou, d’aquest color. Tornem al nostre tema. De manera, estimat Gusman, que Dona Elvira, la teva mestressa, sorpresa per la nostra partida, ha emprès viatge darrere nostre, i que el seu cor, que el meu amo ha encès tan ardorosament, no ha pogut viure, segons dius, sense venir-lo a buscar. Vols que et digui, entre nosaltres, el que jo en penso? Em fa por que el seu amor no serà correspost, que el seu viatge fins a aquesta ciutat serà ben inútil, i que tant se valia que no us haguéssiu mogut de casa.

GUSMAN I per què, et torno a demanar? Si et plau, Esganarell, digue’m què és això que et pot inspirar aquesta por de tan mal averany! El teu amo ¿se t’ha sincerat sobre la qüestió, i t’ha dit potser que el seu ardor s’havia refredat fins al punt d’obligar-lo a fugir de nosaltres?

ESGANARELL No, i ara! Però jo, poc o molt, sé com van les coses, i sense que m’hagi dit res encara, ja m’hi jugaria qualsevol cosa que els trets van per aquí. És clar que em puc equivocar, però, vaja, en aquestes històries l’experiència m’ha ensenyat alguna coseta.

GUSMAN Així, ¿aquesta sortida tan imprevista pot ser una infidelitat de Don Juan? ¿De debò podria ferir d’aquesta manera els castos anhels de Dona Elvira?

ESGANARELL No, és que encara és jove i no té valor…

GUSMAN ¿Creus que un home de la seva condició faria una acció tan covarda?

ESGANARELL Ui, la seva condició! Vas bé si et penses que per la seva condició s’estaria de res.

GUSMAN Però els sagrats vincles del matrimoni l’obliguen.

ESGANARELL Ai, pobre Gusman, amic meu, ja t’asseguro jo que encara no tens ni idea de quina mena d’home és Don Juan!

GUSMAN No sé pas, certament, quina mena d’home pot ser, si de debò ens ha fet aquest ultratge. I no comprenc ni mica ni gota com, després de demostrar tant d’amor i d’impaciència, després de tants homenatges ansiosos, de tants vots, de tants sospirs i llàgrimes, de tantes cartes enfervorides, de tantes protestacions ardents i de tants juraments reiterats, i, en fi, després de mostrar-se prou ardorós per arribar a forçar, amb la seva passió, l’obstacle sagrat d’un convent, per aconseguir el favor de Dona Elvira, no comprenc poc ni gaire, et dic, com després de tot això ha pogut tenir cor de faltar a la seva paraula.

ESGANARELL Doncs a mi no em costa pas tant de comprendre-ho. I si coneguessis el murri, també tu trobaries que això és cosa molt fàcil per ell. Ei, jo no dic que hagi canviat de sentiments respecte a Dona Elvira, que d’això encara no en tinc la certesa: tu ja saps que em va manar que sortís abans que ell, i que d’ençà que ha arribat no m’ha dit ni ase ni bèstia; però, per precaució, et faré saber, inter nos, que Don Juan, el meu amo, és el miserable més gran que la terra hagi mai aguantat, un foll, un gos, un diable, un turc, un heretge, que no creu en el Cel, ni en Déu, ni en sants, ni en bruixes, que passa per aquesta vida com una autèntica bèstia bruta, com un garrí d’Epicur, com un Sardanàpal de debò, que fa el sord a totes les amonestacions cristianes que li puguin fer i que té per un munt de ximpleries tot el que nosaltres creiem. Tu dius que s’ha casat amb la teva mestressa, i jo et dic que, per la seva passió, hauria fet encara més, i que juntament amb ella s’hauria també casat amb tu, amb el seu gos i amb el seu gat. A ell un casament li costa ben poc d’emparaular: no fa servir altre parany per fer caure les dones; és un casador a tort i a dret, ell. Senyora, senyoreta, burgesa o pagesa, no n’hi ha mai cap que li sembli massa crua o massa cuita, i si et digués el nom de totes les dones amb qui s’ha casat no acabaríem ni aquest vespre. Veig que et sorprèn, això que et dic, i que canvies de color. Doncs això només és un esbós del personatge, i creu que per acabar-ne el retrat em caldrien unes quantes pinzellades més. N’hi ha prou amb dir que la ira del Cel algun dia el castigarà, i que més em valdria servir el dimoni que no pas a ell, i que m’obliga a veure tants horrors que jo ja voldria que fos qui sap on. Però un gran senyor malvat és una cosa terrible; li haig de ser fidel, mal que em pesi: en mi, la por fa l’ofici del zel, em frena els sentiments, i ben sovint m’obliga a aplaudir allò que la meva ànima detesta. Mira, ara justament ve a passejar per aquest palau: separem-nos. Però, escolta: t’he fet aquesta confidència amb tota la franquesa, i a la millor he estat una mica massa bocamoll. Ara bé, tingues present que si n’arribés ni una bufada a les seves orelles, jo cridaria ben fort que tu has mentit per la gola.





ESCENA 2


Don Juan, Esganarell

DON JUAN Amb qui parlaves, ara? Hauria dit que era el bon Gusman de Dona Elvira.

ESGANARELL Si fa no fa, pam més pam menys, una cosa així.

DON JUAN Era ell, doncs?

ESGANARELL Ell mateix.

DON JUAN I des de quan és a la ciutat?

ESGANARELL Des d’ahir al vespre.

DON JUAN I què el porta?

ESGANARELL Em sembla que ja us ho podeu imaginar.

DON JUAN La nostra fugida, potser?

ESGANARELL El pobre home hi està tot capficat, i ara me’n preguntava el què.

DON JUAN I tu, què li has fet de resposta?

ESGANARELL Que no me n’havíeu dit res.

DON JUAN Però, vejam, què en penses tu, de tot plegat? ¿Per on t’imagines que van els trets?

ESGANARELL Doncs jo crec, sense voler-vos ofendre, que teniu algun nou amor entre cap i coll.

DON JUAN Ho creus?

ESGANARELL Sí.

DON JUAN Doncs a fe que no t’equivoques. I t’haig de confessar que un altre objectiu m’ha escombrat Elvira del pensament.

ESGANARELL Ah, Déu meu! Em conec el meu Don Juan pel cap dels dits, i tinc el vostre cor per l’aventurer més gran del món: li agrada passejar de compromís en compromís, i no li agrada gaire quedar-se en lloc precís.

DON JUAN I, digues, no trobes que tinc raó de fer com faig?

ESGANARELL Senyor…

DON JUAN Vinga, parla!

ESGANARELL I és clar que teniu raó, si vós ho voleu. No us puc pas dir que no. Però si vós no ho volguéssiu, potser ja seria tota una altra història.

DON JUAN Doncs au, digues! Et dono la llibertat de parlar i d’exposar-me els teus sentiments.

ESGANARELL En aquest cas, senyor, us diré francament que no aprovo gens ni mica el vostre mètode, i que això d’amorejar a tort i a dret ho trobo molt mal fet.

DON JUAN Doncs, què? ¿Voldries que ens haguéssim de comprometre amb la primera que ens estovés el cor, que renunciéssim al món per ella, i que ja no tinguéssim ulls per ningú més? Ves quina ximpleria no fora vantar-se del fals honor de ser fidel, enterrar-se per sempre en una passió, i ser mort des de la primera joventut davant totes les altres belleses que ens poguessin alegrar la vista! No, no: la constància només és bona pels ridículs; totes les dones maques tenen dret a enlluernar-nos, i l’avantatge d’haver estat la primera de sortir-nos al pas no ha de privar les altres de les justes pretensions que totes elles puguin tenir sobre els nostres cors. El que és a mi, la bellesa m’embadaleix allà on la trobi, i cedeixo ben fàcilment a la dolça violència amb què ens arrossega. Per més compromès que estigui, l’amor que jo sento per una dona no compromet la meva ànima a fer una injustícia a les altres; jo conservo un parell d’ulls per veure els mèrits de totes elles, i reto a cadascuna els homenatges i els tributs a què ens obliga la natura. Passi el que passi, no puc pas negar el meu cor a tot allò que em sembla digne d’amor, i així que una cara bonica me’l demana, si en tingués deu mil, deu mil n’hi donaria. Les inclinacions naixents, després de tot, tenen uns encisos inexplicables, i tot el plaer de l’amor està en el canvi. No hi ha un goig més exquisit que vèncer, amb cent homenatges, el cor d’una dona jove; anar veient, dia per dia, els progressos que hi fas; combatre, amb exaltacions, amb llàgrimes i amb sospirs, l’innocent pudor d’una ànima que no vol retre les armes; forçar pas a pas totes les petites resistències que ella ens oposa; esvair els escrúpols de què fa gala, i menar-la de mica en mica allà on la volem fer venir. Però, un cop ja n’ets l’amo, no et queda res més a dir ni a desitjar; tota la bellesa de la passió s’ha acabat, i t’adorms en la tranquil·litat d’aquell amor, si cap nova perspectiva no ve a desvetllar-te els desitjos i a presentar al teu cor els atractius encisos d’una conquesta nova. En fi, no hi ha res tan dolç com triomfar contra la resistència d’una bella persona, i jo en aquest tema tinc l’ambició dels conqueridors, que aletegen perpètuament de victòria en victòria i no poden decidir-se a posar fre als seus anhels. No hi ha res que pugui aturar la impetuositat dels meus destijos: tinc un cor capaç d’estimar tota la terra; i, com Alexandre, voldria que hi hagués altres mons per poder-hi estendre les meves conquestes amoroses.

ESGANARELL Verge, i com us expliqueu! Sembla talment que us ho hàgiu après de memòria. Parleu ben bé com un llibre.

DON JUAN Què hi tens a dir, tu, en tot això?

ESGANARELL Francament, què hi tinc a dir…, no ho sé. És que gireu les coses d’una mena de manera que sembla que tingueu raó; i, en canvi, és ben clar que no en teniu. Duia el cap ple de les idees més assenyades del món per dir-vos, i el vostre discurs me les ha embullades totes. Deixem-ho córrer: una altra vegada posaré els meus raonaments per escrit, abans de discutir amb vós.

DON JUAN Faràs bé.

ESGANARELL Però, senyor, ¿entraria encara en el permís que m’heu donat si us digués que estic una mica escandalitzat de la mena de vida que feu?

DON JUAN Què vols dir? Quina mena de vida faig?

ESGANARELL Una de molt bona. Però, per exemple, això que us caseu un cop cada mes…

DON JUAN Vols cosa més agradable?

ESGANARELL És veritat, ja endevino que això ha de ser molt agradable i divertit, i jo m’hi avindria prou si no hi hagués cap mal, però, senyor, burlar-se així d’un misteri sagrat, i…

DON JUAN Ves, ves, això és un assumpte entre el Cel i jo, i prou que el resoldrem plegats, sense que tu t’hi hagis de capficar.

ESGANARELL A fe! Senyor, sempre he sentit dir que això de mofar-se del Cel és una befa de mala mena, i que els llibertins no fan mai una bona fi.

DON JUAN Ep, mestre sabatot, ja saps que et tinc dit que no m’agraden els cuiners de retrets.

ESGANARELL Déu me’n guardi, de ser un d’aquests! Vós ja sabeu prou el que us feu; i si no creieu en res, les vostres raons deveu tenir; però hi ha certs petits impertinents, en aquest món, que són llibertins sense saber per què ho són, que fan el valent perquè es pensen que això els fa quedar d’allò més bé; i si jo tingués un amo com aquests li diria ben clarament, mirant-lo a la cara: «Goseu riure-us així del Cel, i no tremoleu de fer befa de les coses més santes? I vós, petit cuc de terra, minúscul mirmidó (parlo a l’amo aquest que deia), ¿vós us heu d’embolicar a fer befa d’allò que tots els homes veneren? ¿Us penseu que pel fet de ser un home de condició, de tenir una perruca rossa i ben arrissada, i plomes al barret, i un vestit ben engalonat, i uns llaços de color de foc (no és a vós que parlo, sinó a l’altre), us penseu, dic, que sou l’home més hàbil del món, que tot us és permès, i que ningú ha de gosar dir-vos les veritats? Doncs jo, que només soc el vostre criat, us faig saber que tard o d’hora el Cel castiga els descreguts, que una mala vida porta a una mala mort, i que…»

DON JUAN Prou!

ESGANARELL Què passa?

DON JUAN Doncs passa que t’haig de dir que una dona m’ha enamorat i que, embruixat pels seus encants, l’he seguida fins a aquesta ciutat.

ESGANARELL ¿I no us fa por, senyor, la mala fi d’aquell comanador que hi vau matar ara fa sis mesos?

DON JUAN I per què m’ha de fer por? Que no el vaig deixar ben mort?

ESGANARELL Ben mort i remort com el més difunt del món, i a fe que no tindria cap raó de queixar-se’n.

DON JUAN La justícia em va perdonar per aquella feta.

ESGANARELL Sí, però aquell perdó no deu haver apaivagat el ressentiment dels parents i els amics, i…

DON JUAN Vinga, no comencem a patir pel mal que ens pugui escaure, i pensem només en allò que ens pot donar plaer. La persona de qui et parlo és una noia promesa, la jove més agradable del món, que ha arribat aquí conduïda per l’home mateix amb qui s’ha de casar. I l’atzar va voler que reparés en aquesta parella d’amants tres o quatre dies abans del seu viatge. No he vist mai dues persones tan embadalides l’una amb l’altra i traspuant tant d’amor. La tendresa visible dels seus mutus ardors em va emocionar. Vaja, que em va tocar el cor, de manera que el meu amor va començar per la gelosia. Sí, ja de bon començament no podia sofrir veure’ls tan ben avinguts. El despit va alarmar els meus desitjos, i ja em vaig imaginar l’extrem plaer de poder pertorbar la seva concordança, i trencar aquell enamorament que ofenia la delicadesa del meu cor. Però, fins ara, tots els meus esforços han estat inútils, i ja només em queda un últim recurs. El promès, avui mateix, pensa obsequiar la seva futura muller amb un passeig per mar. Sense haver-te’n dit res, ja ho tinc tot preparat per satisfer el meu amor: una barqueta i uns quants homes m’esperen, i amb ells tinc intenció de raptar la noia amb tota facilitat.

ESGANARELL Ah, senyor!

DON JUAN Què hi ha?

ESGANARELL No res, no res. Això és cosa vostra, i vós ho empreneu tot com cal. No hi ha res en aquesta vida com fer allò que ens agrada.

DON JUAN Prepara’t, doncs, a venir amb mi, i no et descuidis de portar-me tu mateix les armes, per tal de… (Veient Dona Elvira.) Ah, malviatge, aquesta sí que no me l’esperava. Traïdor, no m’ho havies pas dit que ella ja fos aquí.

ESGANARELL Senyor, tampoc vós no m’ho heu demanat.

DON JUAN ¿Que ha perdut el seny, aquesta dona, de no haver-se canviat de roba, i de presentar-se en un lloc distingit com aquest amb el mateix vestit del viatge?





ESCENA 3


Dona Elvira, Don Juan, Esganarell

DONA ELVIRA Em fareu la gràcia, Don Juan, de voler-me reconèixer? ¿I puc, almenys, esperar que us digneu girar la cara cap a aquesta banda?

DON JUAN Senyora, us confesso que estic sorprès, i que no esperava trobar-vos aquí.

DONA ELVIRA Sí, ja ho veig prou, que no m’hi esperàveu. I esteu sorprès, és veritat, però ben al revés de com jo esperava. I la manera com ho doneu a entendre em convenç plenament del que jo em negava a creure. Em meravello de la meva simplicitat i de la feblesa del meu cor, quan dubtava d’una traïció que tantes aparences em confirmaven. He estat massa bona, ho confesso, o més aviat massa beneita per voler-me enganyar a mi mateixa, i basquejar-me a desmentir els meus ulls i el meu coneixement. He buscat tota mena de raons per atribuir a la meva tendresa l’afebliment d’amistat que veia en vós, i m’he forjat expressament cent excuses legítimes d’una partida tan precipitada, per justificar-vos del crim amb què la raó us acusava. Per més que m’enraonaven cada dia les meves justes sospites, jo en rebutjava la veu que us tornava criminal als meus ulls, i escoltava amb goig mil quimeres ridícules que us presentaven com a innocent davant el meu cor. Però, ara, aquest encontre ja no em permet dubtar més, i la mirada que m’ha rebut em diu moltes més coses de les que jo voldria saber. Així i tot, m’agradaria sentir dels vostres llavis les raons de la vostra fugida. Parleu, Don Juan, us ho prego, i vejam de quina manera us sabreu justificar.

DON JUAN Senyora, aquí teniu Esganarell, que sap el perquè de la meva partida.

ESGANARELL Jo, senyor? Jo no en sé res de res, si us plau.

DONA ELVIRA Doncs bé, parla, Esganarell! Tant se val de quins llavis les senti, les raons que espero.

DON JUAN (Fent senyals a Esganarell perquè s’acosti.) Vinga, parla, doncs, a la senyora.

ESGANARELL Què voleu que digui?

DONA ELVIRA Acosta’t, si ell ho vol així, i digue’m les causes d’una sortida tan sobtada.

DON JUAN No respondràs?

ESGANARELL No tinc res a respondre. Vós us rifeu del vostre servidor.

DON JUAN Vols respondre, et dic?

ESGANARELL Senyora…

DONA ELVIRA Digues!

ESGANARELL (Girant-se cap al seu amo.) Senyor…

DON JUAN Si…

ESGANARELL Senyora, els conqueridors, Alexandre i els altres mons són les causes del nostre viatge. Senyor, això és tot el que jo puc dir.

DONA ELVIRA ¿Us plauria, Don Juan, aclarir-me aquests misteris?

DON JUAN Senyora, si us haig de dir la veritat…

DONA ELVIRA Ah, que en sabeu poc de defensar-vos, per ser un home de cort que deu estar acostumat a aquesta mena de coses! Em fa llàstima veure la confusió que us entrebanca. Per què no doneu la cara amb noble ardidesa? ¿Per què no em jureu que continueu nodrint els mateixos sentiments per mi, que encara m’estimeu amb un ardor sense igual, i que res no us pot separar de mi sinó la mort? ¿Per què no em dieu que uns afers de molta conseqüència us han obligat a partir sense donar-me’n notícia? ¿Que, ben a pesar vostre, us heu de quedar un temps aquí, i que jo no haig de fer sinó tornar a casa, amb la seguretat que vós seguireu els meus passos tan aviat com us sigui possible? ¿Que és ben cert que friseu per tornar amb mi, i que allunyat del meu costat sofriu el que sofreix un cos separat de la seva ànima? És així com us hauríeu de defensar, i no pas balbucejant com feu.

DON JUAN Us confesso, senyora, que no tinc el talent de dissimular, i que em regeix un cor sincer. No us diré pas que encara nodreixo els mateixos sentiments per vós, i que friso per tornar al vostre costat, ja que és ben cert que me’n vaig anar només per defugir-vos. No pas per les raons que us deveu imaginar, sinó per un pur motiu de consciència: perquè no crec que hagués pogut continuar vivint amb vós sense pecat. Em van venir escrúpols, senyora, i vaig obrir els ulls de l’ànima davant el que estava fent. Em vaig fer la reflexió que, per casar-me amb vós, us havia raptat de la clausura d’un convent, que vós havíeu trencat els vots que us lligaven a un altre amor, i que el Cel és molt gelós d’aquesta mena de coses. El penediment m’ha posseït, i he tingut por de la còlera celestial. M’he adonat que el nostre casament no era més que un adulteri disfressat, que ens portaria alguna desgràcia de les altures, i que finalment el que jo havia de fer era intentar oblidar-vos, i facilitar-vos la manera de tornar a les vostres primeres cadenes. ¿Voldríeu oposar-vos, senyora, a una idea tan santa, i que, per retenir-vos, plantés cara al Cel, i que per…?

DONA ELVIRA Ah, maleït! És ara que et conec de dalt a baix. I, per la meva desgràcia, me n’adono quan ja és massa tard i quan aquest coneixement no em pot servir per altra cosa que per desesperar-me. Però sàpigues que el teu crim no quedarà sense càstig, i que el mateix Cel de què et burles em venjarà de la teva perfídia.

DON JUAN Esganarell, el Cel!

ESGANARELL Oh, i tant que sí que ens en burlem, nosaltres!

DON JUAN Senyora…

DONA ELVIRA Ja n’hi ha prou. No en vull saber res més, i ja em pesa d’haver escoltat tant. És una covardia fer-se explicar massa la pròpia vergonya; i, en aquesta mena de coses, un cor noble ha de prendre partit a la primera paraula. No esperis pas que ara esclati en retrets i injúries: no, no, la meva còlera no s’extingeix en paraules vanes, i tot el seu ardor es reserva per la venjança. T’ho torno a dir un cop més: el Cel et castigarà, pèrfid, per l’ultratge que em fas; i si al Cel no hi ha res que et pugui fer por, tingues por, almenys, de la còlera d’una dona ofesa.

ESGANARELL Si tan sols pogués sentir una mica de remordiment!

DON JUAN (Després d’una petita reflexió.) Anem a preparar la nostra aventura amorosa.

ESGANARELL Ah, quin amo tan abominable em veig obligat a servir!





ACTE II





ESCENA 1


Carlota, Perot

CARLOTA Vatualolla, Perot, si que hi has arribat just a punt.

PEROT Redena, ha vingut d’un negre d’ungla que no s’haiguin afogat tots dos.

CARLOTA Deu haver set el ventot del matí que els ha trabucat la barca.

PEROT Goita, Carlota, jo t’ho explicaré tot fil per randa, com ha anat això: perquè, com diu aquell, jo els soc vistos primer i primer els soc vistos jo. Doncs re, vet aquí que jo m’estava a la voreta de la mar, amb el ganàpia d’en Lluc, i ens divertíem pla bé jugant com criatures amb grapats de sorra que ens tiràvem pel cap: perquè tu ja saps que al ganàpia d’en Lluc li agrada molt fer el boig, i que jo a vegades no em quedo pas curt. Tot fent el boig, doncs, perquè fer el boig és lo que fèiem, vet aquí que he vist de lluny alguna cosota que es removia per l’aiga, i que venia cap a nosatros com fent sotragades, m’entens? Jo ho veia tot d’allò més clar, i allavonses, de cop i volta, vet aquí que ja no veia re. Ei, Lluc, soc cridat jo, em penso que allà baix hi ha uns homes que es banyen. Arri, que em diu ell, això és que t’ets vist el cul i ara els uis et fan pampaiugues. Casumdena, que jo li soc dit, a mi els uis no em fan pampaiugues, i allò m’hi jugo un peix que són homes. De cap manera, que em torna ell, això és que tens pa a l’ui. ¿Què t’hi jugues, li soc dit, que no tinc pa a l’ui, li soc dit, i que són dos homes, li soc dit, que venen nedant de dret cap aquí, li soc dit? Vatualolla, que em diu ell, m’hi jugo el nas que no. Oidà, que li soc dit, ¿vôs-t’hi jugar deu sous que sí? Ja ho crec, em fa ell, i perquè veiguis que ho dic de veres, vet aquí els deu sous, em fa ell. El que és jo no em soc pas mamat el dit i em soc desembutxacat deu vegades dotze diners, amb més empenta que si hagués begut un got de vi: perquè goita que també en soc de valent, jo, i vaic prou a l’esbojarrada. Pro, jo sabia bé el que em feia, que no soc un ximplet! Doncs goita, vet aquí que tot just m’hi havia jugat jo aquells diners que ja veic els dos homes, tan clar com et veic ara a tu, que ens feien senyal d’anà’ls a ajudar, i ja em tens que jo em soc afanyat a embutxacar-me tots els diners de la juguesca. Arri, Lluc, li soc dit, ja veus que ens criden: anem a correcuita a ajudà’ls. No, em diu ell, que m’han fet perdre. Bé vaja, que al cap i a l’últim, per fer-ho curt, tant el soc sermonejat i renyat, que ja ens som tirats en una barca i, da-li que da-li, allavonses els som trets de l’aiga i els som portats a casa nostra a la vora del foc, i encabat se són despullats ben conills per eixugà-se, i desprenses en són arribats dos més de la colla que s’eren salvats tots sols, i encabat també arribava la Marina i totdeu se la mirava amb els uis goluts. Vet aquí, doncs, Carlota, com ha anat tot.

CARLOTA ¿Oi, Perot, que m’ets dit que n’hi ha un que és força més ben fet que els atros?

PEROT Sí, aquest és l’Amo. I té de ser un peix molt i molt gros, aquest senyor, perquè va vestit d’or des del coll i el barret fins als mitjons i les sabates, i els que el serveixen també semblen uns senyors molt fins, i així i tot, pro, per més peix gros que sigui, ja et dic jo que s’hauria afogat com un ratolí mort de gana si no hagués set per mi.

CARLOTA Alça, Perot!

PEROT Oh, casumjudes, ja et dic jo que sense nosatros ja hauria begut oli!

CARLOTA I encara és a ca teu tot conill, Perot?

PEROT I ca! L’han tornat a vestir davant nostro. Marededeu, jo no havia vist mai vestir dingú d’aquella manera, quantes requincalles i catracòliques no porten aquests senyorots de la cort; el que és jo m’hi perdria, allà dins, amb tantes coses; i perxò em queia la bava goitant-ho. Tens de fer-te la ideia, Carlota, que tenen uns cabeis que no estan enganxats al cap, i se’ls posen al damunt com si fossin un barret d’estopa. Tenen unes camises amb unes mànigues que hi cabríem tu i jo agafats de la mà; en comptes de calces, porten una mena de davantal ample com d’aquí a Pasqua; en comptes de perpunt, unes armilletes petites que amb prou feines els hi arriben a la boca del païdor; i en comptes d’alçacolls porten un gran mocador de randes amb quatre borles que els hi pengen per sobre la panxa. I també porten unes randes a l’acabament dels braços, i uns grossos embuts de puntes a les cames, i enmig de tot plegat un desfet de cintes i llaços, que és un bon embolic. A les sabates i tot n’hi porten, que n’estan farcides de la punta fins al taló, i són fetes d’una mena de manera que jo m’hi trencaria coll i barres.

CARLOTA A fe de Déu, Perot, que jo vui anar-ho a veure, això.

PEROT Abans, escolta’m un moment, Carlota, que encara et tinc de dir una atra cosa, jo.

CARLOTA Doncs, au, som-hi, què em vos dir?

PEROT Mira, Carlota, com deia aquell, et tinc de buidar el pap. Jo t’estimo, prou que ho saps, i em vui casar amb tu, pro, casumdena, no estic gens content de tu.

CARLOTA Com? Què hi ha, doncs?

PEROT Doncs el que hi ha és que em tens ben capficat, francament.

CARLOTA I això com és?

PEROT Punyeta, és que no m’estimes gens.

CARLOTA Ah, vaja, només és això?

PEROT Sí, només és això, i trobo que ja és prou.

CARLOTA Marededeu, Perot, sempre em surts amb la mateixa.

PEROT Sempre et surto amb la mateixa perquè sempre hi ha lo mateix, i si no hi hagués sempre lo mateix jo no et sortiria sempre amb la mateixa.

CARLOTA Pro, què més vos? Digues.

PEROT Repunyeta, jo només vui que m’estimis.

CARLOTA Que per ventura no t’estimo?

PEROT No, tu no m’estimes. I això que jo prou faig tot el que puc perquè m’estimis. Et compro sense rondinar cintes i llaços a tots els mercers que paren al mercat, em trenco el coll anant-te a buscar nius de merla, et faig venir els caramellaires a cantar el dia del teu sant, i tot plegat és com si pegués cops de cap a la paret. Doncs goita, no és gens maco ni honrat, això de no estimar la gent que ens estima.

CARLOTA Pro, marededeu, si jo també t’estimo.

PEROT Sí, ben desmenjadament, m’estimes.

CARLOTA Dôs, com vos que t’estimi?

PEROT Jo només vui que ho faiguis tal com es fa quan s’estima com cal.

CARLOTA Vos dir que jo no t’estimo com cal?

PEROT No. Quan algú estima com cal, prou que se li veu. Que fa les mil i una cacanòries a la pressona estimada, el que estima amb tot el cor. Goita la Tomasa, que està encaterinada del jove Robert, com tot el dia li va al radera i no el deixa mai de petja. Sempre li fa alguna magarrufa o li clava un calbot tot passant, i l’atre dia que ell seia en un tamboret ella hi va anar i li va estirar el tamboret i ell va caure per terra tan llarg com era. És així com es coneix que la gent estima de veres. Pro el que és tu, no em dius mai ni bèstia què hi fas aquí, sempre t’estàs com una soca d’alzina, i passaria vint vegades per davant teu i no bellugaries ni un dit per ventar-me ni una trista clatellada o tirar-me alguna amoreta. Casumlou, que això no està bé, desprenses de tot, i tu ets massa freda, si vos que t’ho digui.

CARLOTA Què vos que hi faigui? Soc feta així, jo, i no m’ho puc pas fer arreglar.

PEROT No em surtis amb aquests romanços, ara. Quan algú porta voluntat a les pressones, sempre els hi demostra d’una manera o atra.

CARLOTA Goita, jo t’estimo tant com puc, i si tu no en tens prou amb això, no tens de fer res més que buscar-te’n una atra.

PEROT Ho veus com tinc raó? Casumlapell, si de debò m’estimessis, vos dir que m’ho diries, això?

CARLOTA Per què em vens a burxar d’aquesta manera?

PEROT Conxo! Quin mal et faig, jo? Jo només et demano una mica d’amistat.

CARLOTA Dôs au, deixa’m estar i no em punxis tant, que qui sap si tot això no vindrà de cop i volta, sense pensar-hi.

PEROT Dôs vinga la mà, Carlota.

CARLOTA Té, au, aquí tens la mà.

PEROT Em tens de prometre, dôs, que miraràs d’estimarme una micona més.

CARLOTA Hi faré tant com pugui, pro aquesta mena de coses han de venir totes soles. Perot, que és aquell, potser, el peix gros que deies?

PEROT Justa la fusta. És ell.

CARLOTA Ai, marededeu, que n’és de ben plantat! De veres que hauria set una bona llàstima que s’hagués afogat a l’aiga.

PEROT Jo ja torno de seguida. Me’n vaic a fer un trago per refer-me ni que sigui una mica dels maldecaps que soc passat.





ESCENA 2


Don Juan, Esganarell, Carlota

DON JUAN L’hem fallada, Esganarell, i aquesta tempesta imprevista ha trabucat amb la nostra barca el projecte que ens havíem fet; però, si t’haig de dir la veritat, la pagesa que acabo de deixar em compensa d’aquella mala sort, que li he trobat uns encants que m’esborren de l’esperit tot el disgust que em provocava el fracàs de la nostra empresa. Aquest cor no se m’ha d’escapar, i ja he pres les disposicions necessàries perquè no em toqui haver de sospirar gaire temps.

ESGANARELL Senyor, us confesso que em meravelleu. Amb prou feines ens acabem d’escapar d’un perill de mort i vós, en comptes de donar gràcies al Cel per la pietat que s’ha dignat tenir-vos, ja maldeu de cap i de nou per despertar-ne la còlera amb les vostres fantasies de sempre i els vostres amors criminals. (Per ell mateix.) Prou, ximple del dimoni, que no saps el que et dius, i el senyor sap prou bé el que es fa! Anem.

DON JUAN (Adonant-se de Carlota.) Ep, ep, d’on surt aquesta altra pagerola, Esganarell? Has vist mai res de tan bonic? I, digues, no trobes que aquesta val tant o més que l’altra?

ESGANARELL Ben segur que sí. Ja tenim peça nova.

DON JUAN D’on surt, bufona, aquesta aparició tan agradable? ¿Vol dir que en aquestes contrades pageses, entre aquests arbres i aquestes roques, es poden trobar persones tan ben fetes com vós?

CARLOTA Ja ho veieu, senyor.

DON JUAN Sou d’aquest poble?

CARLOTA Sí, senyor.

DON JUAN I hi viviu?

CARLOTA Sí, senyor.

DON JUAN I com us dieu?

CARLOTA Carlota, per servir-vos.

DON JUAN Quina mossa més maca! I quins ulls tan penetrants!

CARLOTA Senyor, que em feu avergonyir.

DON JUAN Ah, no tingueu vergonya de sentir-vos dir les veritats. Esganarell, què hi dius, tu? Has vist mai res de tan agradable? Gireu-vos una mica, si us plau. Ah, quina figura tan bonica! Alceu una mica el cap, us ho prego. Ah, quina cara més bufona! Obriu els ulls ben oberts. Ah, que en són d’encisadors! Deixeu-me veure una mica les dents, feu-me el favor. Ah, que en són d’adorables, i quins llavis tan engrescadors! El que és jo, estic meravellat, i haig de dir que no he vist mai una persona tan encantadora.

CARLOTA Senyor, això us agrada dir-ho, i jo no sé si és per fer burla de mi.

DON JUAN Jo, burlar-me de vós? Déu me’n guardi! Us estimo massa per burlar-me de vós, i és amb la mà al cor que us parlo.

CARLOTA Si és així, us n’estic molt agraïda.

DON JUAN De cap manera. No m’heu d’agrair res del que us he dit, que és només a la vostra bellesa que en sou deutora.

CARLOTA Senyor, tot això és massa ben dit per mi, i jo no tinc prou enginy per respondre-us.

DON JUAN Esganarell, admira-li les mans.

CARLOTA I ara, senyor! Si són negres com el sutge.

DON JUAN ¿Què dieu? Si són les més boniques del món. Permeteu-me que us les besi, us ho prego.

CARLOTA Senyor, em feu massa honor. Si m’ho hagués pensat, me les hauria rentades amb sabó d’olor.

DON JUAN Ara, digueu-me, bella Carlota: no deveu pas ser casada, oi?

CARLOTA No, senyor. Però aviat ho seré, amb en Perot, el fill de la veïna Caterina.

DON JUAN Què dieu? ¿Una persona com vós ha de ser la muller d’un simple pagès? No, no: això seria profanar totes aquestes belleses, i vós no heu nascut per viure en un llogarret. Vós us mereixeu sens dubte una fortuna millor, i el Cel, que ho sap, m’ha guiat expressament fins aquí per impedir aquest casament i fer justícia als vostres encisos. Perquè, fet i comptat, bella Carlota, us estimo amb tot el cor, i només dependrà de vós que jo us arrenqui d’aquest lloc miserable i us posi en la situació que us mereixeu. Aquest amor és ben sobtat, és ben cert; però, què hi voleu fer? És un efecte, Carlota, de la vostra gran bellesa, de manera que jo en un quart ja us estimo tant com un altre ho podria fer en sis mesos.

CARLOTA Per ser-vos franca, senyor, no sé com girar-me quan vós parleu. El que em dieu m’agrada prou, i tinc totes les ganes del món de creure-us; però sempre m’han dit que no s’ha de creure els senyors, i que vosaltres, els cortesans, sou tots uns entabanadors que només penseu a enganyar les noies.

DON JUAN Jo no soc d’aquesta mena.

ESGANARELL Com hi ha món!

CARLOTA Guaiteu, senyor, a ningú no li agrada deixar-se enganyar. Jo soc una pobra pagesa; però tothom em té per honesta, i més m’estimaria veure’m morta que no pas deshonrada.

DON JUAN ¿Creieu que jo tinc l’ànima prou dolenta per enganyar una persona com vós? Creieu que soc prou covard per deshonrar-vos? No, no: jo tinc massa consciència per fer una cosa així. Jo us estimo, Carlota, amb delicadesa i amb honor; i per demostrar-vos que us dic la veritat, us faig saber que no tinc altre propòsit que casar-me amb vós: voleu prova millor del meu amor? Estic disposat per quan vós vulgueu; i prenc aquest home per testimoni de la meva paraula.

ESGANARELL No, no, no tingueu por: es casarà amb vós tant com vulgueu.

DON JUAN Ah, Carlota, ja veig que encara no em coneixeu! Us equivoqueu de mig a mig jutjant-me com els altres; i si hi ha bergants al món, caragirats que només pensen a enganyar les noies, vós m’hauríeu d’excloure del seu nombre i no posar en dubte la sinceritat de la meva fe. I, a més, la vostra bellesa us assegura contra tot. Quan una dona és feta com vós, no ha de tenir por d’aquesta mena de coses; vós no teniu l’aire d’una noia que pugui ser enganyada; i pel que fa a mi, us ho confesso, em traspassaria el cor mil vegades si hagués tingut el més petit pensament de trair-vos.

CARLOTA Déu meu, no sé si dieu la veritat o no, però aconseguiu semblar-me sincer.

DON JUAN Si em teniu per sincer, em feu senzillament justícia, i us torno a repetir la promesa que us he fet. ¿No l’accepteu? ¿No voleu consentir a ser la meva muller?

CARLOTA Sí, si la meva tia hi està d’acord.

DON JUAN Mireu de convence-la, Carlota, ja que vós mateixa hi consentiu.

CARLOTA Però, sobretot, senyor, no em volguéssiu enganyar, us ho prego. Seria un cas de consciència per vós, i ja veieu que jo hi vinc amb tota la bona fe.

DON JUAN Com? Sembla que encara dubteu de la meva sinceritat! Voleu que faci espantosos juraments? Voleu que el Cel…?

CARLOTA Déu meu, no juréssiu pas, ja us crec.

DON JUAN Feu-me, doncs, un petó com a penyora de la vostra paraula.

CARLOTA Oh, senyor, espereu que siguem casats, us ho prego; allavonses us en faré tants com vulgueu.

DON JUAN Doncs bé, estimada Carlota, jo vull el mateix que vós voleu; doneu-me almenys la mà i permeteu-me que, amb mil petons, li expressi tot el goig que sento…





ESCENA 3


Don Juan, Esganarell, Perot, Carlota

PEROT (Interposant-se entre tots dos i empenyent Don Juan.) A poc a poc, senyor, atureu-vos, sisplau. Us engresqueu massa, i us podria venir un cobriment de cort.

DON JUAN (Repel·lint bruscament Perot.) Què hi fa, aquí, aquest impertinent?

PEROT Us dic que atureu el carro i que no festegeu el nostre compremís.

DON JUAN (Traient-se’l de sobre.) Ves quines ximpleries!

PEROT Casumdena! No se tracta pas així, la gent.

CARLOTA (Agafant Perot pel braç.) I deixa’l estar, Perot.

PEROT Com? Que el deixi estar? No ho vui, jo.

DON JUAN Ah!

PEROT Punyeta! Perquè sigueu un senyorot, ¿heu de venir a festejà’ns-e les dones a les nostres barbes? Aneu a festejar les vostres.

DON JUAN Com dius?

PEROT Com ho sentiu. (Don Juan li clava una bufetada.) Casumlolla, no em trusqueu! (Una altra bufetada.) Casumronda! (Una altra bufetada.) Casumdena! (Una altra bufetada.) Casumlou! Punyeta, no està bé pegar a la gent d’aquesta manera, i a més a més aquest no és el premi que em mereixo per havè-us-e salvat de l’aiga.

CARLOTA Perot, no t’enfadis.

PEROT Doncs em vui enfadar. I tu… tu ets una vethoaquí, de deixar que t’enredin així.

CARLOTA No! Perot, no és pas el que et penses. Aquest senyor es vol casar amb mi, i tu no t’hauries d’enfilar a la parra.

PEROT Com? Redena! Ets la meva promesa!

CARLOTA Això no hi vol dir re, Perot. Si m’estimes de vritat, ¿no tens d’estar content que jo pugui ser una senyora?

PEROT Redena, no! Més m’estimo que rebentis que no pas que siguis d’un atro!

CARLOTA Au, ves, Perot, no t’ho agafis a la valenta: si jo soc una senyora, ja et faré guanyar alguna coseta, i ens podràs portar mantega i formatge del teu ramat a casa.

PEROT Casumdena! No te n’hi portaria mai, encara que me’n paguessis el doble. De manera que t’escoltes lo que ell et diu? Casumlapell, si ho ’gués sapigut abans, prou m’hauria guardat de treure’l de l’aiga, que encara li hauria ventat un bon cop de rem a la closca.

DON JUAN (Acostant-se a Perot, per pegar-li.) Què dius?

PEROT (Allunyant-se darrere Carlota.) Casumlolla! Jo no tinc por de dingú.

DON JUAN (Passant a la banda de Perot.) Espera’t una mica.

PEROT (Tornant a l’altre cantó.) Em ben ric de tot, jo.

DON JUAN (Corrent darrere Perot.) A veure, doncs.

PEROT (Refugiant-se de nou darrere Carlota.) De veure, ja n’hem vistos d’atros.

DON JUAN Doncs ara en veuràs un de diferent!

ESGANARELL Ei, senyor, deixeu estar aquest pobre desgraciat. Seria un cas de consciència pegar-li. Escolta’m, bon minyó, ves-te’n d’aquí i no li diguis res més.

PEROT (Passant per davant d’Esganarell i mirant amb orgull Don Juan.) Doncs jo li vui dir lo que em sembli.

DON JUAN (Aixecant la mà per bufetejar Perot, que abaixa el cap de manera que qui rep és Esganarell.) Ah, ja t’ensenyaré, jo!

ESGANARELL (Mirant Perot.) Mal llamp et toc!

DON JUAN Vet aquí el premi per la teva caritat.

PEROT Redena! Me’n vaic a esplicar a la seva tia tots aquests tràfecs que es porta.

DON JUAN Per fi seré l’home més feliç de la terra, i ja no canviaria la meva sort per res del món. Quin goig, quan sigueu la meva muller, i quin…!





ESCENA 4


Don Juan, Esganarell, Carlota, Marina

ESGANARELL (En veure Marina.) Ja la tenim armada!

MARINA (A Don Juan.) Senyor, què feu amb la Carlota? Que potser també li parleu d’amor?

DON JUAN (A Marina.) I ara! Al contrari, era ella qui em deia que li agradaria ser la meva muller, i jo li responia que ja estava compromès amb vós.

CARLOTA Què us diu, la Marina, senyor?

DON JUAN (Baix, a Carlota.) Està gelosa de veure’m parlar amb vós, i voldria que em casés amb ella; però jo li estic dient que és a vós que vull.

MARINA Què? Carlota…

DON JUAN (Baix, a Marina.) Tot el que li digueu serà inútil; se li ha ficat entre cella i cella.

CARLOTA Vaja! Marina…

DON JUAN (Baix, a Carlota.) Digueu el que li digueu, serà en va. No li traureu del cap aquesta fantasia.

MARINA Que potser…?

DON JUAN (Baix, a Marina.) No hi ha manera de fer-la entrar en raó.

CARLOTA Voldria…

DON JUAN (Baix, a Carlota.) És tossuda com una banya de marrà.

MARINA Com hi ha món que…

DON JUAN (Baix, a Marina.) No li digueu res, que no hi és tota.

CARLOTA Crec que…

DON JUAN (Baix, a Carlota.) Deixeu-la, és una extravagant.

MARINA No, no, hi tinc de parlar.

CARLOTA Vui sentir les seves raons.

MARINA Què…?

DON JUAN (Baix, a Marina.) M’hi jugo el que vulgueu que us dirà que li he promès casar-m’hi.

CARLOTA Jo…

DON JUAN (Baix, a Carlota.) M’hi jugo qualsevol cosa que us assegurarà que li he donat paraula de prendre-la per muller.

MARINA Caram, Carlota! No està gota bé, això de ficar-se en els negocis dels atros.

CARLOTA No és gaire honest, Marina, això d’estar gelosa perquè el senyor parla amb mi.

MARINA El senyor m’ha vist a mi primera que a tu.

CARLOTA Si a tu t’ha vist la primera, a mi m’ha vist la segona, i m’ha promès casar-se amb mi.

DON JUAN (Baix, a Marina.) Ja us ho he dit, oi?

MARINA No en volia saber d’atra! És amb mi, i no pas amb tu, que ha promès casar-se.

DON JUAN (Baix, a Carlota.) Oi que ho he endevinat?

CARLOTA I ara! Què t’empatolles? M’ho ha promès a mi, et dic.

MARINA Te’m rifes, oi? A mi, m’ho ha promès, si ho vols saber.

CARLOTA Demana-l’hi a ell, si no tinc raó.

MARINA Pregunta-l’hi a ell, si és vritat o no.

CARLOTA Senyor, vós li heu promès que us casaríeu amb ella?

DON JUAN (Baix, a Carlota.) Us burleu de mi.

MARINA És vritat, senyor, que li heu donat paraula de ser el seu marit?

DON JUAN (Baix, a Marina.) Com heu pogut pensar tal cosa?

CARLOTA Ja veieu que ella ho dona per fet.

DON JUAN (Baix, a Carlota.) Deixeu-la estar.

MARINA Vós sou testimoni que ella ho assegura.

DON JUAN (Baix, a Marina.) Deixeu-la dir.

CARLOTA No, no: tenim de saber la vritat.

MARINA Això s’ha d’aclarir.

CARLOTA Sí, Marina, vui que el senyor t’ensenyi que fas el passerell.

MARINA Sí, Carlota, vui que el senyor et demostri que fas volar coloms.

CARLOTA Senyor, traieu-nos de dubtes, sisplau.

MARINA Aclariu la cosa, senyor.

CARLOTA (A Marina.) Ara voràs.

MARINA Ara ho voràs tu.

CARLOTA (A Don Juan.) Digueu.

MARINA (A Don Juan.) Parleu.

DON JUAN (Empallegat, a totes dues.) Què voleu que us digui? Totes dues sosteniu que us he promès prendreus per mullers. ¿Que potser no ho sap cadascuna de vosaltres, el que hi ha, sense que jo m’hagi d’explicar amb més detall? Per què m’obligueu a repetir el que ja he dit? Aquella a qui efectivament m’he promès ¿no té prou raons per riure’s de la xerrameca de l’altra? ¿I voleu dir que s’ho ha d’agafar a la valenta, sempre que jo compleixi la promesa? Els discursos no fan avançar les coses: calen fets, i no pas paraules, que els efectes decideixen millor que els discursos. De manera que ara no us trauré de dubtes amb cap sentència; ja es veurà, quan em casi, quina de les dues em té el cor robat. (Baix, a Marina.) Deixeu-li creure el que vulgui. (Baix, a Carlota.) Deixeu que els fums li pugin al cap. (Baix, a Marina.) Us adoro. (Baix, a Carlota.) Soc tot vostre. (Baix, a Marina.) Totes les cares són lletges al costat de la vostra. (Baix, a Carlota.) Després de veureus a vós, les altres dones són totes insuportables. Bé, ara haig d’anar a fer un encàrrec; d’aquí a un quart tornaré a ser amb vosaltres.

CARLOTA (A Marina.) Almenys, la que ell estima soc jo.

MARINA Pro es casarà amb mi.

ESGANARELL Ai, pobres criatures! Em fa llàstima la vostra innocència, i no puc sofrir veure-us anar a la perdició d’aquesta manera. Creieu-me totes dues: no us engresqueu amb aquest munt de rondalles, i quedeu-vos al poble.

DON JUAN (Tornant.) M’agradaria saber per què Esganarell no em segueix.

ESGANARELL El meu amo és un bergant; no té altre pensament que enganyar-vos, i ja n’ha enganyades una bona colla; és el casador de tota la raça humana, i… (S’adona de Don Juan.) Això és del tot fals; i a aquell que us ho digui li heu de respondre que menteix per la gola. El meu amo no és de cap manera el casador de la raça humana, no és de cap manera un bergant, no té cap intenció d’enganyar-vos, i no n’ha enganyat mai cap altra. Ah, guaiteu-lo, aquí el teniu. Demaneu-l’hi a ell mateix.

DON JUAN Sí.

ESGANARELL Senyor, com que el món és ple de difamadors, m’he avançat als fets, i ara mateix els deia que, si ningú vingués a dir-los mal de vós, es guardessin pla bé de creure-se’l, i que no deixessin de dir-li que menteix per la gola.

DON JUAN Esganarell.

ESGANARELL Sí, el senyor és home d’honor, us ho puc garantir.

DON JUAN Prou!

ESGANARELL Uns impertinents, són!





ESCENA 5


Don Juan, La Ramée, Carlota, Marina, Esganarell

LA RAMÉE Senyor, vinc a advertir-vos que aquí hi correu perill.

DON JUAN Què voleu dir?

LA RAMÉE Dotze homes a cavall us estan buscant, i deuran arribar d’aquí a un moment; no sé pas com us han pogut seguir, però jo ho he sabut per un pagès que es veu que han interrogat, donant-li les vostres senyes. La cosa està que bufa, i com més aviat sortiu d’aquí, millor.

DON JUAN (A Carlota i Marina.) Un negoci urgent m’obliga a anar-me’n ara mateix; però us prego que recordeu la paraula que us he donat, i que estigueu segures de tenir notícies meves abans de demà al vespre. Com que la partida és desigual, cal recórrer a algun estratagema per esquivar la desgràcia que em ve a sobre. Vull que Esganarell es vesteixi amb la meva roba, i jo…

ESGANARELL Senyor, vós us em rifeu. ¿Voleu que m’exposi a fer-me matar amb el vostre vestit, i…?

DON JUAN Vinga, de pressa, que encara és un honor que et faig. Feliç el criat que pot tenir la glòria de morir pel seu amo!

ESGANARELL Us dono un miler de gràcies per un honor tan gran. Déu meu, ja que es tracta de morir, feu-me la mercè que no em prenguin per un altre!





ACTE III





ESCENA 1


Don Juan, vestit de pagès; Esganarell, vestit de metge

ESGANARELL Confesseu, senyor, que he tingut una bona pensada, i que tant l’un com l’altre anem disfressats de meravella. La vostra primera idea no feia gens al cas, i en canvi d’aquesta manera passarem molt més inadvertits.

DON JUAN És veritat que fas un bon goig, i em pregunto on diantre l’has anat a desenterrar, aquesta indumentària tan ridícula.

ESGANARELL Què us sembla? És el vestit d’un vell metge, que he trobat en una casa de penyores, i que m’ha costat els seus calerons. ¿I sabeu, senyor, que només de posar-me’l ja m’ha fet pujar de consideració, i la gent que trobo em saluden, i em venen a consultar com si fos un expert?

DON JUAN I doncs, com ha anat?

ESGANARELL Doncs que, en veure’m passar, cinc o sis pagesos i pageses ja m’han vingut a demanar parer sobre diferents malalties.

DON JUAN I tu els deus haver respost que no hi entenies ni pruna.

ESGANARELL Jo? I ara, tot al contrari! He volgut fer valer l’honor del vestit. Els he fet quatre explicacionetes sobre el mal, i els he receptat un remei per cadascun.

DON JUAN I quins remeis els has receptat, si es pot saber?

ESGANARELL Podeu comptar, senyor: me n’he sortit com bonament he pogut. He fet les receptes a la babalà, i a fe que seria maco que els malalts es posessin bons i que me’n vinguessin a donar les gràcies.

DON JUAN I per què no? ¿Per quina raó no hauries de tenir els mateixos privilegis que els altres metges? Al cap i a l’últim, en les guaricions dels malalts ells hi tenen tanta art i part com tu, perquè tot el seu ofici és una pura comèdia. No fan res més que beneficiar-se de la glòria dels casos afortunats, i tu bé et pots aprofitar com ells de la bona estrella del malalt, i deixar que atribueixin als teus remeis tot el que pugui venir dels favors de l’atzar i de les forces de la natura.

ESGANARELL I ara, senyor! També sou incrèdul en medicina?

DON JUAN La medicina és un dels errors més grossos de la humanitat.

ESGANARELL Així, què, ¿no creieu en el senet, ni en la canyafístula, ni en el vi emètic?

DON JUAN I per què hi hauria de creure?

ESGANARELL Ja teniu una ànima ben descreguda, vós. I això que no em negareu que, d’un temps ençà, el vi emètic ha fet una bona forrolla. Els seus miracles han convertit els esperits més escèptics, i no fa ni tres setmanes que, aquí on em veieu, jo mateix n’he pogut comprovar un efecte meravellós.

DON JUAN Quin?

ESGANARELL Hi havia un home que, des de feia sis dies, estava a les últimes. Ja no sabien què més receptar-li, i cap remei no li feia res de res. Al final, se’ls va acudir donar-li una mica d’emètic.

DON JUAN I, és clar, se’n va sortir, oi?

ESGANARELL No, es va morir.

DON JUAN Un efecte admirable.

ESGANARELL No ho trobeu? Feia sis dies que no hi havia manera de morir-se, i això el va fer morir d’una vegada. Voleu cosa més eficaç?

DON JUAN Tens tota la raó.

ESGANARELL Però, deixem estar la medicina, ja que no hi creieu, i parlem d’altres coses, que aquest vestit m’esmola l’enginy i em fa venir ganes de discutir amb vós. Ja recordeu que les discussions sempre me les heu permeses, i que l’únic que em teniu prohibit són els renys i les amonestacions.

DON JUAN Doncs, comença.

ESGANARELL Vull conèixer els vostres pensaments una mica més a fons. Vejam, és possible que no cregueu gens ni mica en el Cel?

DON JUAN Això, deixem-ho córrer.

ESGANARELL És a dir que no. I en l’Infern?

DON JUAN Vaja!

ESGANARELL Si fa no fa. I en el dimoni, si us plau?

DON JUAN Sí, sí.

ESGANARELL Tres quarts del mateix. ¿No hi creieu ni una mica, en l’altra vida?

DON JUAN Ah, ah, ah!

ESGANARELL Aquest home em costarà Déu i ajuda convertir-lo. I ara, digueu-me, si us plau: en l’esperit del comte Arnau, hi creieu? Eh?

DON JUAN La pesta et toc, carallot!

ESGANARELL Doncs això sí que no ho puc sofrir, perquè no hi ha cosa més certa que l’esperit del comte Arnau, que el que és jo m’hi jugaria el coll i tot. Però, en aquest món, fet i fet, bé cal creure en alguna cosa. Vós, en què creieu, doncs?

DON JUAN En què crec?

ESGANARELL Sí.

DON JUAN Doncs jo crec que dos i dos fan quatre, Esganarell, i que quatre i quatre fan vuit.

ESGANARELL Ves quins articles de fe! Així, pel que veig, la vostra religió deu ser l’aritmètica. Val a dir que s’hi fiquen unes dèries ben estranyes, al cap dels homes, i que, masa sovint, aquell que més ha estudiat és el que té menys senderi. Pel que a mi fa, senyor, jo no he estudiat pas com vós, gràcies a Déu, i no hi ha ningú que pugui presumir d’haver-me ensenyat res. Però, amb la meva mica de seny, amb la meva mica de coneixement, sé veure les coses millor que tots els llibres junts, i comprenc molt bé que aquest món que tenim davant els ulls no ha nascut tot sol, com un bolet, en una nit. Us voldria preguntar qui ha fet aquests arbres, aquestes roques, aquesta terra, i aquest cel tan alt, i si tot això s’ha fet bo i sol. Vós mateix, per exemple, que sou aquí, al meu davant: que per ventura us heu fet tot sol? ¿Que no ha calgut que el vostre pare inflés el ventre a la vostra mare, per fer-vos? ¿I podeu veure totes aquestes invencions que componen la màquina humana sense admirar la manera com estan engalzades les unes amb les altres? Teniu aquests nervis, aquests ossos, aquestes venes, aquestes artèries, aquests… aquest pulmó, aquest cor, aquest fetge, i tots aquests altres ingredients que hi ha a dins, i que… Ah, caram, interrompeu-me quan us sembli, que jo no sé discutir si no m’interrompen. Ja veig que calleu expressament i que em deixeu parlar per pura malícia.

DON JUAN Estic esperant que enllesteixis el teu raonament.

ESGANARELL El meu raonament és que, digueu el que digueu, a dins de l’home hi ha alguna cosa admirable que ni tots els savis del món podrien explicar. ¿No és meravellós que ara jo sigui aquí, i que tingui no sé quina cosa a dins del cap que pensa cent coses diferents alhora i que fa amb el cos allò que li ve de gust? Vull picar de mans? Vull aixecar el braç? Vull mirar al cel? Vull abaixar el cap, bellugar els peus, anar a la dreta, a l’esquerra, endavant, endarrere, girar-me…? (En girar-se, cau a terra.)

DON JUAN Té, vet aquí que el teu raonament s’ha aixafat el nas!

ESGANARELL Punyal! Ja en soc de ximple, volent enraonar amb vós. Creieu el que vulgueu: m’importa un rave si us condemneu!

DON JUAN Però, tot enraonant, em penso que ens hem perdut. Crida aquell home d’allà baix i pregunta-li el camí.

ESGANARELL Ep, bon home! Ei, mestre! Uep, compare! Escolteu, si us plau.





ESCENA 2


Don Juan, Esganarell, un pobre

ESGANARELL Que ens ensenyaríeu el camí per anar a la ciutat?

EL POBRE No heu de fer res més que seguir aquest camí ral, senyors, i girar a mà dreta quan sigueu al capdavall del bosc. Però us adverteixo que aneu molt amb compte, perquè ja fa temps que hi ronden lladres, per aquests verals.

DON JUAN Te n’estic molt agraït, amic, t’ho agraeixo de tot cor.

EL POBRE Si volguéssiu, senyor, em podríeu ajudar amb una almoina.

DON JUAN Ah, vaja! Pel que es veu, el teu advertiment era interessat, oi?

EL POBRE Soc un pobre home, senyor, i visc retirat en aquest bosc, tot sol, des de fa deu anys, i no deixaré de pregar el Cel que us concedeixi tota mena de favors.

DON JUAN Prega’l que et concedeixi un vestit, i no passis pena per les coses dels altres.

ESGANARELL Vós no coneixeu el senyor, bon home. Només creu en dos i dos fan quatre i en quatre i quatre fan vuit.

DON JUAN I què hi fas, enmig de tots aquests arbres?

EL POBRE Prego el Cel tot el sant dia per la prosperitat de totes les persones de bé que em donen alguna cosa.

DON JUAN Això vol dir que hi estàs molt bé.

EL POBRE Ai, senyor, estic en la necessitat més gran del món!

DON JUAN No em facis riure: un home que es passa tot el dia pregant el Cel… no pot ser que les coses no li vagin bé.

EL POBRE Us asseguro, senyor, que la majoria de vegades no tinc ni un rosegó de pa per ficar-me a la boca.

DON JUAN Ja és ben estrany, tot plegat: trobo que et compensen molt malament pels teus oficis. Vinga, jo en canvi et donaré un lluís d’or ara mateix, si tan sols et decideixes a renegar.

EL POBRE I ara, senyor! Voldríeu que cometés un pecat així?

DON JUAN Tu només has de pensar si vols guanyar un lluís d’or o no. Aquí el tens, si deixes anar un renec. Té, només has de renegar.

ESGANARELL Au, home, renega una mica, que no hi ha cap mal, en això.

DON JUAN Té, agafa’l, aquí el tens. Agafa’l, et dic, només has de renegar.

EL POBRE No, senyor, més m’estimo morir-me de gana.

DON JUAN Au, va, té, te’l dono per amor de la humanitat. Però, què és això que veig allà? Un home atacat per tres altres homes? És una lluita massa desigual, això, i jo no puc consentir una covardia com aquesta. (Corre cap al lloc del combat.)





ESCENA 3


Don Juan, Don Carlos, Esganarell

ESGANARELL Aquest meu amo és ben esbojarrat d’anar-se a ficar en perills on no el demanen. Però, caram!, veig que l’ajuda ha fet el seu servei, i els dos han fet fugir els tres.

DON CARLOS (Amb l’espasa a la mà.) La fugida d’aquests lladres prova el coratge del vostre braç. Permeteu, senyor, que us doni les gràcies per una acció tan generosa, i que…

DON JUAN (Tornant amb l’espasa a la mà.) Jo no he fet res, senyor, que no haguéssiu fet vós en el meu lloc. En aquesta mena d’aventures hi ha compromès el nostre honor, i l’acció d’aquests galifardeus era tan covarda que no oposar-s’hi hauria estat com consentir-la. Però, ¿com ha anat que caiguéssiu en mans d’aquesta purrialla?

DON CARLOS Jo anava amb un meu germà i amb tota la nostra colla quan, sense adonar-me’n, m’he perdut; i quan llavors he volgut buscar-los m’he topat amb aquells lladres, que han començat per matar-me el cavall i que, si no hagués estat pel vostre valor, haurien fet el mateix amb mi.

DON JUAN Teniu intenció d’anar cap a la ciutat?

DON CARLOS Sí, però no hi vull entrar. El meu germà i jo ens veiem forçats a quedar-nos a fora per un d’aquells afers desagradables que obliguen els gentilhomes a sacrificar-se, ells mateixos i la família, per la severitat del seu honor, perquè fins l’èxit més satisfactori resulta sempre funest, i si no abandonem aquest món ens veiem constrets a abandonar el país. És per això que la condició del gentilhome em sembla malaventurada: no basta tota la prudència i tota l’honradesa de la seva conducta, sinó que per les lleis de l’honor s’ha d’avenir a redreçar la conducta reprotxable dels altres, i ha de veure la seva vida, el seu repòs i els seus béns penjats del fil de la fantasia del primer temerari que tingui l’acudit de fer-li una d’aquelles injúries que l’empenyen a desafiar la mort.

DON JUAN Però tenim l’avantatge de fér córrer el mateix risc i passar idèntica mala estona a aquells que han tingut la fantasia de venir-nos a ofendre amb el cor lleuger. ¿Seria gaire indiscreció demanar-vos quin és el destret que us amoïna?

DON CARLOS Tal com està la cosa ja no cal fer-ne un secret; un cop la injúria s’ha esbombat, el nostre honor no demana pas que amaguem la vergonya, sinó que fem esclatar la nostra venjança i fins en pregonem la intenció. De manera, senyor, que no us amagaré que l’ofensa que volem venjar és una germana seduïda i raptada d’un convent, i que l’autor d’aquesta ofensa és un tal Don Juan Tenorio, fill de Don Luis Tenorio. Ja fa uns quants dies que l’estem buscant, i aquest matí l’hem seguit gràcies a les indicacions d’un criat que ens ha dit que havia sortit a cavall, amb una companyia de quatre o cinc, i que les havia empreses per aquest turó. Però tots els esforços han estat inútils, i no hem aconseguit saber què se n’ha fet.

DON JUAN Vós el coneixeu, senyor, aquest Don Juan de qui parleu?

DON CARLOS No, el que és jo, no. No l’he vist mai, i només en sé el que me n’ha dit el meu germà. Però la seva anomenada no el deixa gaire bé, i és un home amb una vida…

DON JUAN Atureu-vos, senyor, si us plau. Aquest home figura entre els meus amics, i seria per part meva una mena de covardia quedar-me a sentir-ne dir mal.

DON CARLOS Per amor de vós, senyor, no en diré cap més mal. El menys que puc fer, després que m’heu salvat la vida, és callar davant vostre sobre una persona de qui no puc parlar sense dir-ne penjaments. Però, per molt amic que li sigueu, goso esperar que no aprovareu la seva acció i que no trobareu estrany que nosaltres mirem de prendre’n venjança.

DON JUAN Tot al contrari, que inclús us hi vull ajudar estalviant-vos marrades inútils. Jo soc amic de Don Juan, no puc fer-hi més, però val a dir que és ben poc raonable que vagi ofenent impunement els gentilhomes com vós, i per això em comprometo a fer-li donar satisfacció davant vostre.

DON CARLOS ¿I quina satisfacció s’avindrà a donar a aquesta mena d’injúries?

DON JUAN Tota la que el vostre honor pugui desitjar. I, sense que us prengueu la molèstia de continuar buscant Don Juan, em comprometo a fer-lo presentar-se al lloc que vós vulgueu, i en el moment que més us plagui.

DON CARLOS Per un cor ofès, aquestes esperances sonen molt falagueres, senyor. Però, després de tot el que us dec, em sabria molt greu que vós fóssiu de la seva companyia.

DON JUAN Estic tan unit amb Don Juan, que ell no podria lluitar si jo no ho fes també; però, en fi, jo en responc com de mi mateix, i vós no heu de fer res més que dir quan voleu que comparegui a donar-vos satisfacció.

DON CARLOS Quin destí més cruel! ¿Com pot ser que jo us degui la vida, i que Don Juan sigui amic vostre?





ESCENA 4


Don Alonso, amb tres de seguici, Don Carlos, Don Juan i Esganarell

DON ALONSO Porteu els cavalls a abeurar, i després feu-los venir. Tinc ganes de caminar una mica. Oh, Déu meu, què veig aquí! I doncs, què hi feu, germà, amb el nostre enemic mortal?

DON CARLOS El nostre enemic mortal?

DON JUAN (Reculant tres passos i posant la mà a l’espasa.) Sí, jo soc Don Juan en persona. I el fet que vosaltres sigueu més de colla no em tempta a amagar-me el nom.

DON ALONSO Ah, traïdor! Has de morir, i…

DON CARLOS Ah, germà meu, atureu-vos! A aquest home, li dec la vida. Sense l’ajuda del seu braç, jo hauria mort a mans dels lladres que m’han assaltat.

DON ALONSO ¿I voleu que aquesta consideració impedeixi la nostra venjança? Tots els serveis que ens pugui prestar una mà enemiga no tenen mai cap valor per comprometre la nostra ànima. I si cal mesurar l’obligació amb la injúria, el vostre reconeixement, germà, és en aquest cas ben ridícul; i com que l’honor és infinitament més preciós que la vida, deure la vida a qui ens ha pres l’honor equival a no deure-li res.

DON CARLOS Sé prou la diferència, germà, que un gentilhome ha d’establir entre una cosa i l’altra, i el reconeixement de l’obligació no m’esborra gens ni mica el ressentiment de la injúria. Però permeteu que jo ara li torni allò que ell m’ha prestat; que saldi aquí mateix el meu deute amb ell ajornant la nostra venjança i deixant-li la llibertat de gaudir, durant uns quants dies, el fruit de la seva bona acció.

DON ALONSO No, no, ajornar la nostra venjança és exposar-nos a perdre tota ocasió de dur-la a terme. El Cel ens l’ofereix ara, i és ara que l’hem d’aprofitar. Quan l’honor ha estat ferit mortalment, no cal tenir tants miraments, i si a vós us repugna prestar el braç a aquesta acció, no heu de fer més que retirar-vos i deixar al meu puny la glòria d’aquest sacrifici.

DON CARLOS Si us plau, germà…

DON ALONSO Tots aquests discursos són superflus. Ha de morir…

DON CARLOS Atureu-vos, us dic, germà. No consentiré de cap manera que li feu mal, i juro davant el Cel que aquí mateix el defensaré contra qui sigui i que li faré un escut amb aquesta mateixa vida que ell ha salvat. Per ferir-lo, doncs, primer m’haureu de traspassar a mi.

DON ALONSO Així, preneu partit pel nostre enemic en contra meva? I, en comptes de nodrir tot el rancor que la seva presència m’encén, vós li demostreu sentiments plens de bondat?

DON CARLOS Germà, mostrem la moderació que convé a una acció legítima, i no vengem el nostre honor amb aquesta irritació que us subleva. Siguem senyors del nostre cor i no permetem que el nostre valor es torni ferotge, sinó que s’apliqui a les coses després d’una pura deliberació de la raó, i no pas per l’enfuriment d’una còlera cega. Germà, jo no vull arrossegar sempre aquest deute amb el meu enemic, i vull descarregar-me, abans que cap altra cosa, de l’obligació que li tinc. La nostra venjança no serà menys manifesta perquè ara l’ajornem: al contrari, encara se’n beneficiarà. I aquesta ocasió que hem tingut de prendre-la, al capdavall la farà més justa als ulls de tothom.

DON ALONSO Oh, quina estranya feblesa, quin encegament espantós, arriscar així els interessos del propi honor per la ridícula idea d’una obligació quimèrica!

DON CARLOS No, germà, no patiu per això. Si cometo un error, prou el sabré reparar, i em carrego a l’espatlla tota la cura del nostre honor; sé a què ens obliga, i aquesta suspensió d’un dia que el meu reconeixement li demana, no farà sinó augmentar la frisança que sento de satisfer-lo. Don Juan, ja veieu com m’afanyo a tornar-vos el bé que he rebut de vós, de manera que amb això podeu ben jutjar que compleixo amb fervor el meu deure, i comptar que no seré menys primmirat a pagar-vos la injúria que el benifet. No us vull obligar a explicar aquí els vostres sentiments, i us dono la llibertat de pensar amb calma les resolucions que vulgueu prendre. Vós sabeu prou la magnitud de l’ofensa que heu infligit, i jo us faig jutge a vós mateix de les reparacions que demana. Hi ha maneres dolces de satisfer-nos, i n’hi ha de violentes i de sagnants. Però, sigui quina sigui la vostra elecció, recordeu que m’heu donat paraula de fer que Don Juan em doni satisfacció: feu per manera d’aconseguir-ho, us ho prego, i no oblideu que, fora d’aquí, només tinc deutes amb el meu honor.

DON JUAN Jo no he exigit res de vós, i tindreu el que us he promès.

DON CARLOS Anem, germà: un moment d’indulgència no perjudicarà la severitat del nostre deure.





ESCENA 5


Don Juan, Esganarell

DON JUAN Ei, Esganarell, on ets?

ESGANARELL Què maneu?

DON JUAN Així, tu t’esfumes quan m’ataquen, brètol?

ESGANARELL Perdoneu-me, senyor, era just aquí mateix. Em penso que aquest vestit és purgatiu, i que portar-lo és com prendre una medecina.

DON JUAN Insolent del dimoni! Podries disfressar la teva covardia amb un vel més decent. Saps qui és aquest a qui he salvat la vida?

ESGANARELL Jo? No.

DON JUAN És un germà d’Elvira.

ESGANARELL Un…

DON JUAN És un home prou honrat. S’ha portat molt bé, i ja em sap greu haver-me d’enfrontar amb ell.

ESGANARELL Així, potser ho podríeu arreglar tot pacíficament.

DON JUAN Sí, però la meva passió per Dona Elvira s’ha apagat, i el compromís no fa pel meu humor. Tu ja saps que, en qüestió d’amors, m’agrada la llibertat i que no em podria avenir a tancar el meu cor entre quatre parets. T’ho he dit vint vegades: jo tinc una tirada natural a deixar-me anar cap a tot allò que m’agradi. El meu cor és de totes les dones boniques, i és a elles que correspon agafar-lo, per torns, i conservar-lo tant de temps com puguin. Però, què és aquest magnífic edifici que veig entre els arbres?

ESGANARELL No ho sabeu?

DON JUAN No, francament.

ESGANARELL Doncs és el panteó que es feia construir el Comanador quan vós el vau matar.

DON JUAN Ah, tens raó. No ho sabia, que queia per aquesta banda. Tothom me n’ha dit meravelles, d’aquesta obra i de l’estàtua del Comanador. Tinc ganes de veure-ho.

ESGANARELL Senyor, no hi aneu.

DON JUAN Per què?

ESGANARELL No és gaire com cal, anar a veure un home que vós mateix heu mort.

DON JUAN Al contrari. És una visita de cortesia, el que li vull fer, i si ell és un home d’educació m’ha de rebre de bon grat. Vinga, entrem-hi. (El panteó s’obre, i hi apareix un magnífic mausoleu i l’estàtua del Comanador.)

ESGANARELL Ah, quina cosa més maca! Quines estàtues! Quins marbres! Quines columnes! Ah, que n’és de maco, tot això! Què us en sembla, senyor?

DON JUAN Que l’ambició d’un difunt ja no podia anar més enllà. I que el que trobo admirable és que un home que, durant la vida, en va tenir prou amb una estada força senzilla, en vulgui tenir ara una de tan superba quan ja no li ha de servir de res.

ESGANARELL Aquí tenim l’estàtua del Comanador.

DON JUAN Caram, si que fa goig, amb aquest vestit d’emperador romà!

ESGANARELL Val a dir, senyor, que està molt ben fet. Sembla que tingui vida i que només li falti parlar. I ens clava unes mirades que, si estigués sol, em farien morir de por, i, vaja, em fa tot l’efecte que no li agrada gaire veure’ns per aquí.

DON JUAN Doncs cometria un error, i seria una mala correspondència a l’honor que li faig. Pregunta-li si vol venir a sopar amb mi.

ESGANARELL Em sembla que d’això no en té cap necessitat, oi?

DON JUAN Tu pregunta-l’hi, et dic.

ESGANARELL M’aixequeu la camisa? Seria una bestiesa posar-se a parlar amb una estàtua.

DON JUAN Fes el que et dic.

ESGANARELL Ves quina extravagància! Senyor Comanador… jo me’n ric, d’aquesta ximpleria, però és el meu amo qui me la fa fer. Senyor Comanador, el meu amo Don Juan us demana si li voleu fer l’honor de venir a sopar amb ell. (L’estàtua acala el cap.) Ha!

DON JUAN Què hi ha? Què et passa? Digues. Vols parlar?

ESGANARELL (Fent el mateix senyal que li ha fet l’estàtua i acalant el cap.) L’estàtua…

DON JUAN Sí, i què? Què vols dir, galifardeu?

ESGANARELL Us dic que l’estàtua…

DON JUAN Sí, bé! L’estàtua! I què? Si no parles, et clavo una pallissa.

ESGANARELL Que l’estàtua m’ha fet un senyal.

DON JUAN Babau del dimoni!

ESGANARELL Us dic que m’ha fet un senyal. Tan cert com la llum que ens il·lumina. Aneu-hi a parlar vós mateix i ja m’ho sabreu dir. Potser…

DON JUAN Vine’m aquí, brètol, vine’m aquí, que vull que comprovis amb els teus propis ulls la teva covardia. Fixa-t’hi bé. Per ventura el senyor Comanador voldria venir a sopar amb mi? (L’estàtua torna a acalar el cap.)

ESGANARELL Jo no m’hi jugaria deu monedes d’or que no vingui. Què me’n dieu, senyor?

DON JUAN Anem, sortim d’aquí.

ESGANARELL Vet aquí com les gasten els valents que no volen creure en res!





ACTE IV





ESCENA 1


Don Juan, Esganarell

DON JUAN Sigui el que sigui, deixem-ho córrer: és una bagatel·la, i ens pot haver enganyat algun efecte de llum o alguna calitja que ens hagi enterbolit la vista.

ESGANARELL Ei, senyor, no vulgueu ara desmentir el que hem vist amb aquests ulls. No sé res més cert que aquell senyal amb el cap; i el que és jo, no dubto gens ni mica que el Cel, escandalitzat de la vostra vida, ha obrat aquest miracle per convence-us, i per esmenar-vos de…

DON JUAN Escolta: si em tornes a atabalar amb les teves estúpides moralitats, si em tornes a dir la més mínima paraula sobre això, faré venir uns quants valents, demanaré un vit de bou, i mentre t’aguantin tres o quatre forçuts et clavaré jo mateix un miler de fuetades. Ho has entès?

ESGANARELL Ja ho crec, senyor, us he entès millor que mai. Us expliqueu més clarament que un llibre obert. El que més m’agrada de vós és justament que parleu sense embuts ni marrades: dieu les coses amb una transparència admirable.

DON JUAN Au, vinga, que em facin el sopar tan aviat com puguin. Una cadira, noi.





ESCENA 2


Don Juan, la Violette, Esganarell

LA VIOLETTE Senyor, hi ha el senyor Diumenge, el vostre marxant, que voldria parlar amb vós.

ESGANARELL Vet aquí la que ens faltava: la cortesia d’un creditor. Com se li acut, venir ara a demanar diners? I tu, per què no li deies que el senyor no hi era?

LA VIOLETTE Ja fa tres quarts que l’hi estic dient, però no s’ho vol creure i s’està allà dins, assegut, esperant.

ESGANARELL Doncs que s’esperi fins que es desesperi.

DON JUAN No, i ara!, al contrari, fes-lo passar. És molt mala política, amagar-se dels creditors. Sempre val més pagar-los alguna cosa. I, a més, jo tinc el secret de fer-los tornar a casa satisfets sense haver-los donat ni una dobla d’or.





ESCENA 3


Don Juan, el senyor Diumenge, Esganarell, el servei

DON JUAN (Fent grans cortesies.) Ah, senyor Diumenge, veniu aquí. Quina alegria, veure-us! Maleïts criats que no us han fet entrar de seguida! Havia donat ordres que no em molestés ningú, però és clar que aquesta ordre no valia pas per vós, que vós teniu el dret de trobar les portes de casa meva sempre obertes de bat a bat.

SR. DIUMENGE Senyor, us n’estic molt agraït.

DON JUAN (Parlant als seus lacais.) Maleïts galifardeus, ja us ensenyaré jo a deixar el senyor Diumenge a l’antesala! Heu d’aprendre a distingir la gent!

SR. DIUMENGE Senyor, no té cap importància.

DON JUAN I ara! ¿Us sembla poc, dir-vos a vós, el senyor Diumenge, el meu millor amic, que jo no hi era?

SR. DIUMENGE Servidor vostre, senyor. Jo venia…

DON JUAN Vinga, de pressa, una cadira pel senyor Diumenge.

SR. DIUMENGE Ja estic bé com estic, senyor.

DON JUAN De cap manera. Vull que estigueu ben assegut com jo.

SR. DIUMENGE Però no cal, de veritat.

DON JUAN Retireu aquesta cadireta i porteu-li una cadira de braços com la meva.

SR. DIUMENGE Senyor, vós feu broma, i…

DON JUAN No, no, jo sé prou bé el que us dec, i no vull que hi hagi diferències entre nosaltres dos.

SR. DIUMENGE Senyor…

DON JUAN Apa, seieu.

SR. DIUMENGE No cal, senyor, jo només us haig de dir una cosa. Només venia…

DON JUAN Seieu aquí, us dic.

SR. DIUMENGE No, senyor, ja estic bé. Venia per…

DON JUAN No, no us escoltaré si no seieu.

SR. DIUMENGE Doncs faré el que vós vulgueu, senyor. Jo…

DON JUAN Vaja, senyor Diumenge, veig que teniu molt bon aspecte.

SR. DIUMENGE Sí, senyor, per servir-vos. He vingut…

DON JUAN Teniu una salut admirable. Ho porteu escrit a la cara: la frescor dels llavis, el color de la pell, la vivor dels ulls.

SR. DIUMENGE Voldria…

DON JUAN Com està la senyora Diumenge, la vostra muller?

SR. DIUMENGE Molt bé, senyor, gràcies a Déu.

DON JUAN És una dama excel·lent.

SR. DIUMENGE Per servir-vos, senyor. Jo venia…

DON JUAN I la vostra filleta Claudina, com està?

SR. DIUMENGE De meravella, senyor.

DON JUAN Que n’és de bonica, aquesta menuda! Creieu que me l’estimo de tot cor.

SR. DIUMENGE És massa honor, el que li feu, senyor. Jo us…

DON JUAN I el petit Quelet, encara fa tant soroll amb el timbal?

SR. DIUMENGE Encara, encara, senyor. Jo…

DON JUAN I el quisso, el Brusquet? Encara borda tant, encara mossega les cames de la gent que entra a casa vostra?

SR. DIUMENGE Més que mai, senyor, i no sabem pas com treure-li el vici.

DON JUAN No us faci estrany que us demani per tota la família. Ja sabeu que hi tinc molt d’interès.

SR. DIUMENGE Senyor, us n’estem infinitament agraïts. Jo…

DON JUAN (Allargant-li la mà.) Accepteu aquesta mà, senyor Diumenge. Encara sou el bon amic de sempre, oi?

SR. DIUMENGE Servidor vostre, senyor.

DON JUAN I ara! Sempre a la vostra disposició!

SR. DIUMENGE M’honoreu massa. Jo…

DON JUAN Per vós, faria qualsevol cosa.

SR. DIUMENGE Gasteu massa bondat amb mi, senyor.

DON JUAN I desinteressadament, ho podeu ben creure.

SR. DIUMENGE No crec merèixer tanta mercè, de debò. Però, senyor…

DON JUAN Ah, senyor Diumenge, sense compliments, us voleu quedar a sopar amb mi?

SR. DIUMENGE No, senyor, me n’haig d’anar de seguida. Jo…

DON JUAN (Aixecant-se.) Vinga, porteu una torxa per acompanyar el senyor Diumenge, i que quatre o cinc dels meus homes agafin els mosquetons per escortar-lo.

SR. DIUMENGE (Aixecant-se també.) Senyor, no n’hi ha cap necessitat. Me’n puc anar tot sol. Però… (Esganarell retira les cadires ràpidament.)

DON JUAN I ara! Vull que us escortin, que jo hi tinc massa interès, en la vostra persona. Soc servidor vostre i, a més, deutor vostre.

SR. DIUMENGE Ah, senyor…

DON JUAN No me n’amago pas, i inclús ho dic a tothom.

SR. DIUMENGE Si…

DON JUAN Voleu que us acompanyi jo mateix?

SR. DIUMENGE Ah, senyor! No feu broma, senyor…

DON JUAN Doncs vinga una abraçada, si us plau. Us prego una vegada més que em cregueu enterament a la vostra disposició, i que faria qualsevol cosa del món per servir-vos. (Se’n va.)

ESGANARELL Val a dir que el senyor us estima d’allò més.

SR. DIUMENGE És veritat; em té tantes atencions i em fa tants compliments que no goso mai reclamar-li els diners.

ESGANARELL Us puc assegurar que tot el seu servei donaria la vida per vós. Només voldria que us en passés alguna, per exemple que algú us clavés una mà de garrotades, perquè veiéssiu com…

SR. DIUMENGE Ho crec, ho crec; però, Esganarell, us prego que li feu un entretoc sobre els meus diners.

ESGANARELL Oh, no hi passeu ànsia! Prou us pagarà com dos i dos fan quatre.

SR. DIUMENGE Però vós, Esganarell, vós també em deveu alguna coseta pel vostre compte.

ESGANARELL Ui! No me’n parleu, d’això!

SR. DIUMENGE I doncs? Jo…

ESGANARELL Que potser us penseu que no ho tinc present?

SR. DIUMENGE Sí, però…

ESGANARELL Anem, senyor Diumenge, que us faré llum.

SR. DIUMENGE Però, i els meus diners…?

ESGANARELL (Agafant el senyor Diumenge pel braç.) Que us en rieu, potser?

SR. DIUMENGE Vull…

ESGANARELL (Estirant-lo.) Au!

SR. DIUMENGE Em sembla…

ESGANARELL (Empenyent-lo.) Ximpleries.

SR. DIUMENGE Però…

ESGANARELL (Empenyent-lo.) Prou!

SR. DIUMENGE Jo…

ESGANARELL (Empenyent-lo fora de l’escena.) Prou, us dic!





ESCENA 4


Don Luis, Don Juan, la Violette, Esganarell

LA VIOLETTE Senyor, hi ha el vostre senyor pare.

DON JUAN Doncs si que l’hem feta bona! És l’únic que em faltava per acabar-me de fer enrabiar.

DON LUIS Ja m’adono que us destorbo i que de bon grat us hauríeu estalviat la meva visita. Si val a dir la veritat, ens incomodem l’un a l’altre d’una manera ben estranya; així, si vós esteu cansat de veure’m, jo també estic ben cansat del vostre malviure. Ai, que poc sabem el que ens fem, quan ens neguem a confiar al Cel les coses que ens convenen, quan ens creiem ser més savis que Ell, quan l’anem a importunar amb els nostres anhels cecs i les nostres demandes desconsiderades! Vaig desitjar un fill amb una il·lusió inigualada; el vaig demanar sense defallir, amb un fervor increïble; i aquest fill, que vaig obtenir a còpia d’importunar el Cel amb els meus vots, és ara l’aflicció i el suplici d’aquesta vida mateixa de què jo creia que seria la joia i la consolació. ¿Amb quins ulls us sembla que haig de contemplar aquest munt d’accions indignes que en va voldria dissimular a la vista de la gent; aquest seguit continu de malifetes, que a totes hores ens obliguen a abusar de les bondats del nostre Sobirà, i que han malmenat, al seu esguard, el mèrit dels meus serveis i el crèdit dels meus amics? Ah, que n’és de mesquina la vostra baixesa! ¿No us avergonyeix gens ni mica, ser tan poc mereixedor de la vostra alta naixença? Teniu cap dret, digueu, de sentir-ne vanitat? Què heu fet, en aquest món, per ser un gentilhome? ¿Us penseu que n’hi ha prou de portar-ne el nom i les armes, i que ens podem gloriar d’haver nascut de sang noble quan ens comportem com uns infames? No, no, la naixença no és res quan falla la virtut. Així mateix, no participem de la glòria dels nostres avantpassats si no ens esforcem a assemblar-nos-hi. I la resplendor dels seus actes que es reflecteix en nosaltres ens imposa el compromís de fer-los el mateix honor, de seguir els passos que ells van fressar, de no desmerèixer de les seves virtuts, si volem que el món ens consideri els seus autèntics hereus. En va vós descendiu de la nissaga dels nostres avis: reneguen de la vostra sang, i tot el que van fer d’il·lustre no us aprofita per res; al contrari, la seva brillantor no us ateny sinó en deshonor vostre, i la seva glòria és una torxa que il·lumina als ulls de tothom la vergonya dels vostres actes. Sapigueu, en fi, que un gentilhome que viu malament és un monstre de la natura, que la virtut és el primer títol de noblesa, que jo considero menys el nom que s’estampa a la signatura que no pas les accions que es fan cada dia, i que faria més cas del fill d’un camàlic que fos un home honrat que no pas del fill d’un monarca que visqués com vós.

DON JUAN Senyor, si us volguéssiu asseure, podríeu parlar amb més comoditat.

DON LUIS No, insolent, no em vull asseure ni tampoc vull continuar parlant, que prou m’adono que totes les meves paraules rellisquen per la duresa de la teva ànima. Però sàpigues, fill indigne, que les teves accions han esgotat la meva tendresa paternal, i que, més aviat del que et penses, sabré posar fre a les teves disbauxes, atreure damunt teu la còlera del Cel, i rentar amb el teu càstig la vergonya d’haver-te fet néixer. (Se’n va.)





ESCENA 5


Don Juan, Esganarell

DON JUAN Au, trenqueu-vos el coll d’una vegada! És el millor que podríeu fer! A tothom li ha d’arribar el torn, i a mi em treu de polleguera veure que els pares viuen tant com els fills. (S’aclofa a la cadira de braços.)

ESGANARELL Ah, senyor, això no està bé.

DON JUAN Que no està bé?

ESGANARELL Senyor…

DON JUAN (Aixecant-se.) No està bé?

ESGANARELL No, senyor, no està bé que hàgiu consentit tot el que us ha dit; el que havíeu d’haver fet era treure’l a empentes. S’ha vist mai una impertinència semblant? ¿Que un pare vingui a amonestar el seu fill, i a dir-li que esmeni la seva conducta, i que es recordi de la seva naixença, de portar una vida d’home honrat, i tot un grapat de bestieses per l’estil? ¿Com ho pot consentir, això, un home com vós, que sap tant de la vida? Admiro la vostra paciència; el que és jo, si hagués estat al vostre lloc, ja l’hauria enviat a passeig. Ah, maleïda complaença, quins paperots no em fas fer!

DON JUAN Podrem sopar aviat?





ESCENA 6


Don Juan, Dona Elvira, Ragotin, Esganarell

RAGOTIN Senyor, hi ha una dama tapada amb un vel que vol parlar amb vós.

DON JUAN Qui pot ser?

ESGANARELL Ja ho veurem.

DONA ELVIRA No us sorprengui, Don Juan, veure’m a aquesta hora i amb aquesta indumentària. Un motiu urgent m’obliga a fer-vos aquesta visita, perquè el que us haig de dir no es pot esperar ni un moment. No vinc pas encesa de còlera com abans, i ja veieu que soc tota una altra de la que era al matí. Ja no soc la Dona Elvira que us maleïa amb una ànima irritada que només proferia amenaces i que no respirava més que venjança. El Cel ha escombrat de la meva ànima tots aquells indignes ardors que sentia per vós, tots aquells transports tumultuosos d’una passió criminal, totes aquelles follies vergonyoses d’un amor terrestre i grosser; i dins el cor no m’ha deixat per vós més que una flama purificada de tot el comerç dels sentits, una tendresa santa, un amor desprès de tot, que no s’afanya per si mateix i només es preocupa per vós.

DON JUAN (A Esganarell.) Que plores, potser?

ESGANARELL Perdoneu-me.

DONA ELVIRA És aquest amor perfecte i pur el que m’ha portat aquí pel vostre bé, per donar-vos part d’un avís del Cel, i per mirar de retirar-vos de l’estimball cap on us precipiteu. Sí, Don Juan, conec totes les disbauxes de la vostra vida, i el mateix Cel que m’ha tocat el cor i m’ha fet veure la meva conducta esgarriada m’ha inspirat a venir-vos a trobar i a dir-vos, de part seva, que les vostres ofenses han esgotat la seva misericòrdia, que la seva còlera temible està llesta per caure damunt vostre, i que depèn de vós evitar-la amb un ràpid penediment, i que potser no us queda ni un dia de temps per poder-vos sostreure a la més gran de les desgràcies. Pel que a mi fa, ja cap lligam del món m’uneix a vós; m’he desdit, gràcies al Cel, de tots els meus folls pensaments; estic decidida a retirar-me, i només demano una vida prou llarga per poder expiar la falta que he comès, i fer-me mereixedora, gràcies a una austera penitència, del perdó per l’encegament en què m’havien sumit els transports d’una passió condemnable. Però, en el meu retir, sofriria un extrem dolor si una persona que he estimat tendrament esdevingués un exemple funest de la justícia divina; i en canvi m’ompliria d’una joia increïble si acon se guís que volguéssiu desviar de damunt vostre el cop esgarrifós que us amenaça. Si us plau, Don Juan, concediu-me com a última gràcia aquest dolç consol; no em negueu la vostra salvació, que us imploro amb llàgrimes; i si no us commou el vostre propi interès, que ho facin almenys els meus precs, i estalvieu-me així la cruel pena de veure-us condemnat als suplicis eterns.

ESGANARELL Pobra dona!

DONA ELVIRA Us he estimat amb una tendresa infinita, i res al món no m’ha estat tan car com vós; he descurat el meu deure per vós, i tot el que he fet ho he fet per vós; i ara tota la recompensa que us en demano és que redreceu la vostra vida i que eviteu la vostra perdició. Salveu-vos, us ho prego, sigui per amor de vós o per amor de mi. Una vegada més, Don Juan, us ho demano amb un doll de llàgrimes; i si no n’hi hagués prou amb les llàgrimes d’una persona que vau estimar, us hi conjuro pel que més us pugui commoure ara.

ESGANARELL Cor de tigre!

DONA ELVIRA Després d’això, ja no em queda sinó anarme’n. Ja us he dit tot el que us havia de dir.

DON JUAN Senyora, és massa tard, quedeu-vos aquí. Us hi allotjarem tan bé com podrem.

DONA ELVIRA No, Don Juan, no em vulgueu retenir més temps.

DON JUAN Senyora, em plauria molt que us quedéssiu, us ho asseguro.

DONA ELVIRA No, us torno a dir, no perdem el temps en discursos superflus. Deixeu-me anar de seguida, i no us preocupeu per fer-me acompanyar. Penseu només en tot el que us he dit.





ESCENA 7


Don Juan, Esganarell, el servei

DON JUAN ¿Saps que encara he sentit una mica d’emoció per ella, i que m’ha fet plaer aquesta novetat tan estranya, i que el vestit descurat, l’aire esllanguit i les llàgrimes m’han revifat una mica del caliu d’aquell foc apagat?

ESGANARELL És a dir, que les seves paraules no us han fet gens d’efecte.

DON JUAN Vinga, el sopar!

ESGANARELL Molt bé.

DON JUAN (Entaulant-se.) Amb tot, Esganarell, convé pensar a esmenar-se.

ESGANARELL Com hi ha món!

DON JUAN Sí, de debò! Convé esmenar-se. Vint o trenta anys més d’aquesta vida, i després ja ens hi posarem.

ESGANARELL Oh!

DON JUAN Què hi dius?

ESGANARELL Res. Aquí arriba el sopar. (Agafa un bocí d’un dels plats que entra el servei i se’l fica a la boca.)

DON JUAN Em sembla que tens la galta inflada. Com ha estat? Digues, home: què t’hi passa?

ESGANARELL No res.

DON JUAN Vejam, ensenya-m’ho. Bufa! Això és una fluxió que t’ha sortit a la galta. Porteu de seguida un bisturí per rebentar-la. El pobre xicot ja no pot més, i aquest abscés el podria asfixiar. Espera: fixeu-vos si n’estava, de madur. Ah, que n’ets de pocavergonya!

ESGANARELL De debò, senyor, només volia veure si el vostre cuiner no hi havia posat massa sal o massa pebre.

DON JUAN Au, posa’t allà i menja. Ja en parlarem quan hagi sopat. Veig que de gana no te’n falta.

ESGANARELL (Entaulant-se.) Ja ho podeu ben dir, senyor: no he menjat res des d’aquest matí. Tasteu això, i veureu que no heu menjat mai res de tan bo. (Un dels lacais s’emporta els plats d’Esganarell tan bon punt ell s’hi posa menjar.) Ei, el plat, el plat! A poc a poc, si us plau. Diantre, menut, si que vas llest a canviar els plats! I tu, la Violette, si que estàs al cas d’abocar la beguda! (Mentre un lacai li aboca beguda, l’altre li canvia el plat.)

DON JUAN Qui pot trucar d’aquesta manera?

ESGANARELL Qui dimoni ens ve a entrebancar el sopar?

DON JUAN Vull sopar en pau. No deixeu passar ningú.

ESGANARELL Deixeu-me fer, ja hi vaig jo.

DON JUAN Què passa? Què hi ha?

ESGANARELL (Acalant el cap com ha fet l’estàtua.) El d’això… és aquí fora!

DON JUAN Anem-ho a veure, que així demostraré que no hi ha res que em faci trontollar.

ESGANARELL Ai, pobre Esganarell, on t’amagaràs?





ESCENA 8


Don Juan, l’estàtua del Comanador, que s’asseu a taula, Esganarell, i el servei

DON JUAN Una cadira i un cobert, de pressa! (A Esganarell.) Apa, seu a taula.

ESGANARELL Senyor, m’ha passat la gana.

DON JUAN Seu a taula, et dic. Vinga, a beure. Brindo amb tu, Esganarell, a la salut del Comanador. Poseu-li vi.

ESGANARELL Senyor, m’ha passat la set.

DON JUAN Beu, i canta la teva cançó, per obsequiar el Comanador.

ESGANARELL Senyor, estic enrogallat.

DON JUAN No hi fa res. Vinga! Vosaltres, veniu, que cantareu amb ell.

L’ESTÀTUA Ja n’hi ha prou, Don Juan. He vingut per invitar-vos demà a sopar amb mi. Us hi veureu amb cor?

DON JUAN Sí, és clar, vindré només acompanyat d’Esganarell.

ESGANARELL Us ho agraeixo molt, senyor, però demà és el meu dia de dejuni.

DON JUAN (A Esganarell.) Agafa aquest canelobre.

L’ESTÀTUA No, no cal llum quan ens guia el Cel.





ACTE V





ESCENA 1


Don Luis, Don Juan, Esganarell

DON LUIS I doncs, fill meu? És possible que la bondat del Cel hagi escoltat els meus precs? Això que em dieu és la bona veritat? No m’enganyeu amb falses esperances? Puc creure amb tota certesa la sorprenent novetat d’aquesta conversió?

DON JUAN (Fent l’hipòcrita.) Sí, aquí em teniu corregit de tots els meus errors. Ja no soc el mateix d’ahir al vespre, que el Cel ha obrat en mi de cop i volta una transformació que ha de sorprendre tothom: m’ha commogut l’ànima i m’ha obert els ulls; i ara em miro amb horror el llarg encegament en què he viscut, i els desordres criminals de la vida que he menat. Ara que en repasso, mentalment, totes les abominacions, em meravella que el Cel les hagi pogudes consentir tant de temps, i no hagi descarregat vint vegades sobre meu el flagell de la seva temible justícia. Ara m’adono de les gràcies que la seva bondat m’ha fet no castigant-me pels meus crims, i tinc la intenció de treure’n el profit degut, fent aparèixer als ulls del món un canvi sobtat de vida, reparant així l’escàndol de les meves accions passades, i esforçant-me a obtenir del Cel una remissió plena. Ara no faré res més que això; i us prego, senyor, que vulgueu contribuir bonament a aquest designi i que m’ajudeu vós mateix a trobar una persona que em faci de guia, i que em pugui conduir amb seguretat pel camí que estic a punt d’emprendre.

DON LUIS Ah, fill meu! Que fàcilment es revifa la tendresa d’un pare, i que ràpidament s’esvaeixen les ofenses d’un fill, en sentir la més petita paraula de penediment! Ja no em recordo gens de tots els disgustos que m’heu donat, i tot se m’ha esborrat per obra de les paraules que m’acabeu de fer sentir. No sé què em passa, us ho confesso; vesso llàgrimes d’alegria; tots els meus vots són satisfets, i d’ara endavant ja no haig de demanar res més al Cel. Abraceu-me, fill meu, i persistiu, us hi conjuro, en aquests lloables pensaments. Jo, mentrestant, me’n vaig corrents a portar la bona nova a la vostra mare, a compartir amb ella les dolçors de l’alegria que em transporta, i a donar gràcies al Cel per les santes resolucions que s’ha dignat inspirar-vos.





ESCENA 2


Don Juan, Esganarell

ESGANARELL Ah, senyor, que content que estic de veureus convertit! Feia molt de temps que esperava aquest moment, i ara vet aquí, gràcies al Cel, tots els meus desitjos fets realitat.

DON JUAN Beneit del cabàs!

ESGANARELL Què voleu dir, beneit?

DON JUAN Així, t’ho has cregut tot com un babau, el que acabo de dir? Et sembla que la boca parlava d’acord amb el cor?

ESGANARELL Què? Així, no… Vós no… El vostre… Ah, quin home! Quin home! Quin home!

DON JUAN No, no, no he canviat gens ni mica, i els meus sentiments són els mateixos de sempre.

ESGANARELL Així, ¿no us rendiu davant el sorprenent miracle d’aquella estàtua que es movia i enraonava?

DON JUAN En tot això, és cert, hi ha alguna cosa que no comprenc del tot; però, sigui el que sigui, no té prou poder per convence’m l’enteniment ni trontollar-me l’ànima. I si he dit que volia esmenar la meva conducta i emprendre un tren de vida exemplar, no ha estat més que per un designi purament polític, un estratagema útil, una comèdia necessària en què m’he embarcat per poder acontentar un pare a qui necessito, i alhora posar-me a cobert, davant els homes, de totes les desagradables malaventures que em podrien sobrevenir. Te n’he volgut fer confidència, Esganarell, perquè m’agrada tenir un testimoni dels moviments de la meva ànima i dels autèntics motius que m’empenyen a fer les coses.

ESGANARELL ¿Voleu dir, doncs, que no creieu en res i al mateix temps voleu passar per home de bé?

DON JUAN I per què no? N’hi ha tants i tants com jo, que es fiquen en aquest ofici, i que se serveixen de la mateixa màscara per enganyar el món!

ESGANARELL Ah, quin home! Quin home! Quin home!

DON JUAN Ara ja no és cap cosa vergonyosa, això: la hipocresia és un vici que està de moda, i tots els vicis de moda passen per virtuts. El personatge de l’home de bé és el millor de tots els personatges que es puguin interpretar avui, i la professió d’hipòcrita té uns avantatges fantàstics. La impostura d’aquest art és respectada pertot arreu; i encara que la descobreixin, ningú no gosa dir-hi res en contra. Tots els altres vicis dels homes estan exposats a la censura, i tothom té la llibertat d’atacar-los obertament; però la hipocresia és un vici privilegiat que amb la mà tapa la boca a tothom, i gaudeix tranquil·lament d’una impunitat sobirana. A força de simulacions, s’acaba lligant estretament tota la gent del partit. Qui topa contra un, es tira tots els altres a sobre; i fins aquells que sabem que hi van de bona fe, i que tothom té per devots de veritat, aquells, dic, són sempre la riota dels altres i cauen càndidament en el parany dels impostors i ajuden cegament els micos de les seves accions. ¿Et penses que en conec pocs que, amb aquest estratagema, han reparat hàbilment els desordres de la joventut i s’han escudat darrere el manteu de la religió, i que, sota la protecció d’aquesta respectada vestimenta, tenen butlla per ser els homes més infames del món? Per molt que tothom sàpiga les seves intrigues i els conegui de debò tal com són, no per això deixen de tenir el millor crèdit entre la gent; i una inclinació de cap, un sospir mortificat i una caiguda d’ulls són prou per reparar davant el món tot el que puguin fer. Doncs bé, és sota aquest abric tan favorable que jo em vull aixoplugar i salvaguardar els meus afers. No abandonaré els meus agradables costums, però faré bon compte d’amagar-me i divertir-me a la callada. De manera que, si em descobreixen, podré veure com tota la colla, sense jo moure un dit, em fa costat i em defensa de tot i contra tot. Aquesta és, doncs, la millor manera de fer impunement tot el que em passi pel cap. M’erigiré en censor de les accions dels altres, jutjaré malament tothom, i només tindré bona opinió de mi mateix. Així que algú em trenqui la girada, ni que sigui una mica, no tan sols ja no el perdonaré mai més, sinó que li guardaré calladament un odi irreconciliable. Faré de venjador dels interessos del Cel, i, amb aquest còmode pretext, burxaré els meus enemics, els acusaré d’impietat, i faré per manera d’engegar contra ells els fanàtics indiscrets que, sense coneixement de causa, cridaran en públic contra ells, els ompliran d’injúries, i els condemnaran obertament amb la seva autoritat privada. És així que cal aprofitar-se de les febleses dels homes, i que un seny ben complit s’acomoda als vicis del segle.

ESGANARELL Déu del Cel! Quines coses em feu sentir! Només us faltava ser hipòcrita per acabar d’arrodonir la vostra imatge. Vet aquí el súmmum de les abominacions. Aquesta última m’exalta, senyor, i no em puc estar de parlar. Feu tot el que us plagui, pegueu-me, estoveu-me a garrotades, mateu-me, si voleu: però haig de descarregar el cor, i com a criat fidel us vull dir el que crec que us haig de dir. Tingueu en compte, senyor, que tant va el càntir a la font que ve un dia que es trenca; i com tan bé diu aquell autor que no recordo, l’home és en aquest món com el pardal a la branca; la branca està enganxada a l’arbre; qui s’arrecera a l’arbre segueix els bons preceptes; els bons preceptes valen més que les bones paraules; les bones paraules es troben a la cort; a la cort hi ha els cortesans; els cortesans segueixen la moda; la moda ve de la fantasia; la fantasia és una facultat de l’ànima; l’ànima és el que ens dona la vida; la vida acaba amb la mort; la mort ens fa pensar en el Cel; el Cel és a sobre de la terra; la terra no és el mar; la mar està a mercè de les tempestes; les tempestes turmenten els vaixells; els vaixells necessiten un bon pilot; un bon pilot és prudent; la prudència no és cosa de la gent jove; el jovent deu obediència a la gent gran; la gent gran estimen les riqueses; les riqueses fan els rics; els rics no són pobres; els pobres passen necessitat; la necessitat no té llei; qui no té llei viu com una bèstia bruta; i, en conseqüència, vós us condemnareu amb tots els diables.

DON JUAN Quin magnífic raonament!

ESGANARELL Si, després de tot això, no us rendiu, pitjor per vós.





ESCENA 3


Don Carlos, Don Juan, Esganarell

DON CARLOS Us trobo al moment just, Don Juan, perquè prefereixo parlar amb vós aquí, més que no pas a casa vostra, per preguntar-vos quines resolucions heu pres. Vós sabeu prou que això m’incumbeix, perquè m’he encarregat d’aquest afer en presència vostra. El que és jo, no us vull amagar que m’agradaria molt que les coses anessin per la via pacífica; i faré tot el que estigui a les meves mans per convence-us d’emprendre aquest camí, i per veure-us confirmar públicament a la meva germana el nom de muller vostra.

DON JUAN (En un to hipòcrita.) Ai las, de bon grat us voldria donar la satisfacció que tant desitgeu; però el Cel s’hi oposa d’una manera precisa: ha inspirat a la meva ànima el determini de canviar de vida, i a hores d’ara no tinc altra dèria al cap que abandonar completament tots els lligams del món, despullar-me com més aviat millor de tota mena de vanitats, i corregir d’ara endavant, amb una conducta austera, tots els desordres criminals on m’havia portat la foguerada d’una joventut insensible.

DON CARLOS Aquest determini, Don Juan, no s’oposa a res del que jo dic; i la companyia d’una muller legítima es pot acordar perfectament amb les lloables idees que el Cel us inspira.

DON JUAN Ah, senyor, no ho cregueu pas! És un determini que ha pres la vostra germana mateixa: ha resolt tornar a clausura, i el Cel ens ha il·luminat a tots dos alhora.

DON CARLOS El seu retir a clausura no ens pot satisfer, perquè es podria imputar a despit pel vostre menyspreu d’ella i de la nostra família. El nostre honor demana que ella visqui amb vós.

DON JUAN Us asseguro que això no és possible. Jo, per la meva banda, en tenia totes les ganes del món, i encara avui mateix n’he demanat consell al Cel; però, quan l’he consultat he sentit una veu que em comminava a treure’m la vostra germana del cap, perquè amb ella podia tenir la certesa de no aconseguir la salvació.

DON CARLOS De debò creieu, Don Juan, que aquestes excuses ens enlluernaran?

DON JUAN Jo obeeixo la veu del Cel.

DON CARLOS Preteneu que em doni per pagat amb unes paraules semblants?

DON JUAN És el Cel que ho vol així.

DON CARLOS Heu raptat la meva germana d’un convent per abandonar-la tot seguit?

DON JUAN El Cel així ho disposa.

DON CARLOS I voleu que la nostra família s’empassi un afront semblant?

DON JUAN Aneu al Cel a reclamar.

DON CARLOS Així, el Cel és el culpable de tot?

DON JUAN El Cel ho ha volgut així.

DON CARLOS Ja n’hi ha prou, Don Juan, massa que us entenc. Però no és aquí que us vull atrapar, que el lloc no ho permet. Però abans de no gaire, creieu que us sabré trobar.

DON JUAN Feu el que vulgueu. Ja sabeu que no em falta el coratge, i que em sé servir de l’espasa quan cal. Ara mateix me’n vaig en aquell carreró apartat que porta al gran convent; però us declaro que no soc pas jo el que es vol batre: el Cel me’n prohibeix fins i tot el pensament; però si vós m’ataqueu, ja veurem què passarà.

DON CARLOS Ja ho veurem, i tant que ho veurem!





ESCENA 4


Don Juan, Esganarell

ESGANARELL Senyor, quin dimoni d’estil és aquest? Això és encara pitjor que tot allò altre, i, si voleu que us ho digui, us preferia de bon tros com éreu abans. Sempre he tingut esperança en la vostra salvació, però ara sí que ja en desespero. I em penso que el Cel, que fins ara us ha suportat, ja no podrà consentir de cap de les passades aquest últim horror.

DON JUAN Ves, ves, el Cel no és pas tan primmirat com et penses; i si cada vegada que els homes…

ESGANARELL Ah, senyor! El Cel us parla, i tot és un avís que us dona.

DON JUAN Si el Cel em vol donar un avís, m’ha de parlar una mica més clarament, si espera que l’entengui.





ESCENA 5


Don Juan, un espectre amb aparença de dona envelada, Esganarell

L’ESPECTRE Don Juan només té un moment per poder-se beneficiar de la misericòrdia del Cel, i si no es penedeix aquí mateix, la seva perdició és consumada.

ESGANARELL Ho heu sentit, senyor?

DON JUAN Qui gosa dir aquestes paraules? Jo juraria que aquesta veu la conec.

ESGANARELL Si us plau, senyor, és un espectre: el sé conèixer per la manera de caminar.

DON JUAN Espectre, fantasma, o diable, vull veure de què es tracta. (L’Espectre canvia de figura i representa el Temps amb la dalla a la mà.)

ESGANARELL Oh, Déu meu! Heu vist, senyor, aquest canvi d’aparença?

DON JUAN No, no, no hi ha res que em pugui inspirar terror, i vull comprovar amb l’espasa si és un cos o un esperit. (L’Espectre desapareix quan Don Juan va per atacar-lo.)

ESGANARELL Ah, senyor, si us plau, rendiu-vos davant de tantes proves, i cuiteu a penedir-vos.

DON JUAN No, no, passi el que passi, no vull que sigui dit que jo he estat capaç de penedir-me. Vinga, segueix-me.





ESCENA 6


L’estàtua, Don Juan, Esganarell

L’ESTÀTUA Atureu-vos, Don Juan: recordeu que ahir em vau donar paraula de venir a sopar amb mi.

DON JUAN És cert. On hem d’anar?

L’ESTÀTUA Doneu-me la mà.

DON JUAN Aquí la teniu.

L’ESTÀTUA Don Juan, l’empedreïment en el pecat mena a una mort funesta, i les gràcies del Cel rebutjades obren el pas al seu llamp venjador.

DON JUAN Oh Cel! Què és això que sento? Un foc invisible em consumeix les entranyes, ja no ho puc suportar més, tot el cos se m’abrasa… Ah! (Els llamps i els trons cauen amb estrèpit damunt Don Juan; la terra s’obre i l’engoleix; de l’abisme se n’escapen grans flamarades.)

ESGANARELL Ah, les pagues que em deu, les pagues! Vet aquí, doncs, que amb la seva mort tothom quedarà satisfet: el Cel ofès, les lleis violades, les noies seduïdes, les famílies deshonrades, els pares ultratjats, les dones enganyades, els marits desesperats, tothom n’estarà content. Només jo em quedo amb un pam de nas. Ah, les pagues que em devia, les pagues que em devia!





EL MISANTROP


Comèdia

Representada per primer cop a París,

al Théâtre du Palais-Royal,

el 4 de juny del 1666 per la Companyia del Rei,

i impresa per primer cop el 1667.





PERSONATGES


ALCEST, enamorat de Celimena

FILINT, amic d’Alcest

ORONT, enamorat de Celimena

CELIMENA, amada d’Alcest

ELIANTA, cosina de Celimena

ARSINOÉ, amiga de Celimena

ACAST

} marquesos



CLITANDRE



BASC, criat de Celimena

UN GUÀRDIA de la mariscalia de França

DUBOIS, criat d’Alcest

L’escena és a París.





ACTE I





ESCENA 1


Filint, Alcest

FILINT

Què hi ha, doncs? Què teniu?

ALCEST Per caritat, deixeu-me.

FILINT

Però quina raresa és aquesta, digueu-me…?

ALCEST

Deixeu-me, us torno a dir, i aneu-vos amagant.

FILINT

Però escolteu, almenys, abans d’ofendre-us tant.

ALCEST

Jo no vull escoltar, i sí que em vull ofendre.

FILINT

En els vostres sobtats enuigs no us sé comprendre,

i tot i ser amic vostre, i dels més benvolents…

ALCEST

Jo, amic vostre? Esborreu-me dels vostres documents.

Fins fa un instant només, jo em pensava que ho era;

però després de veure això que en vós opera,

des d’ara ja no ho soc, per dir-ho sense embuts,

que no vull tenir plaça en els cors corromputs.

FILINT

Em trobeu, doncs, culpable, Alcest, una carronya?

ALCEST

Us hauria de caure la cara de vergonya;

una semblant acció no es pot pas excusar,

i tot home d’honor se n’horroritzarà.

Us he vist festejant un home amb gentileses,

i fins testimoniant-li les màximes tendreses;

carregant el furor de tals demostracions

amb juraments i ofrenes, i amb mil protestacions;

però quan us demano qui és l’home de l’escena,

amb prou feines sabríeu dir-me com s’anomena;

el vostre ardor per ell cessa el minut següent,

i me’n parleu com d’un que us és indiferent.

Déu meu! És una cosa indigna, vil i abjecta,

de rebaixar-se així, traint el propi afecte;

i si jo, per desgràcia, hagués fet res semblant,

m’aniria a penjar, de recança, a l’instant.

FILINT

Pel que a mi fa, no veig que sigui un cas penjable,

i us prego que vulgueu considerar agradable

que m’exoneri un xic del vostre jutjament,

i que no em pengi encara, si us plau l’ajornament.

ALCEST

La broma no té gràcia; no espereu que us la passi!

FILINT

Però, seriosament, què voleu, doncs, que faci?

ALCEST

Doncs que sigueu sincer, i que com a home honrat,

no digueu mai cap mot si al cor no s’ha forjat.

FILINT

Quan un home us abraça, falaguer com la seda,

sens dubte cal pagar-li amb consemblant moneda,

respondre, com pugueu, als seus gomboldaments,

tornar-li les promeses, també els oferiments.

ALCEST

No, jo no puc sofrir aquesta vil manera

que afecta tanta gent a la moda darrera;

i res no odio més que aquelles contorsions

de tants fabricadors de grans protestacions;

els afables amics de vanes abraçades,

els falaguers xerraires de paraules inflades,

que de civilitats amb tothom fan combat

i tracten igualment l’home vil com l’honrat.

¿A què treu cap que un home us amoixi amb llestesa,

us juri fe, amistat, estimació, tendresa,

i que faci de vós un elogi esclatant

quan amb el primer brètol farà per un semblant?

No, no, no hi ha cap ànima una mica instruïda

que accepti una lloança talment prostituïda;

i la més elevada és un regal pervers

quan ve que us hi trobeu mesclat amb l’univers:

com que una estima es funda sobre una preferència,

no estima res qui estima tota la concurrència.

I ja que us deixeu dur pels vicis d’aquest temps,

rellamp, no sou pas fet per ser entre els meus parents;

que refuso d’un cor la vasta complaença

que no fa distinció segons la mereixença;

jo vull que em distingeixin; i per dir-ho ben clar,

l’amic de tots els homes, a mi no em trobarà.

FILINT

Però quan sou amb gent, cal usar amb bona gana

les maneres civils que el bon costum demana.

ALCEST

No, us dic: convé tractar amb càstig despietat

aquest comerç innoble de fingida amistat.

Jo vull que siguem homes, i que en tota trobada

se senti en els discursos el nostre cor que es bada,

que sigui ell qui parla, talment que els sentiments

mai del món no s’amaguin sota vans compliments.

FILINT

Hi ha moltes circumstàncies on la plena franquesa

semblaria ridícula i fora mal admesa;

i algun cop, mal que pesi al vostre auster honor,

val més amagar el cor amb tot el seu ardor.

¿Que seria adequat i de bona escaiença

de revelar a tothom el que cada un en pensa?

I quan trobeu algú que odieu com qui més,

li voldreu declarar la cosa tal com és?

ALCEST

Sí.

FILINT ¿Gosaríeu dir a la vella Enriqueta

que no escau als seus anys anar fent la coqueta,

i que ofèn el bon gust el coloret que du?

ALCEST

Sens dubte.

FILINT ¿I a Doriles, que passa d’importú,

i ja no hi ha a la cort orelles no afartades

de sentir-li dir els títols i les baladronades?

ALCEST

Exacte.

FILINT Us en rieu.

ALCEST No, no, no me’n ric pas,

i no perdonaré ningú en un semblant cas.

Ja en tinc els ulls ferits, i a la cort i a la vila,

quan veig tot el que hi veig, la bilis se m’enfila;

caic en un humor negre, i en una pena gran,

quan veig conviure els homes en la forma que ho fan;

només trobo pertot vulgar falagueria,

injustícia, interès, traïció, berganteria;

ja no ho puc resistir, la ràbia em fa engegar

a fer deu mil punyetes tot el gènere humà.

FILINT

Tal rampell filosòfic potser és massa salvatge,

em fan riure uns accessos tan foscos del coratge,

i crec veure en nosaltres, semblantment instruïts,

els dos germans que pinta L’Escola dels marits,[25]

els quals…

ALCEST Déu meu! Deixem comparacions tan fades.

FILINT

No: deixeu vós, si un cas, les vostres paraulades.

Per més que feu, el món no es deixarà canviar;

i ja que la franquesa tant us fa adelitar,

seré prou franc per dir-vos que aquesta malaltia,

aneu allà on aneu, fa riure amb bogeria,

i que una ràbia així contra els costums del temps

us fa caure en ridícul en bon nombre d’ambients.

ALCEST

Millor, per Déu, millor! És això el que m’agrada,

que m’és un bon senyal i una joia acabada:

odio tots els homes tan i tan de debò

que em faria enrabiar que em tinguessin per bo.

FILINT

Si que li voleu mal, a la natura humana!

ALCEST

Ben cert, li he concebut una quimera plana.

FILINT

¿Tots els pobres mortals, sense cap excepció,

queden talment inclosos en aquesta aversió?

Al nostre pobre segle, algú bé deu haver-hi…

ALCEST

No; odio tots els homes, amb tot el meu senderi:

els uns perquè són vils, malvats i malvolents,

els altres perquè són amb els vils complaents,

i no senten per ells la ràbia vigorosa

que sent envers el vici tota ànima virtuosa.

D’aquesta complaença se’n veu l’injust excés

en el tracte al malànima amb qui tinc el procés:

a través de la màscara li surt la traïdoria;

arreu és conegut per tot el que anuncia;

i les caigudes d’ulls i el to melós i fi

només fan impressió als que no són d’aquí.

Tothom sap que aquest penques, amb la seva mala obra,

ha grimpat de seguida al cim del canelobre,

i que la seva sort, amb l’apogeu rebut,

fa carrisquejar el mèrit i enrogir la virtut.

Amb els títols horribles que arreu tothom li dona,

no en defensa l’honor ni una sola persona;

digueu-li murri, infame, i eixelebrat impiu,

i tothom hi convé i ningú no ho desdiu.

I, amb tot, la seva barra és al món ben rebuda:

l’acullen, li somriuen, pertot arreu saluda,

i si hi ha, per intriga, un rang per disputar,

damunt el més honrat se’n beneficiarà.

Rellamp! Jo experimento unes mortals tortures

en veure que amb el vici es tenen tantes cures;

i a vegades m’agafen uns rampells fulminants

d’eludir en un desert la petja dels humans.

FILINT

Deixem ara els costums d’avui de bona gana,

i concedim la gràcia a la natura humana;

no la considerem amb tan extrem rigor

i mirem-ne els defectes amb un xic de dolçor.

Bé cal, en societat, la virtut de tractable;

l’excés de rectitud també esdevé blasmable;

la perfecta raó defuig l’extremitat

i espera que siguem prudents amb sobrietat.

Aquesta rigidesa de les virtuts antigues

xoca amb el nostre segle i amb les formes amigues;

exigeix als mortals massa superació:

cal ajustar-se als temps, mai amb obstinació;

i és una gran follia, i com cap altra vana,

pretendre corregir la societat humana.

Prou veig, com vós, cent coses, en aquest univers,

que anirien millor prenent un curs divers.

Però per greu que sigui el que veig aparèixer,

enfurismat com vós no em veureu comparèixer;

jo em prenc amb tota calma els homes tal com són,

m’he ensenyat a sofrir allò que fan al món;

i jo crec que a la cort, igualment que a la vila,

la flema és filosòfica com el fel que s’enfila.

ALCEST

Però la flema aquesta que raona tan bé,

podrà, senyor, alguna hora, inflamar-se també?

I si, per un atzar, un amic us traïa

o algú, per espoliar-vos, usava una arteria,

o escampava rumors en greu difamació,

ho veuríeu amb calma i sense irritació?

FILINT

Sí, contemplo els defectes que el vostre seny murmura

com a vicis units a la humana natura;

i el meu seny no se sent, en fi, més contrariat

de veure un home brètol, injust i interessat,

que de veure uns voltors afamats de carnatge,

o uns micos maliciosos, o uns llops de cor salvatge.

ALCEST

Si jo em veiés trair, atonyinar, robar,

sense que jo… Rellamp! És que ni en vull parlar,

de tant que l’argument és pura impertinència.

FILINT

Faríeu bé, a fe meva, de mostrar reticència.

Contra el vostre company enutgeu-vos molt menys

i atorgueu al procés un xic dels vostres senys.

ALCEST

No n’hi penso atorgar, és cosa decidida.

FILINT

Doncs qui voleu que us valgui en hora tan sentida?

ALCEST

Que qui vull? La raó, el bon dret, l’equitat.

FILINT

I no veureu cap jutge, així, de veritat?

ALCEST

No. Que la meva causa és injusta o dubtosa?

FILINT

Estem d’acord; però la cosa és espinosa,

i…

ALCEST No; ja he decidit que no faré un sol pas.

O m’erro, o tinc raó.

FILINT No us en fiéssiu pas.

ALCEST

No em penso bellugar.

FILINT L’altra part és molt forta,

i pot, amb males arts, assolir…

ALCEST No m’importa.

FILINT

Us equivocareu.

ALCEST Bé. Ja ho veurem després.

FILINT

Però…

ALCEST Tindré el plaer de perdre el meu procés.

FILINT

Però al final…

ALCEST Vull veure, en aquesta experiència,

si tothom mostrarà prou mida d’insolència,

si tothom serà vil, miserable i pervers

per fer-me una injustícia als ulls de l’univers.

FILINT

Quin home!

ALCEST Ja voldria, fins amb gran perjudici,

pel goig d’una tal feta perdre semblant judici.

FILINT

Es riurien de vós, Alcest, pertot arreu,

si us sentien parlar així com ara feu.

ALCEST

Pitjor pels riallers.

FILINT Però aquesta dretura

que vós voleu en tot en tan alta mesura,

aquesta rectitud en què vós us tanqueu,

la trobeu corresposta en aquells que estimeu?

És que a mi em meravella que estant, com és palpable,

vós i el gènere humà en pugna inacabable,

malgrat tot el que pugui fer-vos-el repugnant,

hi hàgiu trobat algú que us tingui en tal encant;

i el que més em sorprèn, si això és possible encara,

és l’estranya elecció que el vostre cor empara.

La candorosa Elianta té una flaca per vós,

la pura Arsinoé us mira amb ull melós:

tot i així, els seus anhels el vostre cor refrena,

i en canvi es plega als llaços d’aquesta Celimena,

de qui l’aire coqueta i el parlar maldient

semblen tan adequats als costums del present.

¿Com és, doncs, que tenint-los en tan mortal querella

podeu sofrir tan bé els que té aquesta bella?

Ja no us semblen defectes, damunt tan dolç trofeu?

Vol dir que no els veieu? O potser els excuseu?

ALCEST

No, l’amor que jo sento per la viudeta nova

no m’amaga els defectes que la raó li troba,

i soc, per més ardor amb què m’hagi inflamat,

el primer d’observar-los, i ja els he condemnat.

Però, faci el que faci per mirar d’escudar-me,

admeto el meu punt feble, en sap molt d’agradar-me:

bé li veig els defectes, i bé els hi sé blasmar,

però per més que en tingui, la dona es fa estimar;

pot més la seva gràcia; i sí, la meva flama

d’aquests vicis del temps podrà purgar la dama.

FILINT

Si aconseguiu això, no serà cosa lleu.

Creieu, doncs, que us estima la dama?

ALCEST Oi tant, per Déu!

Ja no l’estimaria, si no en tingués certesa.

FILINT

Però si l’afecció per vós és tan palesa,

per què els altres rivals us causen tant neguit?

ALCEST

Perquè un cor inflamat vol ser el sol favorit,

i només vinc aquí per tal de declarar-li

tot allò que la meva passió sap prodigar-li.

FILINT

Doncs si jo tingués vènia per formar-me il·lusions,

posaria en Elianta totes les afeccions;

el seu cor, que us estima, té una amable fermesa,

i fora una elecció per vós més ben empresa.

ALCEST

És ben cert: la raó m’ho diu cada minut,

però no és per mà seva que l’amor és endut.

FILINT

Tinc por pel vostre ardor; i la vostra esperança

podria…





ESCENA 2


Oront, Alcest, Filint

ORONT A baix m’han dit que, per comprar amb folgança,

Elianta i Celimena acaben de sortir;

però com que he sabut que vós éreu aquí,

he volgut pujar a dir-vos, amb cor ben veritable,

que he concebut per vós un afecte immutable,

i que, de fa molt temps, aquest afecte antic

m’ha encès un gran desig de ser-vos bon amic.

Sí, el meu cor vol al mèrit retre reconeixença,

i friso perquè ens lligui una amistat intensa:

crec que un amic com jo, lleial i amb qualitat,

no és pas, segurament, per ser mai rebutjat.

(En aquest passatge, Alcest sembla que somiegi, com si no sentís que Oront li parla.)

És a vós, excel·lència, que aquest discurs s’adreça.

ALCEST

A mi, senyor?

ORONT A vós. Potser se us entravessa?

ALCEST

No, no; és que la sorpresa és molt forta per mi,

i m’ha vingut de nou l’honor que rebo aquí.

ORONT

L’afecte que us professo no és difícil d’entendre,

que de tot l’univers vós el podeu pretendre.

ALCEST

Senyor…

ORONT El nostre país no té res més valuós

que el mèrit esclatant que es manifesta en vós.

ALCEST

Senyor…

ORONT Sí, el meu parer és que sou més lloable

que tot allò que hi veig de més considerable.

ALCEST

Senyor…

ORONT Mal llamp em mati, si menteixo vilment!

I ara, per confirmar-vos aquí el meu sentiment,

deixeu a cor obert que un servidor us abraci,

i que en la vostra estima tot el meu cor s’emplaci.

Vinguen els cinc, si us plau. ¿Què, me la prometeu,

doncs, l’amistat?

ALCEST Senyor…

ORONT Que potser us hi negueu?

ALCEST

Senyor, em feu massa honor, amb el vostre criteri;

l’amistat exigeix un polsim de misteri,

i en profanem el nom sense disputació

fent-lo servir de franc a la menor ocasió.

Amb claror i amb arbitri té aquesta unió naixença,

i abans que res convé travar més coneixença;

que ens podríem trobar amb tals complexitats

que a tots dos ens requessin llavors els resultats.

ORONT

Caram! D’això se’n diu parlar com a home savi,

i fa que encara més us estimi i alabi:

permetem, doncs, que el temps lligui un nus tan preciós;

però ja m’ofereixo enterament a vós;

si a la cort us convé qualsevol obertura,

ja sabeu que amb el rei tinc entrada segura;

m’escolta; i es capté en tota cosa, sí,

amb la més gran llarguesa imaginable amb mi.

En fi, que soc de vós de qualsevol manera,

i com que el vostre seny és una llumenera,

us duc, per començar la novella amistat,

un sonet que fa poc que he polit i acabat,

per saber si el publico o el creieu una nosa.

ALCEST

Senyor, no soc gaire apte per decidir tal cosa;

Dispenseu-me’n.

ORONT Per què?

ALCEST Tinc el vici fatal

de ser un pèl més sincer, en això, del que cal.

ORONT

És just el que demano, perquè lamentaria

que, confiant en vós com a sincera guia,

haguéssiu de trair-me, i d’amagar-me res.

ALCEST

Si us plau així, senyor, vejam el que heu emprès.

ORONT

Sonet… És un sonet. L’esper… Que hi ha una dama

que amb alguna esperança m’havia encès la flama.

L’esper… No són grans versos de pompa i esplendor,

sinó versets ben tendres de melosa dolçor.

(A cada interrupció es mira Alcest.)

ALCEST

Ja ho veurem prou.

ORONT L’esper… No sé si us semblaria

que l’estil és tan net i fàcil com caldria,

i si els mots escollits us poden agradar.

ALCEST

Prou que ho veurem, senyor.

ORONT A més, heu de pensar

que només m’ha costat un quart de treballar-hi.

ALCEST

Llegiu, senyor. Que el temps no és valor literari.

ORONT

L’esper, és cert, ens encoratja,

i l’anhel ens gronxola en bres;

però, Filis, quin trist bagatge,

si al darrere no acut res més!

FILINT

A mi ja em meravella aquest petit fragment.

ALCEST

I ara! Teniu el fetge de trobar-lo plaent?

ORONT

Vau demostrar-me complaença;

però amb menys podíeu passar,

si vós per alta recompensa

l’esper m’havíeu d’atorgar.

FILINT

Quines galanteries tan destrament posades!

ALCEST (De baix en baix.)

Rellamp, vil llagoter! Lloeu tals bacinades?

ORONT

Si voleu que una espera eterna

estrenyi l’ardor que em governa,

el meu recurs serà el traspàs.

El vostre vot no m’alleugera:

ah Filis, hom es desespera

si sempre espera sense cas.

FILINT

La cadència és bonica, amorosa, admirable.

ALCEST (De baix en baix.)

Cadència en decadència! Mentider del diable,

tu sí que has decaigut entre els caragirats!

FILINT

Mai no havia sentit versos tan ben girats.

ALCEST

Rellamp!…

ORONT M’afalagueu, i creieu per ventura…

FILINT

No us afalago.

ALCEST (De baix en baix.)

I doncs, què fas, traïdora fura?

ORONT

Pel que fa a vós, sens dubte recordeu què hem tractat:

us prego que em parleu ben clar amb sinceritat.

ALCEST

Senyor, aquesta matèria és massa delicada,

i sobre el nostre enginy l’afalac sempre agrada.

Un dia, doncs, a algú de qui el nom callaré,

li deia, en veure uns versos que havia gosat fer,

que un gentilhome sempre ha de saber prescriure

contenció al foll desfici que ens agafa d’escriure;

que ha d’estrènyer la brida als arravataments

de fer esclatar a la llum aquests divertiments;

i que pel gran deler de mostrar la seva obra,

un s’exposa al ridícul de fer el paper més pobre.

ORONT

¿Em voleu declarar amb tals mots, de debò,

que faig mal fet volent…?

ALCEST Jo no dic pas això.

Li deia que un text fred fatiga i no emociona,

i basta per malmetre el nom d’una persona,

i que, per més que tinguin cent belles qualitats,

considerem la gent pels seus pitjors costats.

ORONT

Trobeu que al meu sonet hi ha alguna cosa a dir-hi?

ALCEST

No dic això; però, per aturar el martiri,

jo el volia convèncer que en aquest temps nostrat,

semblant deler ha esguerrat prou més d’un home honrat.

ORONT

Escric, doncs, malament? I jo m’hi assemblaria?

ALCEST

No dic això; però jo a ell li repetia:

quina necessitat teniu de tant rimar?

I qui caram us força a fer-vos publicar?

Si té perdó un mal llibre llançat a mig escriure

és pels pobres mesquins que componen per viure.

Creieu-me, resistiu aquestes temptacions

i sostragueu al públic semblants ocupacions;

i no vulgueu deixar, per un goig deplorable,

el nom que allà a la cort teniu d’home honorable,

per prendre, de la mà d’un àvid impressor,

el de grotesc, ridícul i miserable autor.

Això és el que intentava jo de fer-li comprendre.

ORONT

Doncs molt bé, senyor meu, crec que ho començo a aprendre.

Però no puc saber el que en el meu sonet…?

ALCEST

Francament, no val res, si ho preferiu clar i net.

Us heu emmirallat en models execrables,

i no són naturals aquests girs i vocables.

Què vol dir L’anhel ens gronxola en bres?

I això Si al darrere no acut res més?

I a més Si vós per alta recompensa,

l’esper m’havíeu d’atorgar?

I en fi Ah Filis, hom es desespera

si sempre espera sense cas.

Tal estil figurat, fill de la vanitat,

se surt del bon caràcter i de la veritat:

no és més que un joc de mots, una afectació pura,

i és clar que no és així com parla la natura.

El pèssim gust del segle, en tot això, em fa por.

Els nostres rústics pares el tenien millor,

i jo preo molt menys això que ara us agrada

que no aquella cançó que abans era cantada:

Si el bon rei m’hagués donat

París, vila antiga,

i em calgués deixar a un costat

l’amor de l’amiga,

jo diria al rei Enric:

«Us torno el vostre París:

val molt més l’amiga, ai sí!

Val molt més l’amiga».

La rima no és perfecta, i l’estil és antic:

però ¿no us adoneu que això és molt més bonic

que aquestes galindaines, de què el seny se sulfura,

i que aquí la passió hi parla tota pura?

Si el bon rei m’hagués donat

París, vila antiga,

i em calgués deixar a un costat

l’amor de l’amiga,

jo diria al rei Enric:

«Us torno el vostre París:

val molt més l’amiga, ai sí!

Val molt més l’amiga».

Així és com pot parlar un cor enamorat.

(A Filint.)

Sí, senyor rialler, que us creieu tan sensat,

m’estimo més això que la pompa florida

d’aquests falsos brillants que ara tenen sortida.

ORONT

I jo us sostinc que els meus són uns versos rodons.

ALCEST

Deveu tenir, per creure-ho, unes bones raons;

i també trobar bo que no vulgui sotmetre

les meves a les vostres, si m’ho podeu admetre.

ORONT

Em basta comprovar que d’altres en fan cas.

ALCEST

Tenen l’art de fingir; i jo aquest no el tinc pas.

ORONT

Creieu, doncs, que teniu enginy en primacia?

ALCEST

Si us sabés lloar els versos, llavors sí que en tindria.

ORONT

Em puc passar ben bé d’aquesta aprovació.

ALCEST

Bé cal que us en passeu, de la meva sanció.

ORONT

Em plauria, per veure-ho, que a la vostra manera

vós també en componguéssiu en la vena encisera.

ALCEST

Podria, per desgràcia, fer-ne de tan dolents;

però jo m’estaria de publicar-los gens.

ORONT

Em parleu amb fermesa, i aquesta suficiència…

ALCEST

Busqueu l’encens que us cal en alguna altra audiència.

ORONT

Però, senyoret meu, no us enfileu tan alt.

ALCEST

A fe, senyoràs meu, que m’enfilo on em cal.

FILINT (Ficant-se entre tots dos.)

Au, senyors, ja n’hi ha prou! Si us plau, no sé què us passa.

ORONT

L’error és meu, ho admeto, i deixo aquesta plaça.

Soc el vostre servent, i de tot cor, senyor.

ALCEST

I aquí, senyor, teniu el vostre servidor.





ESCENA 3


Filint, Alcest

FILINT

Ja veieu quina broma: per excés de franquesa,

a la fi esteu en braços d’una galdosa empresa;

i he vist ben clar que Oront, per veure’s elogiat…

ALCEST

No me’n parleu.

FILINT Però…

ALCEST No vull més societat.

FILINT

Això és massa…

ALCEST Deixeu-me.

FILINT Si jo…

ALCEST Prou de llenguatge.

FILINT

Però…

ALCEST No sento res.

FILINT Però…

ALCEST Més?

FILINT Això ultratja…

ALCEST

Ah, rellamp! Ja n’hi ha prou; sortiu-me ara del pas.

FILINT

Vós us burleu de mi, que no us deixaré pas.





ACTE II





ESCENA 1


Alcest, Celimena

ALCEST

Senyora, em permeteu que us parli amb claredat?

La vostra captinença m’ha ben desencantat;

contra seu dins el cor la bilis se’m congria

i sento que caldrà que trenquem algun dia.

Sí, sí, us enganyaria si us parlés altrament;

trencarem tard o d’hora inexorablement;

per més que us prometés cent mil cops el contrari,

no ho podria complir sense prevaricar-hi.

CELIMENA

¿Era, doncs, per renyar-me, com ara veig prou bé,

que m’heu acompanyat a casa pel carrer?

ALCEST

No us renyo pas; però la vostra esma, senyora,

s’obre al primer vingut, massa prometedora:

teniu massa galants que us venen a obsedir,

i el meu cor, amb això, no s’hi sap avenir.

CELIMENA

Dels galants a qui agrado me’n voleu fer culpable?

Puc impedir a la gent que em trobin estimable?

I quan només per veure’m fan un esforç tan gran,

voleu que amb un bastó me’ls tregui del davant?

ALCEST

No, senyora, no és pas un bastó el que cal prendre,

sinó un aire als seus ulls menys fàcil i menys tendre.

Sé que els vostres encisos us segueixen arreu;

però amb semblant rebuda és clar que els encanteu;

i la dolçor ofrenada a qui us ret la noblesa

la rebla sobre els cors la vostra alta bellesa.

La rient esperança que així els heu dispensat

aviva entorn de vós la seva assiduïtat;

la vostra complaença, si fos menys falaguera,

el munt de sospirants faria tornar enrere.

Però digueu-me almenys ¿per quina llei de sort

Clitandre té el plaer d’agradar-vos tan fort?

¿Sobre quin fons de mèrit i de virtut perfecta

recolzeu damunt seu l’honor del vostre afecte?

¿És per l’ungla tan llarga que llu en el menovell

que s’ha guanyat l’estima que vós sentiu per ell?

¿Us heu rendit, potser, com tanta gent de bossa,

a l’esclat de la seva vistent perruca rossa?

Són els seus grans camals que us el fan estimar?

El munt de flocs i cintes us ha sabut copsar?

¿És per les vastes calces de sederia blava

que us ha conquerit l’ànima fins a fer-ne l’esclava?

¿O la forma de riure o el falset estrafet

han sabut, de commoure-us el cor, trobar el secret?

CELIMENA

Sou injust ofenent-lo talment, us hi insisteixo!

¿No sabeu, doncs, entendre per què jo el consenteixo,

i que en el meu procés, així com m’ha promès,

poden fer-m’hi de bo els seus amics de pes?

ALCEST

Doncs au, perdeu, senyora, el procés amb constància,

i no festegeu més qui em trava amb arrogància.

CELIMENA

Doncs de tot l’univers us heu tornat gelós.

ALCEST

És que tot l’univers és ben rebut per vós.

CELIMENA

Això us ha de calmar l’ànima trasbalsada,

si la meva afecció a tots ells va adreçada;

sí que fora una causa per fer-vos enutjar,

si llavors me la vèieu a un de sol acordar.

ALCEST

Però jo, a qui blasmeu l’excés de gelosia,

què tinc que ells no, senyora; sentir-ho bé em plauria.

CELIMENA

La joia de saber que vós sou estimat.

ALCEST

I quin dret té de creure-ho el meu cor inflamat?

CELIMENA

Crec que amb l’esforç que he fet per dir-ho i informar-vos,

aquesta confessió ja hauria de bastar-vos.

ALCEST

Però ¿qui em garanteix que, en el mateix instant,

vós no direu als altres una cosa semblant?

CELIMENA

Per un enamorat, tal floreta és bufona,

i m’hi tracteu ben bé com a gentil persona.

Doncs bé, per deslliurar-vos de tan galdós neguit,

ara em desdic aquí de tot el que us he dit,

i ara res sinó vós ja no pot enganyar-vos:

sou servit.

ALCEST Ah, rellamp! Qui em manava estimar-vos?

Si de les vostres mans el cor puc rescatar

en sabré grat al Cel, que així em vulgui ajudar!

No me n’amago pas, que faig tot el possible

per arrencar del cor l’estimació terrible;

però tots els esforços no han servit fins aquí,

i és per les meves culpes que jo us estimo així.

CELIMENA

És cert, la vostra ardor no té per mi segona.

ALCEST

Sí, en això puc reptar fins l’última persona.

El meu amor no es pot concebre, i en el món

ningú no ha estimat mai amb amor tan pregon.

CELIMENA

L’estratègia, en efecte, resulta molt novella;

vós estimeu la gent per muntar-los querella;

només en mots de brega esclata el vostre ardor,

i al món no s’ha vist mai amor tan grunyidor.

ALCEST

Depèn només de vós tallar-ne la tortura.

Posem remei, si us plau, a la nostra fractura.

Amb el cor a la mà, procurem aturar…





ESCENA 2


Celimena, Alcest, Basc

CELIMENA

Què hi ha?

BASC Acast és a baix.

CELIMENA Molt bé! Fes-lo pujar.

ALCEST

Per parlar-vos a soles no tindré mai llicència?

Sempre esteu disposada a rebre concurrència?

¿I no podeu, potser, ni que sigui un moment,

decidir de no estar per aquest munt de gent?

CELIMENA

Voldríeu per ventura que l’engegués a caure?

ALCEST

Hi teniu uns esguards que mai no em podran plaure.

CELIMENA

Mai de mai aquest home no em podrà perdonar

si sap tan sols que veure’l m’ha pogut molestar.

ALCEST

I si és així, a què ve aquesta ànsia tan forta?

CELIMENA

Déu meu, amb gent com ell, estar-hi bé m’importa;

és d’aquells que amb el temps, i no sé com s’ho fan,

s’han guanyat a la cort dret de parlar-hi en gran.

Els veieu esmunyir-se pertot com un patrici,

i no us faran servei, però sí perjudici;

i encara que tingueu bon suport dels feiners,

mai no us indisposeu amb aquests baladrers.

ALCEST

En fi, sigui el que sigui, amb fonament o sense,

per acollir tothom sempre trobeu dispensa;

i aquestes precaucions del vostre enteniment…





ESCENA 3


Basc, Alcest, Celimena

BASC

Hi ha Clitandre de nou, senyora.

ALCEST Justament.

(Deixa clar que se’n vol anar.)

CELIMENA

I ara, què feu?

ALCEST Me’n vaig.

CELIMENA Quedeu-vos.

ALCEST Què hi faria?

CELIMENA

Quedeu-vos.

ALCEST No, no puc.

CELIMENA Ho vull.

ALCEST No serviria.

Tals converses no saben sinó fer-me adormir,

i és massa demanar-me que les vulgui sofrir.

CELIMENA

Però jo ho vull, i ho vull.

ALCEST No, no, m’és impossible.

CELIMENA

Molt bé! Sortiu, marxeu, tot us és permissible.





ESCENA 4


Elianta, Filint, Acast, Clitandre, Alcest, Celimena, Basc

ELIANTA

Vet aquí els dos marquesos que ara pugen corrents:

us ho han vingut a dir?

CELIMENA Oi tant. Traieu seients.

(A Alcest.)

Que no us n’anàveu, vós?

ALCEST No, perquè vull, senyora,

que per ells, o per mi, us feu entenedora.

CELIMENA

Calleu, si us plau.

ALCEST Avui, vós us explicareu.

CELIMENA

Heu perdut el seny.

ALCEST No. Dic que us declarareu.

CELIMENA

Ah!

ALCEST I que prendreu partit.

CELIMENA Feu broma, d’evidència.

ALCEST

No en faig. I heu de triar; s’acaba la paciència.

CLITANDRE

Vinc del Louvre, senyora, on Cleont, al llevant,[26]

s’ha guanyat el ridícul d’una forma esclatant.

¿Cap amic no li pot corregir les maneres,

caritativament, amb suggestions sinceres?

CELIMENA

És cert que, en societat, rellisca de valent,

gasta pertot uns aires que xoquen al moment;

i quan el reveieu, a uns dies de distància,

el retrobeu encara més ple d’extravagància.

ACAST

Dimoni! Si parlem d’homes extravagants,

n’acabo d’aguantar un dels més fatigants:

Damon, el gran xerraire, que m’ha tingut fins ara

una hora dret al sol, i no acabava encara.

CELIMENA

És un garlaire estrany, que troba en tot moment

l’art de no dir-vos res en un gran parlament;

en tot allò que diu no s’hi entén mai futil·la,

perquè només és fressa que reclama una til·la.

ELIANTA (A Filint.)

No és mal començament; i contra més veïns

la conversa promet uns resultats felins.

CLITANDRE

També Timant, senyora, és ben considerable.

CELIMENA

Cert! És de cap a peus un home impenetrable,

que us clava bo i passant un cop d’ull esgarriat,

i, sense tenir feina, està sempre enfeinat.

Tot allò que us aboca ve amanit amb ganyotes;

i estaborneix tothom amb compliments idiotes;

sempre té en un xiu-xiu, per trencar l’interès,

un secret per descloure-us, i aquest secret no és res;

de qualsevol fotesa en diu sense parella,

i fins el seu bon dia us el diu a l’orella.

ACAST

I Geraldí, senyora?

CELIMENA Quin pesat garlador!

No el sentireu parlar sinó de gran senyor;

es mou sempre en els cercles de la gent més empesa,

i no cita sinó duc, príncep o princesa:

el llinatge l’embruixa; i enraona només

de cavalls, de carrosses i de gossos llebrers;

tuteja, enraonant, els de més alt paratge,

i el tracte de senyor li sembla un esclavatge.

CLITANDRE

Doncs diuen que a Belisa no li sembla enutjós.

CELIMENA

Pobra ànima de dona, quin tracte tan galdós!

Quan em ve a visitar, jo passo un bon martiri:

suo tota l’estona rumiant què puc dir-hi,

i l’esterilitat de la seva expressió

fa morir la conversa de pura inanició.

En va, per atacar la seva inapetència,

de tots els llocs comuns reclameu l’assistència:

el bon temps i la pluja, i la calor i el fred,

són l’última reserva, que ella esgota de dret.

Així i tot, la visita, ja prou insuportable,

s’estira amb una flema francament execrable;

I prou demaneu l’hora, i badalleu vint cops,

que ella us en fa tant cas com un parell d’esclops.

ACAST

I què en penseu, d’Adrast?

CELIMENA Ah, l’orgull en persona!

L’amor de si mateix l’estufa i l’obsessiona.

De la cort, els seus mèrits mai no n’estan contents:

cada dia s’obliga a dir-ne penjaments,

i mai no es dona plaça, càrrec ni benefici

que ell no reputi injust no haver rebut d’ofici.

CLITANDRE

I del jove Cleó, a casa de qui es veu

la gent més distingida, des d’aquí què en dieu?

CELIMENA

Que és del seu bon cuiner que es gloria en essència,

que és a la seva taula a qui fan reverència.

ELIANTA

Té cura de servir-hi menjars d’allò més fins.

CELIMENA

Si no fos per la dèria de servir-s’hi ell a dins:

i és un plat malgustós, la seva vil persona,

que esguerra, a parer meu, tots els àpats que dona.

FILINT

El seu oncle Damís té un bon predicament:

Què n’heu de dir, senyora?

CELIMENA Som amics, francament.

FILINT

Jo el trobo un home honrat, i amb força sensatesa.

CELIMENA

Però m’encén que sempre galegi d’agudesa;

és afectat de mena; i en tot allò que diu

es veu com s’escarrassa pel mot definitiu.

Com que s’ha encaparrat a ser un enginy plausible,

res no li agrada prou, i té un gust impossible;

busca sempre els defectes a allò que escriu la gent,

i pensa que elogiar no fa per un talent,

i que trobar-hi pegues és propi d’un seny lliure,

i que és cosa de necis l’admiració i el riure,

i que desaprovant les obres del seu temps

s’eleva per damunt dels altres concurrents;

inclús a les converses té coses a objectar-hi:

són massa arran de terra perquè ell pugui baixar-hi;

i amb els braços plegats, des del seu cim segur,

es mira amb compassió el que diu cadascú.

ACAST

Que em pengin si no heu fet un retrat veritable.

CLITANDRE

Per retratar la gent sou del cert admirable.

ALCEST

Vinga, estrenyeu ben fort, bons amics cortesans;

no en perdoneu ni un, piqueu sense descans;

però si cap d’aquests davant el nas se us mostra,

us falta temps per córrer i anar a fer-vos-el vostre,

a allargar-li la mà, i en to afalagador

subratllar els juraments de ser el seu servidor.

CLITANDRE

Què té a veure amb nosaltres? Si el que hem dit us arbora,

hauríeu d’adreçar la queixa a la senyora.

ALCEST

No, i ara! És a vosaltres; els riures complaents

extreuen del seu seny aquests trets maldients.

El seu humor satíric sense aturar l’atia

tot l’encens de la vostra baixa falagueria;

i el seu cor a blasmar fora menys amatent

si no veiés que hi guanya el vostre aplaudiment.

És als aduladors, així, a qui cal retreure

els vicis que entre els homes no deixem mai de veure.

FILINT

¿Com és que per aquests ara us interesseu,

vós que condemnaríeu el que aquí se’ls retreu?

CELIMENA

No és de llei que el senyor ens porti la contrària?

¿Que voleu que se sumi a la veu ordinària,

i que pertot on vagi ell no faci esclatar

l’humor de contradir que el Cel li va donar?

El criteri d’un altre mai del món no li agrada;

ell per costum adopta la creença oposada,

i es pensaria ser un home del comú

si es sentís compartir una opinió amb algú.

L’honor de contradir tan amunt el transporta

que en contra d’ell mateix sovint les armes porta,

i el seu propi parer combat amb gran aspror

així que el sent en boca d’un altre opinador.

ALCEST

Els riallers, senyora, són de la vostra banda:

endavant amb la sàtira, fibleu-me’n a comanda.

FILINT

Però també és ben cert que el vostre enginy aspriu

tira l’artilleria contra tot el que es diu,

i que, per una tara que confessa amb recança,

no suporta sentir ni blasme ni lloança.

ALCEST

És que, rellamp!, els homes no tenen mai raó,

que l’enuig contra seu sempre està de saó,

i que observo que són, en els afers més varis,

lloadors importuns, o censors temeraris.

CELIMENA

Però…

ALCEST No, no, senyora: ni que em calgués morir,

vós gaudiu d’uns plaers que jo no puc sofrir;

i fan mal fet aquí de nodrir-vos l’entranya

amb aquest gust pels vicis que no em canso de plànyer.

CLITANDRE

Pel que fa a mi, no ho sé, però diré ben fort

que he cregut la senyora sense tara ni tort.

ACAST

De gràcies i d’encants n’està ben proveïda,

i els defectes que tingui no em colpeixen l’oïda.

ALCEST

A mi me la colpeixen; i jo no me’n sé estar,

i ella sap que els hi goso tothora reprotxar.

Com més s’estima algú, menys l’amant l’afalaga,

quan no es perdona res, l’amor pur amanyaga;

jo, d’ella, allunyaria aquells amants dolents

que veiés aprovar tots els meus sentiments,

i que en tota ocasió, amb les seves tebieses,

exhalessin l’encens a les meves rareses.

CELIMENA

Vet aquí que si els cors han d’aprendre de vós,

cal, per ben estimar, renunciar a les dolçors,

i del perfecte amor posar la fortalesa

a injuriar les persones que estimem amb tendresa.

ELIANTA

L’amor, habitualment, no és fet a lleis semblants;

sempre de l’elegida es vanten els amants;

mai la seva passió no hi veu res de blasmable,

i en l’objecte estimat tot esdevé estimable:

en compten els defectes com a altres perfeccions,

i hi saben donar noms feliços i cosons:

la pàl·lida és al lliri en blancor comparable;

la negra com la por, una bruna adorable;

la prima té un bon tipus i molta agilitat;

la grassa en el seu port és tota majestat;

la bruta i mal guarnida, i no gaire agraciada,

es posa sota el nom de beutat descurada;

la geganta revela una dea per dins;

la nana, un florilegi dels prodigis divins;

l’orgullosa té un cor digne d’una corona;

la múrria és enginyosa; la ruca, gran persona;

la massa garladora té un agradable humor;

i la muda presenta un decorós pudor.

Així és com un amant, a qui un gran foc anima,

estima fins les tares de l’objecte que estima.

ALCEST

Però el que és jo, sostinc…

CELIMENA Deixem aquest discurs.

Sortim a fer unes passes i a respirar aires purs.

Així, què feu, senyors? Marxeu?

CLITANDRE i ACAST No, no, senyora.

ALCEST

La por que aquests se’n vagin l’ànima ja us devora.

Sortiu quan us plaurà, senyors; jo deixo dit

que sortiré només quan tots hàgiu sortit.

ACAST

Si no en veig la senyora un xic importunada,

res no em reclama a fora en tota la jornada.

CLITANDRE

Jo, mentre pugui ser a l’ajocar reial,[27]

no tinc cap altre afer d’interès capital.

CELIMENA

Suposo que és per riure.

ALCEST No, no, de cap manera:

veurem si seré jo qui voldreu fer endarrere.





ESCENA 5


Basc, Alcest, Celimena, Elianta, Acast, Filint, Clitandre

BASC

Senyor, hi ha un home allà que us voldria parlar,

per un negoci, diu, que no pot esperar.

ALCEST

Digue-li que no tinc urgències tan ultrades.

BASC

Doncs porta una casaca amb tavelles plisades,

plena de dauradures.[28]

CELIMENA Aneu a veure el què,

o bé feu-lo passar.

ALCEST Què us du, si es pot saber?

Veniu, senyor.





ESCENA 6


Guàrdia, Alcest, Celimena, Elianta, Acast, Filint, Clitandre

GUÀRDIA Senyor, tinc dos mots per lliurar-vos.

ALCEST

Ja podeu parlar fort, senyor, per explicar-vos.

GUÀRDIA

Els senyors mariscals, per aquest document,

us manen presentar-vos-hi de grat seguidament,

senyor.

ALCEST Qui? Jo, senyor?

GUÀRDIA Sí, vós.

ALCEST Per què seria?

FILINT

És pel tema d’Oront i aquella ximpleria.

CELIMENA

Com?

FILINT Doncs que aquest i Oront abans s’han disputat

per uns versets innocus, que l’home no ha aprovat;

i ara deuen voler tallar-ho de naixença.

ALCEST

De mi, no n’espereu cap nècia complaença.

FILINT

Però cal complir l’ordre: us heu de preparar…

ALCEST

I quin arranjament ens volen proposar?

La veu d’aquests senyors ¿potser em condemnaria

a trobar bons els versos davant la fiscalia?

Jo no em penso desdir d’allò que ja n’he dit,

els trobo esgarrifosos.

FILINT Però sense despit…

ALCEST

No em faran plegar veles: són versos execrables.

FILINT

Hauríeu de mostrar sentiments més afables.

Som-hi, veniu.

ALCEST Ja vinc, però res ni ningú

no me’n farà desdir.

FILINT Au, deixeu-vos-hi dur.

ALCEST

Tret que una ordre del rei m’arribi amb l’exigència

de trobar bons els versos causants de divergència,

sostindré sense embuts, rellamp!, que són dolents,

i que es mereix la forca qui els ha fet tan pudents.

(A Clitandre i Acast, que riuen.)

Per Satanàs, senyors! No em pensava semblar-vos

així de divertit.

CELIMENA Aneu a presentar-vos

allà on us cal.

ALCEST Senyora, hi vaig, i en acabat

tornaré per reprendre aquest nostre debat.





ACTE III





ESCENA 1


Clitandre, Acast

CLITANDRE

Bon marquès, et veig l’ànima d’allò més satisfeta:

tota cosa t’alegra, i cap cosa t’inquieta.

¿Tu creus, en bona fe, si el seny no tens confós,

que hi ha bones raons per sentir-te joiós?

ACAST

Caram, no sé trobar, si em miro cap vegada,

ni un motiu per sentir-me l’ànima atribolada.

Tinc hisenda, soc jove, i vinc d’una extracció

que es pot vantar de noble amb alguna raó;

i puc creure, pel rang que em confereix la raça,

que no hi ha distinció on no mereixi plaça.

I pel que fa a coratge, que és el més valorat,

tothom sap, sense fums, que no n’estic mancat,

i ja m’han vist empènyer un home a fer-se enrere

d’una ben vigorosa i gallarda manera.

Pel que fa a enginy, en tinc, sens dubte, com bon gust

per raonar de tot, sense estudi, i ser just,

i fer amb les novetats, que el meu cor idolatra,

figura de sabut als seients del teatre,

i decidir com l’amo, i engegar uns bons udols

a tots els bells passatges que mereixen grinyols.

I soc força subtil; i tinc bona presència,

i un dentat impecable, i un cos sense carència.

Pel que fa a ben guarnir-me, crec, sense gallejar,

que seria indecent voler-m’ho disputar.

Valorat com qui més entre l’espècie humana,

benvolgut pel bell sexe, i pròxim a qui mana.

Crec que amb això, marquès, tothom es pot sentir,

pertot arreu del món, ben satisfet de si.

CLITANDRE

Però, tenint conquestes de molta més fiança,

per què exhaleu aquí sospirs sense esperança?

ACAST

Rellamp! No tinc ni l’esma ni la disposició

per sofrir d’una bella la gèlida fredor.

És cosa dels vulgars de les files darreres

cremar impassiblement per belleses severes,

i abatre’s als seus peus i sofrir-ne els rigors,

i als sospirs i les llàgrimes sol·licitar el socors,

i provar amb insistent art de galanteria

d’obtenir allò que el mèrit mai no els acordaria.

Un home del meu braç, marquès, no s’ha pastat

per estimar a termini però pagar al comptat.

Per infreqüent que sigui el mèrit de les belles,

penso, gràcies a Déu, que valem tant com elles;

que per fer-se l’honor d’un cor com és el meu,

no fora raonable que els costés un preu lleu.

I que almenys, confiant-ho a unes justes balances,

cal invertir-hi a mitges, en temes de nuviances.

CLITANDRE

Així, penses, marquès, que hi tens bon peu, aquí?

ACAST

Tinc un cert dret, marquès, a figurar-m’ho així.

CLITANDRE

Doncs, creu-me, desenreda’t de tal caparrudesa;

l’autoengany, benvolgut, et mena a la ceguesa.

ACAST

Sí, m’enganyo i m’encego, cal dir que estem d’acord.

CLITANDRE

Però qui et fa jutjar tan perfecta la sort?

ACAST

M’enganyo.

CLITANDRE I en què fundes les teves conjectures?

ACAST

M’encego.

CLITANDRE I en tens proves que siguin prou segures?

ACAST

M’enganyo, ja t’ho dic.

CLITANDRE ¿Per ventura t’ha fet

confessió del seu cor, Celimena, en secret?

ACAST

No, em tracta malament.

CLITANDRE Respon sense manies.

ACAST

Només em fa rebufs.

CLITANDRE Deixem-nos d’ironies,

i digue’m l’esperança que t’hagi regalat.

ACAST

Jo soc el miserable, i tu l’afortunat:

té una aversió profunda per la meva persona,

i em penjaré d’un arbre a la primera estona.

CLITANDRE

Au, vinga, prou, marquès: per un final airós,

vols que ens posem d’acord en un pacte tots dos?

Que si un pot exhibir una evidència plena

de tenir millor part al cor de Celimena,

l’altre deixarà el lloc al pretès vencedor

i l’alliberarà d’un rival torbador.

ACAST

Ah, rellamp! Com m’agrada aquest teu nou llenguatge,

i m’avinc al que dius amb tot el meu coratge.

Xit, però!





ESCENA 2


Celimena, Acast, Clitandre

CELIMENA Encara aquí?

CLITANDRE És l’amor, que ens reté.

CELIMENA

Sento que una carrossa s’ha aturat al carrer:

sabeu qui pot ser?

CLITANDRE No.





ESCENA 3


Basc, Celimena, Acast, Clitandre

BASC Arsinoé, senyora,

ara puja per veure-us.

CELIMENA Què vol, l’embulladora?

BASC

Elianta hi parla a baix, no sé què es deuen dir.

CELIMENA

Quina en porta de cap, i qui la fa venir?

ACAST

Tothom la té per una beata més que pia,

i el fervor del seu zel…

CELIMENA Sí, pura hipocresia:

en el fons és mundana, i no pensa en res més

que a pescar algun partit, sense el mínim succés.

Es mira amb una enveja d’allò més dolorida

tots aquells pretendents de què una altra és seguida;

i el seu mèrit pansit, de tots abandonat,

contra aquest món tan cec està sempre irritat.

Prou intenta cobrir amb un vel de devota

l’horrible solitud que per dins l’agarrota;

i per salvar l’honor dels seus minsos encants,

titlla de greu pecat el que no té entre mans.

Amb tot, un pretendent bé plauria a la dama,

i fins té per Alcest ben encesa una flama.

L’atenció que ell em té la ultratja sense empatx,

diu que és un robatori immens que jo li faig;

i el seu gelós despit, que amb prou feines amaga,

arreu en contra meva de sota mà propaga.

Vaja, en fi, que en ma vida no he vist res de tan ruc,

que és una extravagant en el grau més caduc.

I…





ESCENA 4


Arsinoé, Celimena

CELIMENA

Quina agradable sort fins a aquest lloc us mena?

Senyora, de debò, ja em fèieu passar pena.

ARSINOÉ

Doncs vinc per dir una cosa que crec que us haig de dir.

CELIMENA

Déu meu, que estic contenta que hàgiu volgut venir!

ARSINOÉ

Quina sort que marxessin de forma voluntària.

CELIMENA

Voleu que ens asseguem?

ARSINOÉ No, és cosa innecessària,

senyora. L’amistat s’ha de manifestar

en les coses que més ens poden importar;

i com que no n’hi ha cap de més alta importància

que aquelles de l’honor i de la temperància,

vinc, per una qüestió que afecta el vostre honor,

a provar l’amistat que us professo amb fervor.

Ahir parlava amb gent de virtut contrastada,

quan el discurs va prendre sobre vós la girada;

i el vostre tarannà, de prou notorietat,

per desgràcia, senyora, no hi va ser gens lloat.

Tota aquesta gentada de qui admeteu visita,

la vostra cortesia, i els murmuris que excita,

van trobar-hi més crítiques del que hauria calgut,

i molt més rigoroses del que hauria volgut.

Podeu imaginar quin partit jo vaig prendre:

vaig fer el que vaig saber per poder-vos defendre,

vaig excusar la vostra benvolent intenció,

dient que la vostra ànima no té mala saó.

Però és clar que a la vida hi ha coses meridianes

de molt mal excusar, per més que en tinguem ganes,

i em vaig veure forçada a mostrar-me d’acord

que l’aire amb què viviu us fa menys bé que tort,

que als ulls del món ha pres un malaurat aspecte,

i que pertot arreu se’n fa un conte suspecte,

i que, si vós volguéssiu, aquests comportaments

donarien menys esca a semblants jutjaments.

No és que jo hi vegi, al fons, l’honestedat tacada:

Déu me’n guardi tan sols de tenir tal pensada!

Però al pecat boirós es dona fe a l’instant,

i viure honestament no sembla mai bastant.

Senyora, massa us crec l’ànima raonable

per no veure el consell de mena aprofitable,

i per no atribuir-lo als moviments secrets

del gran fervor que sento per vós i els vostres fets.

CELIMENA

Senyora, moltes gràcies us dec per l’advertència:

em complau el consell i amb tota diligència

voldria compensar-vos, a l’instant, el favor

amb un altre consell que afecta el vostre honor,

i com que veig que vós us em mostreu amiga

fent-me saber la brama que al món de mi es prodiga,

jo vull seguir, al meu torn, exemple tan pietós

advertint-vos de tot el que diuen de vós.

En un lloc, l’altre dia, on jo feia visita,

em vaig trobar amb persones d’una vàlua infinita,

que, parlant dels afanys d’una ànima amatent,

van fer caure, senyora, sobre vós l’argument.

Allà, els vostres esclats de beguina devota

no s’hi van esmentar com a models de nota:

aquesta afectació d’un sever exterior,

els vostres llargs discursos de prudència i d’honor,

els vostres crits i gestos a una ombra d’indecència

que d’una expressió ambigua pot tenir la innocència,

aquest excés d’estima que vós teniu de vós,

i aquests ulls de pietat que feu als moridors,

les vostres mil lliçons, i les agres censures

sobre coses que són tan innocents com pures,

tot això, si és que puc parlar-vos francament,

senyora, es va blasmar amb comú sentiment.

¿A què treu cap, es deien, la carona modesta

i aquest prudent aspecte que desmenteix la resta?

És exacta quan resa, fins l’article darrer;

però pega al servei, i no els paga un diner.

Exhibeix gran fervor en tot temple i capella:

però es pinta la cara per aparèixer bella.

Fa de murals i quadres cobrir les nuditats;

però es vendria l’ànima per les realitats.

Jo, contra ells vaig alçar-me en la vostra defensa,

i els vaig assegurar que allò era maldiença;

però tots els parers contra mi es van girar;

i tots ells van concloure que hauríeu de mirar

de deixar les accions dels altres sense cura

i vetllar per les vostres amb més desimboltura;

que una s’ha de mirar al mirall un bon temps,

abans de condemnar els amics i els absents;

que cal comptar amb el pes d’una vida arcangèlica

si es vol convertir els altres a una vida modèlica;

i que, en cas de mancança, és encara millor

deixar-ho als qui n’atorga el Cel la comissió.

Senyora, massa us crec l’ànima raonable

per no veure el consell de mena aprofitable,

i per no atribuir-lo als moviments secrets

del gran fervor que sento per vós i els vostres fets.

ARSINOÉ

Fins sabent que podia sentir-me contestada,

no m’esperava gens aquesta regirada,

senyora, i ja m’adono, per l’agror que conté,

que us ha ferit al cor el meu consell sincer.

CELIMENA

Al contrari, senyora; si tinguéssim judici,

d’aquests mutus consells prendríem benefici:

així destruiríem, tractant de bona fe,

la ceguesa que ens priva d’entendre el propi alè.

Només depèn de vós que amb la mateixa entesa

continuem les dues tan devota comesa,

i ens diguem sense embuts, en col·loqui gustós,

allò que sentirem, vós de mi, i jo de vós.

ARSINOÉ

Ah, senyora, de vós no hi ha res a reprendre:

és en mi que hi hauria prou coses a malprendre.

CELIMENA

Senyora, crec que tot es pot lloar i blasmar,

i és bo segons l’edat i el gust que ens fa parlar.

Hi ha un temps assaonat per la galanteria;

i n’hi ha un altre després per la beateria.

Podem, per estratègia, adoptar-ne el partit

quan dels nostres anys joves l’esclat s’ha esmorteït:

serveix per amagar els encisos escassos.

No dic que no segueixi un dia els vostres passos:

l’edat ja ens guiarà quan apuntin els danys,

però no escau, senyora, ser beata als vint anys.

ARSINOÉ

Us valeu, certament, d’un ben feble avantatge,

i feu sobre l’edat un terrible muntatge.

La mica més que vós que jo en pugui tenir

no és pas tan important perquè ho brandeu així;

i no sé pas per què l’ànima se us arbora

en l’estranya manera amb què em tracteu, senyora.

CELIMENA

I jo no sé, senyora, per què sempre se us veu

carregant contra mi, aquí i a tot arreu.

Per què em culpeu tothora de la vostra quimera?

I què puc fer-hi, jo, si no us van al darrere?

Si la meva persona sap inspirar l’amor,

i si un dia i un altre m’ofereixen l’ardor

d’allò que el vostre cor no em voldria cobrable,

jo no sé què puc fer-hi, perquè no en soc culpable:

vós teniu el camp lliure, i jo no haig de prohibir

que tingueu els encants que els puguin seduir.

ARSINOÉ

I ara! ¿I vós us penseu que l’enveja em queixala

pels molts enamorats de què feu tanta gala,

i que alhora no m’és ben fàcil de jutjar

a quin preu avui dia es poden convocar?

¿Penseu que podem creure, veient com tot deriva,

que és el vostre sol mèrit qui atreu tal comitiva?

¿Que no cremen per vós sinó amb honest amor,

i que us fan tots la cort just pel vostre valor?

No, ningú no s’encega amb tan vanes girades,

que el món no és pas tan càndid; i jo en veig de dotades

amb poder d’inspirar ben tendres sentiments,

que no reben requesta d’amables pretendents;

i d’això en podem treure les nostres conseqüències,

que no es guanyen els cors sense grans diligències,

que cap d’ells per uns ulls no esdevé sospirant,

i que ens cal comprar cares les atencions que ens fan.

Doncs no us estarrufeu amb tan intensa glòria,

per les lleus brillantors d’una minsa victòria;

i corregiu un xic l’orgull del vostre encís

que us fa tractar la gent amb desdeny tan massís.

Si els meus ulls envegessin les conquestes dels vostres,

faria com les altres, amb els seus llampants rostres:

no contenir-me gens i fer-vos descobrir

que una té enamorats així que en vol tenir.

CELIMENA

Doncs tingueu-ne, senyora, i veiem on va a caure:

amb aquest rar secret esforceu-vos a plaure;

i sense…

ARSINOÉ Prou, senyora, d’aquest parlar tan greu:

duria massa lluny el vostre enginy i el meu;

ja hauria pres fa estona el comiat que calia,

si hagués vist la carrossa ja llesta per fer via.

CELIMENA

Tant de temps com us calgui podeu aquí aturar.

Res no us empeny, senyora, a haver-vos d’afanyar;

però, per no cansar-vos amb tanta cerimònia,

ara us oferiré la companyia idònia;

i el senyor, que a propòsit l’atzar ens fa venir,

molt millor que no jo us sabrà entretenir.

Alcest, tinc una urgència per escriure una lletra

que, sense fer-me tort, no puc menys que remetre.

Cuideu-me la senyora: que tindrà la bondat

d’excusar-me de cor tanta incivilitat.





ESCENA 5


Alcest, Arsinoé

ARSINOÉ

Ja ho veieu, ella vol que ara jo us entretingui

un moment, esperant que la carrossa vingui;

i mai que hagués volgut no em podia oferir

res de tan agradós com parlar-vos aquí.

En veritat, la gent de sublim mereixença

arrenquen de tothom amor i benvolença;

i la vostra, sens dubte, té uns atractius secrets

que el meu cor interessen en tots els vostres fets.

Voldria que la cort, amb mirada propícia,

a allò que vós valeu concedís més justícia:

teniu raó de planye-us, i tinc el cor furiós

de veure cada dia que no es fa res per vós.

ALCEST

Jo, senyora! I per què ho podria pretendre?

Quin servei a l’Estat ningú m’ha vist atendre?

Si us plau, ¿què he fet jo mai de tan brillant en si,

per planye’m a la cort de no fer res per mi?

ARSINOÉ

No tots els qui la cort esguarda amb ulls propicis

han servit mai el rei amb famosos oficis.

Els cal l’avinentesa, així com el poder;

i vaja, el mèrit vostre, que tant us fa valer,

hauria…

ALCEST Prou, deixem el mèrit, que em fa nosa.

Com voleu que la cort s’ocupi de tal cosa?

La feina que tindria, i amb quin gran mirament,

si hagués d’anar cercant el mèrit de la gent!

ARSINOÉ

Un mèrit esclatant ell tot sol es palesa;

el vostre, ho diuen molts, és tota una raresa;

i heu de saber que ahir en dos indrets brillants

vau ser lloat per homes d’allò més importants.

ALCEST

Bah, senyora, avui dia tothom viu de lloança,

i el món ja no sap pas què li mereix confiança:

que tot és d’un gran mèrit igualment adornat,

i ja no és cap honor veure’s així elogiat;

s’engeguen els elogis a esquerra com a dreta,

i fins el meu criat ja surt a la Gaseta.[29]

ARSINOÉ

Doncs mireu, jo voldria, per mostrar-vos millor,

que un càrrec a la cort us pogués fer il·lusió.

Per poc que vós volguéssiu deixar les reticències,

podria, per servir-vos, disposar d’influències,

que tinc gent a l’abast que mouria per vós,

que prou us hi obririen un camí profitós.

ALCEST

Ara digueu, senyora: jo, a la cort, què hi faria?

Si el meu estat d’humor ja de lluny me’n desvia.

Déu no em va voler fer, al punt que em va crear,

l’ànima compatible amb l’aire cortesà;

jo no em sé reconèixer les virtuts necessàries

per poder triomfar-hi en empreses tan vàries.

Ser veraç i sincer és tot el meu talent

i no sé enganyar els homes amb un fals argument;

i qui no ostenta el do d’amagar allò que pensa

té en el nostre país poc dret de pertinença.

Cert, fora de la cort no es poden obtenir

aquests títols d’honor que ara es donen així;

però tampoc no es té, perdent-ne els avantatges,

l’horror de fer el paper d’estúpids personatges:

i no cal suportar mil refusos cruels,

ni donar encens als versos de tants senyors Miquels,

ni abocar en tal senyora uns elogis encesos,

ni aguantar els capritxets dels nostres rucs marquesos.

ARSINOÉ

Deixem, si ho preferiu, la cort del vostre horror;

però el meu cor no cessa de plànyer el vostre amor,

i, per fer-vos saber el que el seny em reclama,

jo en altre lloc voldria veure la vostra flama.

Vós mereixeu, sens dubte, un destí més gloriós,

i la que us enamora és indigna de vós.

ALCEST

Però, dient això que em dieu amb intriga,

ja penseu que parleu d’una persona amiga?

ARSINOÉ

Sí, però la consciència se m’ha anat amargant

d’aguantar tant de temps la injustícia que us fan;

i en veure el vostre estat, el meu cor se n’exclama,

i us haig d’assabentar que us traeixen la flama.

ALCEST

Així em mostreu, senyora, ben tendres miraments,

i tot amant estima aquests advertiments!

ARSINOÉ

Sí, amiga i tot com és, jo la declaro indigna

de senyorejar el cor d’un home tan insigne,

que el seu no té per vós sinó falsos tresors.

ALCEST

Això pot ser, senyora: no els podem veure, els cors;

però la vostra fe ha estat massa gosada

de sembrar dins el meu idea tan pesada.

ARSINOÉ

Doncs bé, si no voleu veure-us desenganyat,

caldrà no dir-vos res, que és força descansat.

ALCEST

Però en tals casos, sigui qui sigui que ens ho exposa,

els dubtes són feixucs més que tota altra cosa;

i jo, per mi, voldria que no em fessin saber

sinó el que pugui veure clarament en voler.

ARSINOÉ

Bé, doncs, així serà; i sobre tals notícies

estigueu-ne segur, rebreu plenes clarícies.

Vull que amb els vostres ulls ho veieu clarament:

fins a casa doneu-me la mà tan solament;

allà us hi faré veure una prova acurada

de la traïció del cor de la vostra estimada;

i si per altres ulls el vostre pot cremar,

us hi sabré oferir el que us pot consolar.





ACTE IV





ESCENA 1


Elianta, Filint

FILINT

No s’ha vist mai una ànima tan dura de remoure,

ni una conciliació més difícil de cloure:

en va de tots costats l’hem volgut empentar,

que enllà del seu parer no l’hem pogut menar;

crec que mai un conflicte tan mancat d’indulgència

de tals senyors no havia ocupat la prudència.

«No, senyors», que ell els deia, «no me’n penso desdir,

i en tot ens avindrem, menys en això d’aquí.

De què se sent ofès? Que no és un home lliure?

Que hi va la seva glòria, en no saber d’escriure?

Per què em vol el parer, si no li agrada gens?

Es pot ser un home honrat i fer versos dolents:

no és l’honor qui pateix amb aquesta quimera;

jo el tinc per galant home en tota altra manera,

home de qualitat, de mèrit i de cor,

tot allò que us plaurà, però autor sense sort.

En lloaré, si cal, el luxe i la criança,

l’aptesa amb el cavall, les armes i la dansa;

però pel que fa als versos, no en seré excusador;

i si no es té la sort de sortir-se’n millor,

cal evitar la dèria de rimar sense mida,

o bé ser condemnat a pena de la vida».

En fi, tota la gràcia i la conciliació

amb què ha ablanit, per força, la consideració

ha estat dir, convençut d’endolcir la manera:

«Senyor, em disgusta ser de mena tan severa,

i per l’amor de vós, sense simulació,

voldria haver trobat aquest sonet millor».

I els han fet abraçar-se, en acabar la cosa,

i han donat de seguida la discòrdia per closa.

ELIANTA

Pel que fa al tarannà, és força singular;

però jo hi veig, ho admeto, un cas particular,

i la sinceritat de què el seu cor galeja

té de noble i d’heroic una estranya barreja.

És una virtut rara en el segle present,

i jo prou la voldria arreu de continent.

FILINT

Doncs jo, com més el veig, més i més m’impressiona

aquesta gran passió on tot ell s’abandona:

amb l’humor amb què Déu l’ha volgut conformar,

encara no sé com té l’esma d’estimar;

i menys entenc encara que la vostra cosina

pugui ser la persona cap on el cor l’inclina.

ELIANTA

Aquí es veu que l’amor, desvetllant les ardors,

no sempre és produït per un conflent d’humors:

i totes les raons de tendres simpaties

amb aquest nostre exemple queden en parleries.

FILINT

Creieu que és correspost, pel que veiem de ple?

ELIANTA

Doncs aquest és un punt difícil de saber.

Com podem judicar si és cert que ella l’estima?

El seu cor no està cert ni d’allò que sublima.

De vegades estima sense saber-ho prou,

i també creu que ho fa quan no hi ha res de nou.

FILINT

Jo crec que el nostre amic, amb aquesta cosina,

hi tindrà més disgustos del que ara s’imagina;

si tingués el meu cor, per dir la veritat,

giraria els anhels cap a un altre costat,

i elegint amb justícia, el veuríeu, senyora,

acceptar el vostre cor que talment el valora.

ELIANTA

Jo no amago el que sento, i dono el meu parer,

que en aquestes qüestions val més la bona fe:

jo no m’oposo gens a la seva tendresa;

al contrari, el meu cor l’interès hi palesa;

i si la cosa hagués de dependre de mi,

jo mateixa a qui estima el correria a unir.

Però si amb semblant tria, per un revés falsari,

el seu amor sofrís un destí tot contrari,

i un altre d’aquell cor aconseguís els guanys,

jo em podria avenir a rebre’n els afanys;

i el refús suportat, en semblant ocurrència,

no em faria trobar-hi la menor resistència.

FILINT

I jo, pel meu cantó, no em sabria oposar,

senyora, a les bondats que li soleu mostrar;

i ell mateix, si volgués, prou bé us instruiria

en allò que del tema jo li dic cada dia.

Però si un casament els enllacés amb fe,

i quedéssiu privada de rebre el seu deler,

tot el meu temptaria la gràcia clamorosa

que la vostra bondat li atorga, generosa:

feliç jo si, quan ell la volgués refusar,

pogués damunt de mi, senyora, recalar.

ELIANTA

Deveu estar de broma, Filint.

FILINT No, no, senyora.

Us parlo des del fons d’aquest cor que us honora:

espero l’ocasió d’oferir-me altament,

i d’aquest meu deler n’esperanço el moment.





ESCENA 2


Alcest, Elianta, Filint

ALCEST

Ah! Vulgueu-me venjar, senyora, d’una ofensa

que tot just m’ha vençut tota la complaença.

ELIANTA

Doncs què hi ha? Què teniu que així us fa perterir?

ALCEST

El que tinc no ho concebo sense haver de morir;

i la final catàstrofe de tota la natura

no m’aclapararia com aquesta aventura.

Doncs ja està… El meu amor… És que no en puc parlar.

ELIANTA

Mireu si recobreu el vostre raonar.

ALCEST

Oh Déu meu! ¿Com pot ser que a uns trets tan delitosos

s’hi afegeixin així els vicis més odiosos?

ELIANTA

Però digueu què us passa…

ALCEST Ah! Que tot s’ha acabat;

que m’han… que m’han traït, traït i assassinat:

Celimena… qui hauria cregut semblant notícia?

Celimena m’enganya, i amb tota la impudícia.

ELIANTA

I ja teniu, per creure-ho, un segur fonament?

FILINT

Pot ser que sospiteu massa lleugerament,

que el vostre cor gelós ara forgi quimeres…

ALCEST

Rellamp, senyor! Ocupeu-vos de les vostres esferes.

No puc estar més cert de la seva traïció

que tenint-ne a les mans l’escrita confessió.

Sí, senyora, una carta que ella a Oront enviava

el desastre i l’oprobi als meus ulls revelava:

Oront, de qui jo creia que ella allunyava el foc,

i que dels meus rivals temia en últim lloc!

FILINT

Una carta bé pot enganyar en l’aparença,

i no ser tan culpable com un d’entrada es pensa.

ALCEST

Senyor, us ho torno a dir, deixeu-me estar, si us plau,

i no us fiqueu sinó en allò que us escau.

ELIANTA

Us convé moderar tant d’enuig, que l’ultratge…

ALCEST

Senyora, a vós pertany de calmar aquest oratge:

vengeu-me d’una ingrata i pèrfida parenta

que traeix sense embuts l’ardor que ella alimenta;

vengeu-me d’aquest cop que us ha de causar horror.

ELIANTA

Venjar-vos? Com?

ALCEST Rebent el meu cor amb amor.

Accepeteu-lo en el lloc de la infidel, senyora:

així prendré venjança d’aquella gran traïdora;

i la vull castigar amb la fonda emoció,

amb el profund amor, amb la tendra atenció,

amb el fervor constant i amb el servei propici

amb què el meu cor us fa un ardent sacrifici.

ELIANTA

Creieu que simpatitzo amb això que sofriu,

i no menyspreo gens el cor que m’oferiu;

però potser no és tanta, la presumpta mancança,

i podreu refusar el desig de venjança.

Quan la injúria parteix d’un objecte enciser,

s’imaginen molts plans que no se solen fer:

es busca, per trencar, una raó ajustada,

i l’estimada rea ja resulta exculpada;

i el mal que li volíeu es dissipa a l’instant,

que ja se sap com mor la ira d’un amant.

ALCEST

No, no, senyora, no: és massa greu, l’ofensa,

no puc tornar endarrere, i trenco l’avinença;

la decisió que adopto res no la pot canviar,

i jo em castigaré si la torno a estimar.

Aquí ve. El meu furor doblement s’enrabia;

li faré un viu retret per tanta vilania,

la confondré del tot, i us portaré després

un cor ben deslligat d’aquells goigs mentiders.





ESCENA 3


Celimena, Alcest

ALCEST, a part.

Déu meu, sabré amortir el foc del meu desfici?

CELIMENA

Vaja, per l’aparença, us corca algun suplici!

I, doncs, ¿què em volen dir aquests sospirs profunds,

i aquests ombrívols ulls que em miren cellajunts?

ALCEST

Que tot l’horror possible dins un cor execrable

a les vostres traïcions no és tan sols comparable;

que la sort, els dimonis, i el Cel més rancorós

no han produït mai res de tan pervers com vós.

CELIMENA

Quines galanteries més boniques de viure!

ALCEST

Ah, deixeu de fer broma, que no és hora de riure:

val més que envermelliu, que en teniu prou raó;

i tinc bons testimonis de la vostra traïció.

Els meus pressentiments corregien la fama:

no s’alarmava en va la meva trista flama;

amb les meves sospites, que us semblaven antulls,

buscava la desgràcia que han trobat aquests ulls;

i tot i que fingint teniu perícia extrema,

la meva estrella em deia el que havia de témer.

Però no presumiu que, sense ser venjat,

jo comporti el despit de veure’m ultratjat.

Ja sé que amb les passions no hi tenim cap potència,

que arreu l’amor vol néixer sense cap dependència,

que en un cor mai no s’hi entra com un conqueridor,

i que una ànima és lliure de dir el seu vencedor.

A més, jo no tindria ni un sol motiu de queixa

si sense engany ho haguéssiu declarat vós mateixa;

i, rebutjant-me el cor des del primer moment,

no hauria hagut sinó d’admetre l’argument.

Però atiar-me el foc amb una greu falsia

és una gran traïció, és una vilania,

que mai no trobarà prou justos puniments,

i doncs puc deixar lliures els meus ressentiments.

Sí, temeu el pitjor, després d’un tal ultratge;

ja estic fora de mi, ja soc furor salvatge:

baldat pel cop mortal amb què m’assassineu,

la raó ja no em guia els sentits ni la veu,

i cedeixo als impulsos d’una còlera justa,

i ja no puc respondre d’una conducta adusta.

CELIMENA

I d’on us ve, si us plau, aquest enfuriment?

Digueu-me: que heu perdut, potser, l’enteniment?

ALCEST

Sí, el vaig perdre llavors que en la vostra mirada

vaig prendre, per desgràcia, el verí que em malfada,

i vaig creure trobar certa sinceritat

en els traïdors encisos que em van deixar encantat.

CELIMENA

I de quina traïció dieu que us podeu plànyer?

ALCEST

Ah, quin cor més fingit, i amb quina traça enganya!

Però per desmentir-lo, tinc a punt el mitjà;

mireu, digueu si això ho ha escrit la vostra mà;

aquest paper és bastant per fer-vos descompondre,

i contra aquesta prova no hi ha res a respondre.

CELIMENA

Aquest és, doncs, el tema que us torba l’esperit?

ALCEST

I no us fa enrojolar de veure aquest escrit?

CELIMENA

I m’haig d’enrojolar per un pur prejudici?

ALCEST

Així, ara afegiu l’audàcia a l’artifici?

El negareu perquè no el vau llavors signar?

CELIMENA

Per què negar un escrit que és de la meva mà?

ALCEST

¿I vós el podeu veure sense quedar confusa

del greu crim contra mi de què el text us acusa?

CELIMENA

Vós sou, en veritat, un gran extravagant.

ALCEST

Així, doncs, us preneu una prova flagrant?

¿I l’amor per Oront que l’escrit desenfonya

no té res que m’ultratgi, i que us faci vergonya?

CELIMENA

Oront! I qui us ha dit que el paper fos per ell?

ALCEST

Els que avui me’l donaven com un escrit novell.

Però admetem que fos per una altra persona:

tinc menys raó de planye’m d’allò que el text pregona?

En sereu menys culpable amb el meu cor, potser?

CELIMENA

Però si és a una dona a qui va aquest paper,

això en què us pot ferir? I què té de culpable?

ALCEST

Ah, la sortida és bona, i l’excusa admirable.

Cert que no l’esperava, aquest tret tan agut,

i vet aquí que així ja em teniu convençut.

Com heu gosat recórrer a astúcia tan grossera?

Creieu que els altres som estrets de cervellera?

Vejam amb quina argúcia, vejam amb quin posat,

preteneu sostenir tan clara falsedat,

i com podeu girar a favor d’una dama

tots els mots d’una carta que mostra tanta flama.

Vejam com amagueu un mancament de fe

en el que us llegiré…

CELIMENA No vull saber-ne re.

Ho trobo divertit, que us atreviu encara

a dir-me tot això que em goseu dir a la cara.

ALCEST

No, no, sense enfilar-vos, encalmeu l’esperit

i doncs justifiqueu-me els termes de l’escrit.

CELIMENA

No faré res d’això; i en semblant circumstància,

tot el que vulgueu creure m’és de poca importància.

ALCEST

Demostreu-me, si us plau, i me’n satisfaré,

que es pot per una dona explicar aquest paper.

CELIMENA

No, no, que és per Oront, i així ho haureu de creure;

i en rebo amb alegria tots els goigs que em sap veure;

admiro allò que diu i m’agrada com és

i estic d’acord amb tot allò que us plagui més.

Aneu, preneu partit, feu-ho d’una vegada

i no m’atabaleu amb tanta paraulada.

ALCEST (A part.)

Hi ha res de tan cruel que mai s’hagi inventat?

I s’ha vist mai un cor de tal forma tractat?

És una justa còlera el que m’encén contra ella;

soc jo qui es ve a queixar, i jo qui en rep querella!

M’empeny el dol al límit i les suposicions,

es gloria de tot i em fa creure en cançons;

i tot i així el meu cor és prou covard encara

per no poder trencar una soga tan clara

i no saber-se armar d’un ufanós menyspreu

contra l’ingrat objecte que encara adora arreu!

(A Celimena.)

Déu meu, com en sabeu, i amb quina roïnesa,

de servir-vos a fons de la meva feblesa,

i girar a favor vostre l’excés meravellós

d’aquest amor nascut dels vostres ulls traïdors!

Defenseu-vos almenys d’un crim que em té irritable,

i deixeu de fingir de ser envers mi culpable;

i demostreu, si es pot, que el full és innocent:

a donar-vos la mà el meu ardor consent;

feu l’esforç de semblar fidel i fer-ho veure,

i jo faré l’esforç d’arribar-vos a creure.

CELIMENA

Vinga, us heu tornat boig amb el rampell gelós,

i no us mereixeu gens l’amor que tinc per vós.

Ja voldria saber qui em podria constrènyer

a accedir a un fingiment que l’ànima desdenya,

i per què, si el meu cor sentís un altre grat,

no hauria de poder dir-ho amb sinceritat.

Doncs, dels meus sentiments la ferma prometença,

contra els vostres recels no és la millor defensa?

Després de tal penyora, quin pes els atorgueu?

I no m’és un ultratge que n’escolteu la veu?

I si el cor d’una dona a un gran esforç s’anima

quan per fi es decideix a confessar que estima,

ja que l’honor del sexe, contrari a tals passions,

s’oposa fortament a semblants confessions,

l’amant que veu per ell franquejar un tal obstacle

té dret a impunement dubtar de tal oracle?

¿I no és del tot culpable no fer valoració

del que no es diu sinó vencent l’oposició?

Aneu, tots aquests dubtes valen la meva ira,

i vós no us mereixeu que us guardi una guspira;

soc ximple, i em faig mal a la simplicitat

encara conservant per vós certa bondat;

hauria de posar en altre lloc l’afecte,

i de queixa legítima fer-vos a vós subjecte.

ALCEST

Ah, traïdora, el meu feble és ben estrany per vós!

Sens dubte m’enganyeu amb mots engrescadors;

però no importa, em cal seguir el fat que m’agrada:

lleial a vós tinc l’ànima del tot abandonada;

vull veure el vostre cor on durà l’afecció,

i si serà prou vil per triar la traïció.

CELIMENA

No, vós no m’estimeu com cal que un home estimi.

ALCEST

Ah, res no és comparable al meu amor eximi;

i en l’anhel de mostrar-se a tothom ardorós,

arriba a desitjar desgràcies contra vós.

Voldria que ningú no us trobés estimable,

que fóssiu reduïda a una sort miserable,

que Déu, al punt del néixer, no us hagués donat res,

que no tinguéssiu rang, ni bressol, ni interès,

per tal que del meu cor la soferta primícia

us pogués de tal fat reparar la injustícia,

i jo tingués la joia i la glòria i l’honor

de veure-us rebre-ho tot de mans del meu amor.

CELIMENA

Això és voler-me bé d’una estranya manera!

Déu no us en doni mai una causa severa…!

Aquí arriba Dubois, curiosament guarnit.





ESCENA 4


Dubois, Celimena, Alcest

ALCEST

Què vol dir aquesta roba, i aquest aire aterrit?

Què tens?

DUBOIS Senyor…

ALCEST Doncs què?

DUBOIS Que tot és un misteri.

ALCEST

Què hi ha?

DUBOIS Que no anem bé, senyor, si tinc criteri.

ALCEST

Què?

DUBOIS Us ho dic en veu alta?

ALCEST Sí, parla, i llestament.

DUBOIS

No pot haver-hi algú…?

ALCEST Au, prou d’encantament!

Parla d’un cop!

DUBOIS Senyor, cal tocar retirada.

ALCEST

Com?

DUBOIS Que cal tocar el dos, i sense fer marrada.

ALCEST

I per què?

DUBOIS Us repeteixo que ens hem de fondre en breu.

ALCEST

La causa?

DUBOIS Hem de partir, senyor, sense dir adeu.

ALCEST

I per quina raó gastes aquest llenguatge?

DUBOIS

Per la raó, senyor, que cal fer l’equipatge.

ALCEST

Ah, et trencaré la closca, i tot el parament,

si no et saps explicar, bergant, més clarament.

DUBOIS

Senyor, un home tot negre de vestit i de cara

ha entrat fins a la cuina, i ens hi ha deixat suara

un paper amb uns gargots de tan mal confegir

que caldrà ser un diable per poder-lo llegir.

És del vostre procés, això és cosa segura;

però és que ni el diable n’entén la signatura.

ALCEST

I doncs, aquest paper, ¿com s’ha de connectar

pèrfid, amb la fugida amb què em fas afanyar?

DUBOIS

És per dir-vos, senyor, que al cap només d’una hora

un home que sovint us visita de fora

ha vingut a buscar-vos molt apressadament,

i com que vós no hi éreu, m’ha ordenat suaument,

sabent que us soc servent d’immillorable mena,

de dir-vos… espereu, com és que s’anomena?

ALCEST

Deixa estar el nom, bergant, i digues què t’ha dit.

DUBOIS

És un amic dels vostres, que sempre us ho he sentit.

M’ha dit que aquí un perill contra vós s’escarrassa,

i que si us atureu, la sort us hi amenaça.

ALCEST

Però què? No t’ha dit cap fet més clar, potser?

DUBOIS

No, no, m’ha demanat només tinta i paper,

i us hi ha escrit el que aquest servidor vostre pensa

que del fons del misteri us darà coneixença.

ALCEST

Dona-me’l, doncs.

CELIMENA Què deu amagar això d’aquí?

ALCEST

No ho sé pas; però espero que s’arribi a aclarir.

Ja enllestiràs d’un cop, maleït gata maula!

DUBOIS (Després de buscar i rebuscar el paper.)

Ai, senyor! M’ha quedat damunt la vostra taula.

ALCEST

No sé pas què m’atura…

CELIMENA Au, no us enfileu tant

i correu a aclarir un embolic semblant.

ALCEST

Sembla que la fortuna, toqui jo com ho toqui,

hagi jurat privar que tinguem un col·loqui;

però, per derrotar-la, deixeu al meu delit

que us revegi, senyora, abans d’aquesta nit.





ACTE V





ESCENA 1


Alcest, Filint

ALCEST

La decisió ja és presa, cal que encara us ho digui?

FILINT

I dolgui el cop com dolgui, cal que tant us obligui…?

ALCEST

No: per més que us hi feu i em vulgueu raonar,

d’allò que he dit, ja res no me’n pot desviar:

massa maldat governa aquestes hores blanes,

i jo em vull allunyar de les bregues humanes.

Si contra l’adversari ja s’han manifestat

el pudor, la justícia, l’honor, la probitat;

arreu s’ha proclamat justa la meva causa;

en la fe del meu dret l’ànima troba pausa:

i això no obstant em veig enganyat pel succés;

tinc la justícia amb mi, però perdo el procés!

Un traïdor, de qui és pública l’escandalosa història,

ha sortit triomfant d’una ficció notòria!

Tota la bona fe cedeix a la traïció!

I, degollant-me, encara prova que ho fa amb raó!

El seus escarafalls, on brilla la malícia,

capgiren el bon dret, i enfonsen la justícia!

I així, amb una sentència, corona el seu forfet.

I no content encara amb el tort que m’ha fet,

fa circular pel món un llibre abominable,

la lectura del qual ja és del tot condemnable,

un llibre que es mereix el més extrem rigor,

del qual el molt bergant pretén fer-me l’autor!

I mentrestant Oront vet aquí que murmura

i prova cruelment d’insistir en la impostura!

Aquell, que d’home honrat a la cort sosté el rang,

a qui no he fet res més que ser-li sincer i franc,

que a desgrat meu m’aborda, exigint de bursada,

sobre uns versos que ha fet, una opinió fundada;

i perquè jo m’hi expresso amb tota honestedat,

i no el vull enganyar, traint la veritat,

ell s’afanya a culpar-me d’un crim imaginari!

I amb això ha esdevingut el meu pitjor adversari!

I mai més del seu cor no en sortirà el perdó

pel fet que el seu sonet no em semblés passador!

I els homes, Déu, són fets d’aquesta mena torta!

És a aquestes accions que el fum de glòria els porta!

Veieu la bona fe, veieu el zel virtuós,

la justícia i l’honor de què són portadors!

Anem, prou de sofrir els mals que el món ens dona,

fugim d’aquest parany i d’aquesta gorgona.

I ja que així viviu com feres entre humans,

no em veureu més aquí, maleïts ciutadans.

FILINT

Crec que el vostre propòsit de molt es precipita,

i no sembla tan gran el mal que us desdelita.

El que el vostre adversari us gosa així imputar

no ha aconseguit prou crèdit per fer-vos arrestar;

Tot el seu testimoni ja s’ha vist que és fictici,

i l’acte li ha de dur sens dubte perjudici.

ALCEST

El que és ell, de semblants sorolls no en tem l’esclat,

que gaudeix de llicència per ser un franc malanat;

i lluny de perdre crèdit en aquesta aventura,

demà encara el veureu en molt millor postura.

FILINT

Però és ben evident que ningú no ha escoltat

el brum que contra vós el seu fel ha aixecat:

d’aquesta banda, doncs, no teniu res a témer;

i en el vostre procés, que bé podeu esprémer,

us ha de ser en justícia ben fàcil d’apel·lar,

i contra la sentència…

ALCEST No, m’hi vull aferrar.

Per més clara injustícia que la sentència em faci,

em guardaré bé prou de desitjar que es cassi:

massa bé que s’hi veu el bon dret maltractat,

i per tant vull que quedi per la posteritat

com una marca insigne, un alt testimoniatge

de la maldat dels homes d’aquesta edat salvatge.

Pujarà a vint mil francs el que això em pot costar;

però, per vint mil francs, tindré el dret de bramar

contra la iniquitat de la humana natura,

i nodrir-hi per sempre una rancúnia dura.

FILINT

Però així…

ALCEST Però així, no hi valen més raons:

què em podeu dir, senyor, sobre aquestes qüestions?

¿Tindreu el fetge, doncs, de voler amb massa traça

justificar els horrors de tot això que passa?

FILINT

No, estic d’acord amb tot el que tingueu entès:

el món roda per càlcul i per pur interès;

avui només l’astúcia és reina de l’escena,

i els homes bé podrien ser fets d’una altra mena.

Però ¿trobeu que és prou la migrada equitat

per voler retirar-se de semblant societat?

Els defectes humans ens franquegen la via

d’exercitar la nostra millor filosofia:

és el més bell esmerç que troba la virtut;

i si de probitat tot fos ben contingut,

si fossin tots els cors sincers, justos i amables,

gran part de les virtuts ens foren oblidables,

perquè ens calen només per sofrir en tot instant,

tenint el dret de part, la injustícia que ens fan;

i igualment com un cor d’una virtut profunda…

ALCEST

Sé que parleu, senyor, amb llengua ben fecunda;

sempre sou abundant en bons raonaments;

però perdeu el temps i els brillants parlaments.

La raó, pel meu bé, m’exigeix que em separi:

no tinc sobre la llengua poder prou mandatari;

no sabria respondre del que podria dir,

i qui sap els problemes que em faria patir.

Permeteu-me que en pau esperi Celimena:

em cal que ella consenti al propòsit que em mena;

veuré avui si el seu cor sent per mi gens d’amor,

i ara és just el moment de dir-ne el mot d’honor.

FILINT

Pugem a veure Elianta, que distraurem l’espera.

ALCEST

No, no, que amb tant neguit, l’ànima se m’altera.

Aneu-hi vós, a veure-la, i deixeu-me tot sol

en aquest lloc ombrívol, amb el meu negre dol.

FILINT

Estranya companyia per esperar l’amada!

Vaig a veure si Elianta baixa d’una vegada.





ESCENA 2


Oront, Celimena, Alcest

ORONT

Sí, senyora, heu de veure si amb un enllaç joiós

em voleu amarrar per sempre més a vós.

Em cal de la vostra ànima una plena fermança:

en això un pretendent no estima la dubtança.

Si el caliu del meu foc us ha sabut colpir,

no hauríeu de dubtar a fer-m’ho descobrir;

i la prova, a la fi, que us demano en penyora

és que priveu Alcest de pretendre-us, senyora,

i que el sacrifiqueu al meu profund amor,

i ja el foragiteu des d’ara amb tot l’ardor.

CELIMENA

Però ¿què pot ser això que contra ell us irrita,

vós que tant heu parlat del mèrit que l’habita?

ORONT

Senyora, no fan falta aquests aclariments;

es tracta de conèixer els vostres sentiments.

Trieu amb quin dels dos voleu compartir sostre:

la meva decisió depèn just de la vostra.

ALCEST (Sortint del racó on s’havia retirat.)

Sí, el senyor té raó: senyora, heu de triar,

i amb la seva demanda no em costa concordar.

La mateixa ànsia em puny i el mateix foc em mena;

el meu cor vol del vostre una fermança plena,

allargassar la cosa comença a ser cruel,

i ha arribat el moment d’explicar el vostre anhel.

ORONT

Jo no vull pas, senyor, per flama inoportuna,

torbar-vos gens ni mica la benigna fortuna.

ALCEST

Jo no vull pas, senyor, gelós o no gelós,

compartir del seu cor ni un raconet amb vós.

ORONT

Si el vostre amor al meu li sembla preferible…

ALCEST

Si gens ni mica té per vós un punt sensible…

ORONT

… ja juro no pretendre-la ni que s’hi repensés.

ALCEST

… ja juro obertament no veure-la mai més.

ORONT

Senyora, us toca a vós parlar de forma clara.

ALCEST

Senyora, ja podeu manifestar-vos, ara.

ORONT

Només ens heu de dir qui serà aquí el sortós.

ALCEST

Només heu de resoldre i escollir entre tots dos.

ORONT

Què? Sembla que triar us causa una gran pena!

ALCEST

Què? L’ànim us vacil·la i sembla que es refrena!

CELIMENA

Déu meu! Que n’és d’absurda aquesta inquisició,

i com us entrebanca, a tots dos, la raó!

Prou sé prendre partit sobre tal preferència,

i el meu cor no vacil·la en aquesta ocurrència:

no bascula, sens dubte, entre vosaltres dos,

i no hi ha res més fàcil que el triatge amorós.

Però em fa, en veritat, una angúnia terrible

haver de prendre en públic un partit tan sensible:

jo trobo que un discurs que pot ser desplaent

no s’hauria de dir davant tota la gent;

que un cor el seu biaix ja el mostra prou de veres

sense que calgui mai arribar a partir peres;

i, vaja, que n’hi ha prou amb un amable fet

per convèncer un amant del seu inútil plet.

ORONT

No, no, a mi no m’enutja una confessió franca:

a mi ja m’està bé.

ALCEST I a mi és tot el que em manca:

el que goso exigir és just que us pronuncieu,

i no vull gens ni mica que el cop ens tempereu.

Conservar bé tothom és la vostra feblesa,

però prou de jugar i de crear incertesa:

us heu d’explicar bé sobre tot aquest nus,

o per un veredicte prendré el vostre refús;

jo sabré, per part meva, explicar aquest silenci,

i em tindré per ben dit tot el mal que ja en pensi.

ORONT

Us sento grat, senyor, d’aquest enuig furiós,

i ja li dic aquí això mateix que vós.

CELIMENA

Com em canseu, senyors, amb aquesta estultícia!

Això que ara exigiu, us sembla de justícia?

No us he dit per ventura quin motiu em reté?

Deixaré que ho judiqui Elianta, que ara ve.





ESCENA 3


Elianta, Filint, Celimena, Oront, Alcest

CELIMENA

Aquí em teniu, cosina, tothora perseguida

per dos homes que sembla que els hi vagi la vida.

Volen tant l’un com l’altre, amb idèntic ardor,

que pronunciï entre ells qui tria el meu amor,

i que, amb una sentència que en públic haig de prendre,

impedeixi a un dels dos el que volia emprendre.

Digueu-me si tal cosa s’ha de fer mai així.

ELIANTA

Sobre semblant assumpte no em consulteu aquí:

vós podríeu trobar-vos prou mal aconsellada,

i jo estic pels que opinen amb franquesa provada.

ORONT

És inútil, senyora, que us vulgueu defensar.

ALCEST

Els vostres subterfugis aquí s’han d’aturar.

ORONT

Heu de parlar d’un cop i trencar la incertesa.

ALCEST

No podeu continuar afectant la mudesa.

ORONT

Per enllestir el debat n’hi ha prou amb un sol mot.

ALCEST

I jo, si no parleu, ja ho hauré comprès tot.





ESCENA DARRERA


Acast, Clitandre, Arsinoé, Filint, Elianta, Oront, Celimena, Alcest

ACAST

Venim tots dos, senyora, de manera discreta,

per tal d’aclarir amb vós una història concreta.

CLITANDRE

Ve molt a tomb, senyors, que ara us trobeu aquí,

perquè també la història us afecta a la fi.

ARSINOÉ

Senyora, us sorprendreu de veure’m insabuda,

però ells dos són la causa de la meva vinguda:

m’han vingut a trobar, i s’han queixat d’un pas

que el meu cor no s’avé a prendre per veraç.

Jo tinc de la vostra ànima una estima massa alta

per creure-us mai capaç de tan terrible falta:

els meus ulls han negat els seus pitjors reports,

i l’amistat passant de petits desacords,

he volgut venir aquí a fer-los companyia

per veure-us deseixir de tan llorda falsia.

ACAST

Sí, senyora, vejam, amb un ànim calmat,

com podreu sostenir això que us hem portat.

No és escrita a Clitandre aquesta carta vostra?

CLITANDRE

No heu escrit per Acast aquesta tendra mostra?

ACAST

Senyors, tal escriptura no us té en obscuritat,

i és segur que la seva fervent civilitat

us ha ben instruït a coneixe’n la lletra;

val la pena llegir això que va trametre.

Sou un home ben estrany censurant-me la jovialitat, i reprotxant-me que no estigui mai tan contenta com quan no soc amb vós. No hi ha res de més injust; i si no veniu de seguida a demanar-me perdó per aquesta ofensa, no us la perdonaré en ma vida. I aquell ganàpia de vescomte…

Hauria de ser aquí.

Aquell ganàpia de vescomte, per qui comenceu les queixes, és un home que no em podria fer mai el pes; i després de veure’l, durant tres quarts, escopint en un pou per fer-hi cercles, no me n’he pogut fer mai més una bona opinió. Pel que fa al marqueset…

Aquest soc jo, senyors, sense cap vanitat.

Pel que fa al marqueset, que ahir em va dur de la mà una bona estona, trobo que no hi ha res de més esquifit que la seva persona; i els seus mèrits es limiten a la capa i a l’espasa. Pel que fa a l’home dels llaços verds…

(A Alcest.) Us toca a vós, senyor.

Pel que fa a l’home dels llaços verds, em diverteix de vegades amb les seves brusquedats i el seu malhumor sorrut; però hi ha cents de moments que el trobo el més empipador del món. I pel que fa al de la geca…

(A Oront.) Ara, el vostre paquet.

I pel que fa al de la geca, que s’ha ferit de lletra i vol ser poeta tant sí com no, no em puc prendre la molèstia d’escoltar el que diu; i la seva prosa em fatiga tant com els seus versos. Fiqueu-vos al cap, doncs, que no sempre em diverteixo tant com us penseu; que us trobo a faltar més del que voldria, a tot arreu on m’arrosseguen; i que és un meravellós ornament dels nostres plaers la presència de la gent que ens agrada.

CLITANDRE

Ara m’arriba el torn.

Aquest vostre Clitandre de qui em parleu, que tant m’embafa amb els seus afalacs ensucrats, és l’últim dels homes amb qui voldria tenir amistat. És prou extravagant per creure’s que l’estimo; i vós per creure que no us estimo. Bescanvieu, per ser raonable, els vostres sentiments amb els seus; i visiteu-me tant com pugueu per ajudar me a suportar la recança de sentir-me’n obsedida.

Bon model d’un caràcter de la més noble mena,

i vós, senyora meva, sabeu com s’anomena?

Ja n’hi ha prou: ara arreu farem camí tots dos

mostrant del vostre cor un retrat ben gloriós.

ACAST

Tindria molt a dir-hi, que el tema és prou notable;

però no em sembleu digna del meu geni irritable;

i ja us faré comprendre que els vostres marquesets

tenen, per consolar-se, uns cors no gens estrets.

ORONT

¿Així m’heu de trinxar, i encara en podeu riure,

després de tot allò que un dia em vau escriure?

I el vostre cor, guarnit amb bells semblants d’amor,

al món sencer es promet sense gens de rubor!

He estat un bon babau, i vull desaparèixer.

M’heu fet un bé molt gran, donant-vos a conèixer:

que així recobro el cor que ara vós em torneu,

i trobo la venjança en allò que perdeu.

(A Alcest.)

Senyor, us deixo el camp lliure per revifar la flama,

i ja podeu concloure els tractes amb la dama.

ARSINOÉ

Vet aquí un fet del món del més negre enrenou;

i no sé pas callar, de tant com em commou.

S’han vist mai per ventura maneres comparables?

Els interessos d’altri no em són ara estimables;

però el senyor, que creia trobar la sort en vós,

un home de tant mèrit, i d’honor tan seriós,

i que us amanyagava amb tanta idolatria,

l’havíeu de…

ALCEST Deixeu-me, us prego amb cortesia,

vetllar els meus interessos en aquesta qüestió,

i no malgasteu forces en tal reparació.

El meu cor bé us veu fer-li costat en la querella,

però no us pot pagar per devoció tan bella:

i no seria pas en vós que podria pensar

si amb una altra elecció em pretengués venjar.

ARSINOÉ

Ei! ¿Us creieu, senyor, que tingui tal pensada,

i que per obtenir-vos estigui jo obstinada?

Teniu un esperit ben ple de vanitat,

si amb aquesta creença es veu afalagat.

El rebuig de la dama no és pas mercaderia

que una es vulgui firar amb aquella alegria.

Si us plau, desenganyeu-vos, i no piqueu tan alt:

no és pas algú com jo allò que a vós us cal;

i faríeu bé encara de sospirar per ella,

que ja friso per veure una aliança tan bella.

(Es retira.)

ALCEST

Doncs, molt bé! Jo he callat, davant de tot això.

I he deixat raonar tothom abans que jo:

espero haver mostrat el suficient domini,

i ara potser podria…?

CELIMENA Parleu sense termini:

prou teniu tot el dret de queixar-vos com feu,

i fins de reprotxar-me tot allò que vulgueu,

que he estat injusta, sí, i amb l’ànima confusa

no pretenc pas pagar-vos amb una vana excusa.

He menyspreat dels altres el seu esclat furiós,

però em cal reconèixer el meu crim envers vós,

que la vostra quimera, sens dubte, és raonable:

i entenc fins a quin punt dec semblar-vos culpable,

que tota cosa diu que us he pogut trair,

i que teniu raons per voler-me avorrir.

Feu-ho, no us ho retrec.

ALCEST Podeu dir tal niciesa?

Com voleu que triomfi de la meva tendresa?

I encara que amb ardor us volgués avorrir,

em trobaria el cor disposat a obeir?

(A Elianta i Filint.)

Ja veieu què pot fer una indigna tendresa,

i aquí us faig testimonis de la meva feblesa.

I encara no ho és tot, si us dic la veritat,

que em veureu arribar fins al límit ultrat,

i mostrar que no som cap sàvia criatura,

perquè a dins de tot cor hi ha la humana natura.

Sí, oblidaré, malvada, els vostres malifets;

en sabré, al fons de l’ànima, excusar tots els trets,

i els cobriré amb el nom d’una mera feblesa

on el vici del temps us du la jovenesa,

sempre que el vostre cor vulgui allargar les mans

al propòsit que he fet de defugir els humans,

i que en el meu desert, on he resolt de viure,

sense més dilació també us vulgueu proscriure:

és així solament que, en tots els esperits,

podreu reparar el mal d’aquests vostres escrits,

i que després d’això, que un noble cor no empara,

em pugui ser permès d’estimar-vos encara.

CELIMENA

Que renunciï al món anys abans d’envellir,

i que al vostre desert em deixi sebollir!

ALCEST

I si a la meva flama la vostra pot respondre,

per la resta del món us heu de descompondre?

No estan contents amb mi tots els vostres afanys?

CELIMENA

La solitud espanta una ànima a vint anys:

jo no em sento la meva ni prou gran ni prou forta

per decidir-me a emprendre una via tan torta…

Si el do d’aquesta mà us satisfés el clam,

podria decidir-me a tancar aquest lligam:

I el casori…

ALCEST No: que ara el meu cor us detesta,

i aquest refús tot sol pesa més que la resta.

I com que no trobeu, en lligam tan gojós,

el tot que us cal en mi, com jo bé el trobo en vós,

aneu, jo ja us rebutjo, i aquest sensible ultratge

del vostre indigne llaç per sempre em desengatja.

(Celimena es retira, i Alcest parla a Elianta.)

Senyora, cent virtuts us omplen de beutat,

i jo no he vist en vós sinó sinceritat;

ja sabeu que de sempre us he guardat afecte,

però ara permeteu-me que us conservi el respecte;

i sofriu que el meu cor, en el seu contrapàs,

no es presenti a l’honor del vostre noble llaç:

me’n sento massa indigne, i en mi comença a créixer

que Déu per aquest vincle no em volia fer néixer;

i que per vós seria un honor degradant

el rebuig d’aquest cor que no us valia tant;

i que en fi…

ELIANTA Vós seguiu, doncs, la vostra pensada:

la meva mà en donar-se no se sent embargada;

i aquí hi ha el vostre amic, sense haver de buscar,

que, si jo l’en pregava, la podria acceptar.

FILINT

Ah, aquest honor, senyora, a la joia em convida,

i hi sacrificaria tant la sang com la vida.

ALCEST

Tant de bo, per fruir galans contentaments,

l’un per l’altre per sempre guardeu tals sentiments!

Traït per totes bandes, colpit per la injustícia,

sortiré d’un abisme on regna la immundícia,

i buscaré a la terra un indret apartat

on ser un home d’honor amb plena llibertat.

FILINT

Anem, senyora, anem, i emprenguem tota cosa

per a rompre el designi que el seu cor es proposa.





AMFITRIÓ


Comèdia

Representada per primer cop a París,

al Théâtre du Palais-Royal,

el 13 de gener del 1668,

i impresa el mateix any.





DEDICATÒRIA A SA ALTESA SERENÍSSIMA MONSENYOR EL PRÍNCEP[30]


Monsenyor,

Encara que això desplagui als instruïts, jo no conec res més enutjós que les epístoles dedicatòries; i Vostra Altesa Sereníssima em permetrà, si li plau, que jo no segueixi aquí l’estil d’aquests senyors, i que em negui a servir-me de dues o tres idees miserables que han estat girades i regirades tants i tants cops, que a la fi ja estan gastades per tots costats. El nom del Gran Condé és un nom massa gloriós per tractar-lo com els altres noms. Només es pot aplicar, aquest nom il·lustre, a empreses que siguin dignes d’ell, i, per fer una bella frase, m’estimaria més posar-lo al capdavant d’un exèrcit que no pas al capdavant d’un llibre; i m’afiguro millor el que és capaç de fer oposant-lo a les forces dels enemics d’aquest Estat que no pas oposant-lo a la crítica dels enemics d’una comèdia.

No és pas, Monsenyor, que la gloriosa aprovació de Vostra Altesa Sereníssima no sigui una poderosa protecció per a totes les obres d’aquesta mena, ni que jo no estigui tan persuadit de la clarividència del vostre enteniment com de la intrepidesa del vostre cor i de la grandesa de la vostra ànima. Tothom sap, arreu de la terra, que l’esplendor del vostre mèrit no és enclosa dins els límits d’aquest valor indòmit que desvetlla adoradors entre els mateixos que derrota; que s’estén, aquest mèrit, fins als coneixements més fins i més elevats, i que les decisions del vostre judici sobre totes les obres de l’intel·lecte són immancablement seguides pel sentiment dels més delicats. Però també és sabut, Monsenyor, que totes aquestes aprovacions de què ens vantem en públic no ens costen gens de fer imprimir; i que són coses de les quals disposem com ens sembla. Tothom sap, dic, que una epístola dedicatòria diu tot el que li plau, i que un autor té la facilitat d’emparar-se de les persones més augustes, i d’engalanar amb els seus noms insignes els primers fulls del seu llibre; i que té la llibertat de donar-s’hi, tant com vulgui, l’honor de la seva estima, i de fer-se uns protectors que mai no han pensat de ser-ho.

Jo no abusaré, Monsenyor, ni del vostre nom ni de les vostres bondats, per combatre els censors de l’Amfitrió i atribuir-me una glòria que potser no he merescut, i només em prenc la llibertat d’oferir-vos la meva comèdia per tenir l’avinentesa de dir-vos que considero tothora, amb una profunda veneració, les grans qualitats que sobreposeu a la sang augusta que heu heretat, i que soc, Monsenyor, amb tot el respecte possible i tot el zel imaginable,

De Vostra Altesa Sereníssima,

molt humil, molt obedient,

i molt agraït servidor.

MOLIÈRE





PERSONATGES


MERCURI

LA NIT

JÚPITER, sota la forma d’Amfitrió

AMFITRIÓ, general dels tebans

ALCMENA, muller d’Amfitrió

CLEANTIS, serventa d’Alcmena i muller de Sòsia

SÒSIA, criat d’Amfitrió

ARGATIFÒNTIDES

NÀUCRATES

PÒLIDES, capitans tebans

POSICLES

L’escena és a Tebes, davant el casal d’Amfitrió.





PRÒLEG


Mercuri, dalt d’un núvol; la Nit, en un carro tirat per dos cavalls

MERCURI

Amb calma, excelsa Nit! Digneu-vos aturar:

em cal la vostra ajuda i el vostre patronatge,

que us haig de donar un missatge

de Júpiter sobirà.

LA NIT

Ah, si sou vós, senyor Mercuri!

No us he sabut conèixer, dalt del núvol purpuri!

MERCURI

Ja ho veieu, fatigat de tant córrer a complir

els múltiples encàrrecs que Júpiter em dona,

m’he assegut sobre el núvol per descansar una estona

tot esperant veure-us venir.

LA NIT

Mercuri, ja feu broma, i això està malament:

creieu que a un déu li escau de mostrar cansament?

MERCURI

Que són de ferro, els déus?

LA NIT No, però per prudència

han de guardar el decòrum de la divinitat.

Hi ha paraules que danyen, amb la seva estridència,

aquesta sublim qualitat

i que, per la seva viltat,

cal deixar a la humana indecència.

MERCURI

Ben descansada m’ho dieu,

mentre vós posseïu un luxe de carrossa

que, amb dos cavalls de raça, neta i sense una brossa,

com una fina dama us du pertot arreu.

Però, amb mi, és tot un altre tema;

jo, als poetes, no els puc desitjar mai prou mal,

en aquest meu destí fatal:

amb una impertinència extrema

han imposat l’injust decret,

que es veu que ja ningú desdenya,

que cada déu tingui de fet

un bon carruatge com a ensenya;

jo, en canvi, haig de fer a peu el fet,

com un trist correu d’espardenya.

Jo, que soc, com ho saben inclús els semideus,

el famós missatger del sobirà dels déus,

i que, sense ser exagerat,

just pels encàrrecs que ell em dona,

més que cap déu o cap persona

hauria d’anar encarrossat.

LA NIT

Ui, poetes i trobadors!

Són gent de molta fantasia:

no és pas l’única ximpleria

que els he vist fer, jo, a aquests senyors.

Però contra ells a tort el vostre cor s’expressa,

que les ales dels peus són un do del seu cant.

MERCURI

Sí, és clar; però anar més de pressa

us sembla que no cansa tant?

LA NIT

Deixem-ho estar, senyor Mercuri:

què li voleu, doncs, a la Nit?

MERCURI

És Júpiter, com ja us he dit,

qui el vostre vel de fosca prega que li perduri

per un amor de bon auguri

que tot just ara l’ha colpit.

Crec que les seves pràctiques no us són desconegudes:

ben sovint pels de terra es desentén dels seus;

i no ignoreu, sens dubte, que a aquest senyor dels déus

li agrada humanitzar-se per dones revingudes,

i que coneix els trucs més breus

per fer caure les més morrudes.

Dels ulls d’Alcmena els fiblons ha sentit;

i mentre al llarg i a l’ample de les beòcies planes,

Amfitrió, que és el seu marit,

comanda les tropes tebanes,

ell n’ha pres la figura i està tot decidit

a satisfer les seves ganes

amb el gaudi total del plaer favorit.

L’estat de la parella als seus focs és propici:

l’himeneu els ha unit fa pocs dies només;

i la jove escalfor d’aquests amors primers

ha suggerit a Júpiter l’enginyós artifici

per sortir-se’n sense un revés.

Aquí l’estratagema pot resultar impecable,

però amb més d’un cor requerit

aquest transvestiment seria irremeiable:

no sempre és l’aparença que es fa més desitjable,

la de la cara del marit.

LA NIT

Admiro el rei dels déus, i no entenc les raons

de les metamorfosis amb què sempre s’engresca.

MERCURI

Així pretén conèixer totes les condicions,

i vol dir, doncs, que sap molt bé el que es pesca.

Per molt que dels mortals fos respectat,

jo el trobaria miserable

si no deixava mai la cara formidable

i al capdamunt del cel era a tota hora hissat.

A parer meu, no hi ha condició més galdosa

que viure empresonat en la pròpia esplendor;

i, sobretot als jocs de l’amorós ardor,

la qualitat divina resulta carregosa.

Júpiter, que en plaers sabeu que es pinta sol,

sap davallar del cim de la glòria suprema;

i per entrar dins tot allò que vol

surt d’ell mateix sense problema,

i llavors, menys a Júpiter, s’assembla a qualsevol.

LA NIT

Suportaria veure’l de la seva alta classe

a la dels homes davallar,

sotmetre’s als transports que dona el cor humà

i fer-se als jocs d’aquella raça,

si, en les metamorfosis de la seva carcassa,

a la natura humana es volgués limitar;

però veure’l tornat serpent,

brau, cigne, o alguna altra cosa,

no ho trobo pas gaire escaient,

i llavors no m’estranya si algun llengut s’hi posa.

MERCURI

Ja poden murmurar, els censors:

aquests canvis tenen dolçors

que depassen la seva coneixença.

Aquest déu sap què es fa també en afers menors,

i és que en les reaccions dels seus tendres ardors,

les bèsties no ho són tant com algun bèstia es pensa.

LA NIT

Però tornem a aquesta de qui vol els favors.

Si la seva estratègia es demostra sortosa,

què més pot desitjar? Què pot voler de mi?

MERCURI

Que els cavalls, reduïts a pas lent de rossí,

per satisfer-li els goigs de l’ànima amorosa,

d’aquesta nit tan delitosa

en facin una sense fi;

que als seus transports concediu més durada,

i retardeu la naixença del jorn

que hauria d’avançar el retorn

d’aquell a qui l’haurà robada.

LA NIT

Un encàrrec d’allò més fi,

el que el Pare dels Déus em dona,

i honrós el nom amb què es corona

aquest servei que vol de mi.

MERCURI

Per ser una jove deessa,

bé sembleu de l’antigor!

Tal missió només fa fressa

entre els de menys condició.

Quan en un rang prou alt la fortuna ens emplaça,

tot el que fem és bo, i ho reconeix tothom;

i, només segons la classe,

les coses muden de nom.

LA NIT

Sobre aquesta disciplina

vós en sabeu més que jo;

i doncs, per cedir el meu do,

creuré en la vostra doctrina.

MERCURI

Un moment, missenyora Nit,

anem a pams d’una vegada.

Teniu renom, bé ho he sentit,

de no ser pas tan primmirada.

En cent climes diversos, us han fet confident

d’una bella pila d’històries;

i jo crec, si em deixeu que us parli francament,

que hem de passar-nos d’oratòries.

LA NIT

Doncs bé, deixem-nos de posats

i comportem-nos com Déu mana:

no fem riure la raça humana

retraient-nos les veritats.

MERCURI

Adeu: me n’haig d’anar a complir la missió,

a llevar-me de sobre el rostre de Mercuri

per poder adoptar l’espuri

del servidor d’Amfitrió.

LA NIT

Jo, en aquest hemisferi, amb el meu fosc murmuri,

faré una llarga detenció.

MERCURI

Bon dia, Nit.

LA NIT Adeu, Mercuri.

Mercuri baixa del núvol a terra,

i la Nit s’enfila al carro.





ACTE I





ESCENA 1


Sòsia

SÒSIA

Qui hi ha? Ai, com tremolo! Cada cop tinc més por.

Senyors, que soc de prou confiança.

Ja s’ha de ser valent a ultrança

per córrer amb aquesta foscor!

El meu amo, amb la seva glòria,

quina una que me n’ha jugat!

Ah, si pel seu proïsme sentís gens de pietat,

m’hauria fet sortir en semblant nit mortuòria?

Si em volia fer dir que tornaria aviat

i el què i el com de la victòria,

no podia esperar que ja hagués clarejat?

Ah, Sòsia, a quina desventura

el teu ofici està sotmès!

La nostra sort és molt més dura

quan som servents de gent de pes.

Volen que la natura estigui sempre llesta

a adaptar-se al seu propi pla.

Dia o nit, fred o calda, tramuntana o tempesta,

si obren la boca, tu, a volar!

Vint anys servint nit i dia

no ens valen ni un trist guardó;

la més petita mania

ja els encén com un fogó.

I, amb tot, la nostra ànima ximple

s’agafa a l’honor va de treballar per ells

i a l’últim s’acontenta amb la convicció simple

que la gent està certa que ens hi volem fer vells.

A la jubilació en va el bon seny ens crida;

en va el nostre despit algun cop hi consent:

tot just veure’ls, ja la vida

se’ns n’hi va, amb el cor content,

i el més mínim favor d’una ullada amatent

ja ens du a rengle de seguida.

Però, per fi, en l’obscuritat

distingeixo la casa, i ja em torna el coratge.

Ara em caldria, pel missatge,

algun discurs premeditat.

Haig de fer als ulls d’Alcmena un retrat ben castrense

del combat que ha abatut l’enemic al femer;

però ¿com podré convèncer

si jo, de fet, no hi vaig ser?

No importa, parlaré de la pols i la palla,

com a espectador ocular:

¿quanta gent no t’explica detalls d’una batalla

on en sa vida va anar?

Per dir el meu paper sense esmena,

me l’hauria de repassar.

Això és la sala on entro com un correu de mena,

i aquesta llanterna és Alcmena,

que és a qui jo m’haig d’adreçar.

(Deixa la llanterna a terra i li adreça el seu compliment.)

«Missenyora, Amfitrió, l’amo… el vostre marit…

(Bé, bon començament!) amb vós a la memòria,

entre tots a mi m’ha escollit

per donar-vos notícia de la seva victòria

i del desig que el puny de restar amb vós reunit».

«Ah, certament, oh Sòsia amable,

reveure’t és una joia major».

«Missenyora, això és massa honor,

i el meu destí és ben envejable».

(Que ben respost!) «I doncs, com es troba Amfitrió?».

«Missenyora, amb gran enteresa

a qualsevol encontre on el dugui l’empresa».

(Excel·lent! Quina concepció!)

«¿Quan tornarà amb el seu somriure gerd

a omplir-me tota d’alegria?».

«Tan aviat com podrà, missenyora, ben cert,

però més tard del que el seu cor voldria».

(Ah!) «Però, en quin estat la guerra l’ha posat?

Què diu? Què fa? Consola aquest cor que l’enyora».

«Diu menys que no fa, missenyora,

i a munts els enemics abat».

(Bèstia! D’on les dec treure, aquestes gentileses?)

«Què fan els revoltats? Quina és la seva sort?».

«No han pogut resistir el nostre atac pel nord,

els hem trinxat com hamburgueses,

el cabdill Pterelau l’hem mort,

hem assaltat Telebes, i ja per tot el port

ressonen les nostres proeses».

«Ah, quin èxit! Oh, déus! Per guardar-ne memòria,

explica’m fil per randa tot l’esdeveniment».

«De bon grat, missenyora; que, sense vanaglòria

dels detalls d’aquesta victòria

en puc parlar amb coneixement. Imagineu doncs que Telebes

és aquí, en aquest costat,

(Assenyala els llocs a la pròpia mà o a terra.)

Val a dir que és una ciutat

tan gran, o quasi tant, com Tebes.

El riu quedaria allà.

Aquí, els nostres acampaven;

i l’espai de més ençà

els enemics l’ocupaven:

dalt d’un puig, a aquest indret,

tenien la infanteria;

més avall, al cantó dret,

tota la cavalleria.

Després d’amansir els déus amb la nostra pregària,

es va donar el senyal per començar l’estrall.

Els enemics, pensant escapçar-nos l’amplària,

van fer tres escamots amb la gent de cavall;

però la seva empenta va ser ben reprimida,

i ara veureu tot com va anar.

Aquí hi ha l’avantguarda, a punt i decidida;

els arquers de Creont, rei nostre, allà;

i el gruix de l’host, ençà, guarnida,

(se sent una mica de soroll)

quan tot d’una…». Espereu. El gruix de l’host té por.

He sentit un soroll, diria.





ESCENA 2


Mercuri, Sòsia

MERCURI (Sota la forma de Sòsia, a part.)

Amb l’aparença que el copia

foragitem aquest corcó

que als amants malmetria els transports de dolçor

que frueixen com ambrosia.

SÒSIA (A part.)

Sembla que el cor ja se m’aturi;

devia ser la por, només.

Però, per tal d’evitar un mal auguri,

entraré a casa a assajar, valdrà més.

MERCURI (A part.)

O tens més força que Mercuri,

o no entraràs ni de través.

SÒSIA (A part, sense veure Mercuri.)

Aquesta nit s’allarga molt més que la darrera:

amb l’estona que fa que segueixo el camí,

o l’amo ha pres, confós, el vespre pel matí,

o Febus s’ha adormit, amb una borratxera

d’haver fet córrer massa vi.

MERCURI (A part.)

Ves amb quina irreverència

parla dels déus, el bacó!

Bé caldrà que amb decisió

castiguem tanta insolència.

M’hi penso divertir sense cap compassió,

robant-li el nom, el cos i també la consciència.

SÒSIA

Ah, té, no anava pas errat:

estic perdut, quina malaventura!

Davant de casa hi ha plantat

un home que per la figura

convida poc a l’amistat.

Per representar indiferència

em posaré a cantar per mi.

(Canta; i mentre Mercuri parla, la veu se li afebleix de mica en mica.)

MERCURI

¿Qui és aquest poca-solta que es permet la llicència

de bramar tant i atabalar-me així?

Ja veig que deu voler que el repassi una mica.

SÒSIA (A part.)

A aquest home, ja es veu, no li plau la musica.

MERCURI

Ja fa més d’una setmana

que no trobo ningú per masegar-li el cos.

El vigor d’un bon braç es perd amb el repòs,

i necessito un talòs

per tornar a la vida sana.

SÒSIA (A part.)

Qui coi és, aquest pixaví?

De tanta esgarrifança, tinc l’ànima escruixida.

Però, per què haig d’empal·lidir?

A la millor, ell també té l’ànima oprimida

i el molt pinta enraona així

per amagar la por amb audàcia fingida.

Sí, sí, no haig de permetre passar per un pardal:

ja que no soc valent, haig de fer-ne l’efecte.

Me n’haig de fer un quadro ideal;

ell va sol; jo soc fort, tinc un amo perfecte

i som davant del seu casal.

MERCURI

Qui hi ha, aquí?

SÒSIA

Jo.

MERCURI

Qui, jo?

SÒSIA Jo.

(A part.)

Au, que ja s’aplana!

MERCURI

Quin és el teu estat?

SÒSIA Soc home, i sé parlar.

MERCURI

Ets amo o ets servent?

SÒSIA El que em dona la gana.

MERCURI

Cap on menes els passos?

SÒSIA Cap on em plau anar.

MERCURI

Ah, això ja no m’agrada.

SÒSIA Doncs, així, he fet diana.

MERCURI

D’una vegada, per força o de grat,

m’hauràs de dir, si no vols canya,

què fas, d’on tornes tan aviat,

on vas i a quina casa pots pertànyer.

SÒSIA

Faig el bé i faig el mal, per la meitat;

vinc d’allà i vaig allà; soc de qui no m’enganya.

MERCURI

Ah, sembles eixerit, i veig que vols provar

de fer-te amb mi el fatxenda i l’home d’importància.

Doncs ara em venen ganes, per estar en consonància,

de ventar-te un bolet per començar.

SÒSIA

A mi?

MERCURI A tu mateix: i de primera mà.

(Li clava un bolet.)

SÒSIA

Ah, això va de debò!

MERCURI No: només és per riure

i respondre als teus espinguets.

SÒSIA

Redeu! Només per un somriure,

com els deixeu anar, els bolets!

MERCURI

Doncs aquests són els cops menors,

petits calbots de cada dia.

SÒSIA

Si fos tan decidit com vós,

quin daltabaix no s’armaria!

MERCURI

Tot això és encara poc

perquè calgui fer una pausa:

ja en tindreu més bona causa,

prosseguim el nostre joc.

SÒSIA

Jo deixo la partida.

(Va per anar-se’n.)

MERCURI (Aturant-lo.) On vas?

SÒSIA I què t’importa?

MERCURI

Doncs vull que em diguis on vas.

SÒSIA

Vaig a fer-me obrir la porta.

Per què m’atures el pas?

MERCURI

Si goses acostar-t’hi ni que sigui una passa,

et caurà a sobre un xàfec de xarop de bastó.

SÒSIA

¿Pretens amb aquesta amenaça

que no entri a casa del patró?

MERCURI

A casa del patró?

SÒSIA Ja ho he dit.

MERCURI Ah, canalla!

D’aquest casal et dius veí?

SÒSIA

I tant. No és d’Amfitrió, el senyor sense falla?

MERCURI

Ben cert! Però això, què hi vol dir?

SÒSIA

Jo en soc el criat.

MERCURI

Tu?

SÒSIA Jo.

MERCURI Criat seu?

SÒSIA Com sona.

MERCURI

El criat d’Amfitrió?

SÒSIA D’Amfitrió, el gran heroi.

MERCURI

I et dius…?

SÒSIA

Sòsia.

MERCURI Com dius?

SÒSIA Sòsia.

MERCURI Té, enhorabona:

t’ha tocat una tunda que en quedaràs cofoi.

SÒSIA

I a què ve, aquesta ràbia, aquesta mala cosa?

MERCURI

¿Qui t’ha donat, a veure, tanta temeritat

per prendre, alegre, el nom de Sòsia?

SÒSIA

És que jo no l’he pres: de sempre l’he portat.

MERCURI

Ah, mentida podrida, descaradura extrema!

Goses, doncs, sostenir que et dius Sòsia de nom?

SÒSIA

I tant: així ho sostinc, simplement per tal com

així ho ha fet dels déus la voluntat suprema,

i jo no tinc prou barra per fer creure a tothom

que no soc jo, amb tota la flema.

(Mercuri l’estova.)

MERCURI

En mil cops de garrot et puc ajustar el preu

per ignomínia tan sonada.

SÒSIA

Justícia, ciutadans! Que em claven garrotada!

MERCURI

Què, vols cridar, galifardeu?

SÒSIA

¿Tu m’atonyines com un reu

i jo haig d’estar boca tancada?

MERCURI

Ja t’ensenyaré, jo…

SÒSIA Atura’t, fatxender:

tu fas abús de l’avantatge

que et dona sobre mi el meu plebeu coratge;

i això ja saps que no està bé.

És pura fanfarroneria

voler-se aprofitar d’aquella covardia

que descobrim en el rival.

Pegar a un home indefens no és d’una ànima digna;

i el més noble esperit s’indigna

contra ànima tan immoral.

MERCURI

Encara ets Sòsia, doncs? Vinga, parla, insensat!

SÒSIA

Les teves garrotades no han obrat cap miracle;

l’única diferència que trobo en l’espectacle

és que ara soc Sòsia estovat.

MERCURI

Tornem-hi? Mil cops més per la reincidència.

SÒSIA

Si et plau, atura aquest perpal.

MERCURI

Atura tu, doncs, la insolència.

SÒSIA

Faré tot el que vulguis; callaré per prudència;

el pols entre nosaltres és massa desigual.

MERCURI

Encara ets Sòsia, mala peça?

SÒSIA

Ara seré el que tu voldràs;

pots disposar de mi segons plagui al teu braç:

se n’ha fet l’amo ben de pressa.

MERCURI

Et deies Sòsia, doncs, segons que m’ha semblat?

SÒSIA

Fins avui, certament, creia la cosa clara,

però els arguments de la vara

m’han fet veure que anava errat.

MERCURI

Doncs bé, Sòsia soc jo, tot Tebes ho proclama:

Amfitrió no coneix cap més Sòsia que jo.

SÒSIA

Tu, Sòsia?

MERCURI Sí, jo, Sòsia; i si algú se n’exclama

que vagi alerta de debò.

SÒSIA (A part.)

Així, ¿haig de renegar fins la meva persona

i permetre que el nom me’l robi un cap calent?

Ja té una sort ben rodona

que jo sigui tan valent!

Si no, ja t’asseguro…

MERCURI Entre dents, jo diria

que remugaves no sé què.

SÒSIA

No, però en nom dels déus, permet-me l’alegria

de parlar amb tu un moment de re.

MERCURI

Parla.

SÒSIA Però amb la promesa

que de garrots cap ni un.

Fem una treva.

MERCURI Admesa.

Et concedeixo aquest punt.

SÒSIA

Qui t’ha dut a embrancar-te en aquesta mentida?

Quin profit en vols treure d’arrabassar-me el nom?

Ni que fossis un déu, ¿com podries fer, com,

que jo no sigui Sòsia, que jo mudi de vida?

MERCURI (Aixecant el garrot.)

Ja hi tornes?

SÒSIA A poc a poc:

hem quedat que cap més cop.

MERCURI

Què? Sapastre, impostor, brètol…

SÒSIA D’insults i ofenses,

digue’n fins que en tinguis prou:

em fan menys mal del que et penses,

i ni el més gruixut em cou.

MERCURI

Et tens per Sòsia?

SÒSIA Sí. No sé pas quina faula…

MERCURI

Doncs au, trenco la treva, retiro la paraula.

SÒSIA

Tant és. Pel teu capritx no m’haig pas d’esfumar,

i consentir un discurs tan fora de criteri.

Per ser el que ara soc jo, de veres tens imperi?

I jo, puc de ser jo plegar?

S’ha sentit a dir mai cosa tan fora mida?

I qui pot desmentir cent proves concloents?

Somio amb l’ànima adormida?

Tinc el cervell girat per febres recurrents?

No estic despert i ple de vida?

No tinc un seny dels més prudents?

El meu amo Amfitrió ¿potser no m’ha enviat

fins aquí per trobar Alcmena, muller seva?

¿No li haig de fer, potser, lloant-la sense treva,

un relat de les gestes del nostre bell combat?

No he arribat, doncs, del port encara no fa una hora?

No duc, potser, una llanterna a la mà?

No t’he trobat a casa, a la porta de fora?

No t’he parlat, potser, amb un seny ben humà?

¿No et vals tu de la meva covardia

per privar-me d’entrar al casal?

No m’has ben mesurat l’esquena amb ferotgia?

No m’has baldat a cops de pal?

Ah, tot això no és pas sinó ben veritable,

i el Cel volgués que no ho fos tant!

Plega, doncs, de burlar-te d’un pobre miserable,

i deixa que el meu deure pugui portar endavant.

MERCURI

Prou d’això, si no vols que et faci el cos a miques

en un atac de fúria que no hi valdran xarops.

Tot això que ara m’expliques

val per mi, llevat dels cops.

SÒSIA

Si he sortit del vaixell, esporuguit, d’albada,

ho pot dir la llanterna que m’ha volgut seguir.

Amfitrió, des del camp, ¿a la muller enyorada

no m’ha enviat, potser?

MERCURI Ja tornes a mentir:

és a mi que Amfitrió envia prop d’Alcmena,

soc jo qui del port Pèrsic arriba en aquest cas;

soc jo qui ve a anunciar el valor del seu braç,

que ens ha valgut el premi d’una victòria plena,

i el cabdill enemic ha menat al traspàs;

que jo soc Sòsia, en fi, tot detall ho delata:

fill de Davos, pastor bover;

germà d’Arpagos, mort en país estranger;

marit de Cleantis, beata,

que té un humor de carreter;

que a Tebes he rebut un raig de cops de tralla,

que he resistit com un heroi,

i en públic m’han marcat amb una flor a l’espatlla[31]

per haver estat massa bon noi.

SÒSIA (A part, en veu baixa.)

Doncs té raó. Si no fos Sòsia

no podria saber tot el que diu;

i amb tanta confusió que el cervell m’indisposa,

jo i tot començo a creure’l, amb cor dubitatiu.

I ara que el considero amb més calmat criteri

veig que és igual que jo de cos i de posat.

Fem-li un examen complicat

per mirar d’aclarir el misteri:

(en veu alta)

a veure, entre el botí que hem pres a l’enemic,

quina part Amfitrió s’ha quedat en reserva?

MERCURI

Cinc grossos diamants en un pom molt bonic,

que el seu cabdill lluïa com a cosa superba.

SÒSIA

I a qui el té destinat, aquest luxós present?

MERCURI

A la seva muller, la dels dos ulls de brasa.

SÒSIA

I ara, on és endreçat, en aquest just moment?

MERCURI

En un cofre, tancat amb el segell de casa.

SÒSIA (A part.)

En tot això que ha dit no hi ha ni una mentida,

i ja de mi començo a dubtar amb confusió.

Per la força, ja és Sòsia, m’ha guanyat la partida:

i ara ho podria ser també per la raó.

I amb tot, si em palpo el cos i penso en temps enrere,

em sembla que encara soc jo.

¿On podria trobar una bona manera

de destriar el que és de debò?

Allò que he fet tot sol, sense ningú a la vista,

si no és pas jo mateix, no ho pot saber ningú:

li faré una pregunta que trobarà imprevista

i el deixarà confós; veurem qui és cadascú.

(En veu alta.) Al ple de la batalla, ¿què feies a les tendes,

on havies buscat cobert?

MERCURI

Doncs d’un pernil…

SÒSIA (A part, en veu baixa.)

Exacte!

MERCURI que havia descobert,

me’n tallava amb coratge set llesques estupendes

que em vaig cruspir com un expert;

i afegint-hi un vinet d’aquells de bon solatge

que, ja abans de tastar-lo, els ulls se m’enaiguaven,

vaig prendre un xic de coratge

pels companys que batallaven.

SÒSIA

Si ha sortit d’aquesta embrolla

no ha estat pas a l’endeví;

i no hi tinc res més a dir,

si no és que era dins l’ampolla.

(En veu alta.)

Poc podria negar, després de tantes proves,

que Sòsia siguis tu, i ho dono doncs per bo.

Però si l’ets, pots dir-me qui vols que sigui jo?

Perquè una cosa o altra bé l’haig de ser, no trobes?

MERCURI

Quan Sòsia no el seré, aquell dia

sigue’l tu, ja hi estic d’acord;

però el que és mentrestant, pots donar-te per mort,

si et reprèn aquesta mania.

SÒSIA

L’embolic m’ha deixat el cap com un timbal,

i la raó al que veu s’oposa.

Però haig de decidir-me a emprendre alguna cosa;

i el més senzill per ara serà que entri al casal.

MERCURI

Ja veig que hi has pres gust, beneit, a l’allisada!

SÒSIA

Ah, què passa? Grans déus! Si em torna a pegar fort,

em quedarà l’esquena un mes o dos baldada.

Deixem estar aquest ximple, i tornem doncs al port.

A fe que m’hi he lluït, amb aquesta ambaixada!

MERCURI

Per fi l’he fet fugir; i amb el meu tractament

de moltes malifetes haurà pagat la pena.

Però, té, ja veig Júpiter, que molt polidament

acompanya la dolça Alcmena.





ESCENA 3


Júpiter, Alcmena, Cleantis, Mercuri

JÚPITER

No permeteu, Alcmena, que s’acostin els llums.

M’ofereixen el goig de veure-us, estimada,

però descobririen també aquesta arribada,

que val més ocultar entre fums.

El meu amor, travat pels esforços constants

on la glòria guerrera lligat em mantenia,

al deure del meu càrrec ha robat els instants

que al vostre encís ara obsequia.

Aquest furt que el meu cor a vós ha consagrat

faria murmurar la boca del dimoni

i doncs no en vull per testimoni

sinó qui pot saber-me’n grat.

ALCMENA

Jo, Amfitrió, comparteixo la joia de la glòria

que les vostres grans gestes us vessen al damunt;

i l’esplendor de la victòria

sap tocar en el meu cor el més sensible punt;

però quan veig que aquest honor fatal

de qui jo estimo em distancia,

ja no puc evitar, per tendra gelosia,

de desitjar-li un xic de mal,

i d’oposar el meu cor a la gran senyoria

que dels tebans us feia general.

No hi ha cosa més dolça, després d’una victòria,

que la glòria que adorna el front de l’estimat;

però entre els molts perills que comporta la glòria,

el més sinistre, ai las!, passa amb facilitat.

Per quants esveraments no em veig esgarrifada,

al més petit combat que sento dir!

¿Com veure, entre els horrors d’una semblant passada,

consol que em pugui redimir

del temut cop que em té glaçada?

Per més que el vencedor es coroni de llor,

per més que participi en honor tan perfecte,

¿pot valer, això, el que costa a l’escalfor d’un cor

que, a cada punt, tremola per qui li té l’afecte?

JÚPITER

Tot el que veig en vós el meu ardor augmenta:

cada detall em mostra un cor ben arborat;

no hi ha goig més intens, ni joia més violenta

que trobar tant d’amor en l’objecte estimat.

Però, deixeu-m’ho dir, una aprensió em refrena

davant el tendre afecte que vós em feu sentir;

i per fruir-lo bé, amor meu, bella Alcmena,

vull estar cert que el deure no us empenyi a fingir:

que sols al vostre ardor, i a la meva persona

degui jo les tendreses que en vós hagi gaudit,

i que la qualitat de ser el vostre marit

no sigui la que me les dona.

ALCMENA

Però és per aquest títol que l’ardor que m’inflama

té dret a sortir a la claror,

i no comprenc l’escrúpol que tant us desinflama,

en entrebanc del vostre amor.

JÚPITER

Ah, el que per vós jo sento d’ardor i de tendresa

és molt més que no en cap marit,

i vós no sabeu pas, al més dolç de la nit,

que gran és tal delicadesa.

Vós no podeu concebre que un cor enamorat

per cent petites coses s’amoïni amb constància

i encara, a més, pateixi d’ànsia

per gaudir la felicitat.

Vós, en mi, encisadora Alcmena,

hi veieu un marit, i hi veieu un amant,

però l’amant, per mi, és el més important,

i, prop de vós, jo sento que el marit el refrena.

Aquest amant, gelós de tot vostre desig

vol veure com a ell sol aquest cor s’abandona,

el seu foc no accepta l’esquitx

tan sols del que el marit li dona.

Vol de la font més pura obtenir el vostre ardor,

i no vol res vingut del llaç del matrimoni,

res del deure enutjós que fa fingir l’amor

i enverina tothora el més tendre favor

amb el gust agre del dimoni.

Doncs, amb aquest escrúpol que el té mig abatut,

ell vol, per satisfer la seva exquisidesa,

que el distingiu de l’altre que amb ell viu a dispesa,

que el marit només sigui per la vostra virtut,

i que del vostre cor, en bondat invençut,

l’amant guanyi sencers l’amor i la tendresa.

ALCMENA

Bon Amfitrió, de veritat,

no sembleu vós, parlant de tal manera,

i si algú us escoltés d’aquí darrere

us creuria, sens dubte, trastocat.

JÚPITER

El que us dic és més raonable,

Alcmena, del que imagineu;

però si m’entretinc pecaré de culpable,

i cal que torni al port, on m’esperen arreu.

Adeu: la crueltat estranya del meu deure

m’arrenca a vós amb un grunyit;

però, almenys, bella Alcmena, quan veieu el marit

penseu en l’amant. A reveure.

ALCMENA

Jo no vull separar el que uneixen els déus,

i el marit i l’amant, tots dos me’ls sento meus.

CLEANTIS (A part.)

Oh déus, quin munt d’exquisideses

pot dir un espòs afavorit!

I el cap de trons del meu marit

que poc en sap de boniqueses!

MERCURI (A part.)

Ja puc anar a avisar la Nit

que plegui veles i cistelles;

i, per dissoldre les estrelles,

el Sol ja es pot llevar ara mateix del llit.





ESCENA 4


Cleantis, Mercuri

(Mercuri va per anar-se’n.)

CLEANTIS

És així com em vens a veure?

MERCURI

¿Que vols que deixi de racó

les obligacions del meu deure

i no vagi darrere els passos d’Amfitrió?

CLEANTIS

¿Però què és això d’escapar-se,

brètol, amb tanta brusquedat?

MERCURI

I per això cal enfadar-se?

Com si no hi hagués temps per estar al teu costat!

CLEANTIS

Però ¿on s’és vist marxar de cop, a la francesa,

sense dir-me tan sols un mot de gentilesa!

MERCURI

Ostres! Vols que el teu cap de brot

comenci a fer-te cacanòries?

Quinze anys de matrimoni t’acaben les eufòries,

i al cap de tant de temps ja ens ho hem dit ben bé tot.

CLEANTIS

Fixa’t, ximplet, en Amfitrió,

com s’encén per Alcmena i la té dalt la trona,

i avergonyeix-te tu per la poca passió

que mostres per la teva dona.

MERCURI

Cleantis, filla, encara estan enamorats!

Només hi ha una edat per l’audàcia;

i allò que escau tan bé a tots els noucasats,

en els que ho som de temps seria una desgràcia.

Ves tu si, arrambadets, no en faríem de gràcia,

murmurant-nos mots ensucrats!

CLEANTIS

Doncs què vols dir, sapastre? ¿Que no puc esperar

que per mi sospiri un cor lliure?

MERCURI

No, és que no et vull donar malviure;

jo ja soc massa vell per gosar sospirar,

que faria petar de riure.

CLEANTIS

No et mereixes, bergant, la inefable dolçor

de tenir per muller una dona d’honor.

MERCURI

Déu meu, massa i tot, ho ets, d’honesta!

L’honor aquest no em va ni em ve.

No siguis tan dona de bé

i esguerra’m un xic menys la festa.

CLEANTIS

Què? Per ser massa bona em goses criticar?

MERCURI

La discreció, en la dona, és el que més m’agrada;

i la teva virtut cantada

m’eixordarà de tant cridar.

CLEANTIS

A tu et caldria el cor ple de falses tendreses

d’una d’aquestes dones d’engrescadors encants

que enceguen el marit amb mil exquisideses

perquè no vegi els tràfecs que té amb els seus galants.

MERCURI

Et dic la meva opinió llisa?

El què diran només amoïna el talòs;

i saps què vull jo, per divisa?

«Molt menys honor, i més repòs».

CLEANTIS

Així, ¿consentiries sense més repugnància

que estimés un galant amb tota petulància?

MERCURI

Sí, si amb això els teus crits no em deixen abatut

i canvies l’humor per un de més amable.

Val més un vici confortable

que una fatigosa virtut.

Adeu, Cleantis, dolça dama:

haig d’anar-me’n amb Amfitrió.

(Se’n va.)

CLEANTIS

¿Per què, per castigar l’infame,

el meu cor no té prou resolució?

Déu sap que en aquesta ocasió

ser dona honesta ja m’escama!





ACTE II





ESCENA 1


Amfitrió, Sòsia

AMFITRIÓ

Vine’m aquí, bergant. ¿Ja t’adones, bacó,

que amb tot el que m’has dit n’hi ha per apallissar-te?

¿I que per aquest tracte que friso per donar-te

l’únic que em falta és un bastó?

SÒSIA

Si us ho preneu així, senyor,

a mi no em queda ni una carta

i vós sempre tindreu raó.

AMFITRIÓ

Doncs què, ¿que potser esperes que passin la duana,

aquestes ximpleries de tan baixíssim preu?

SÒSIA

No: jo soc el criat, i vós l’amo que mana;

no serà res, senyor, sinó el que vós vulgueu.

AMFITRIÓ

Doncs ara vull calmar la ira que m’atrona

i escoltar ben sencera la teva relació.

Abans d’anar a veure la dona

haig de desembrollar aquesta confusió.

Refés els teus sentits, que ara és una hora bona,

i respon-me amb detall cada interrogació.

SÒSIA

Digueu-me, abans, per caritat,

per evitar la incongruència,

com us estimeu més que això sigui tractat.

¿Haig de parlar, senyor, en perfecta consciència,

o bé com amb tot amo sol fer-ho tot criat?

¿Haig de dir, doncs, la veritat,

o bé servir-me de llicència?

AMFITRIÓ

No: l’únic que has de procurar

és donar-me de tot una versió sincera.

SÒSIA

Doncs així ja sé la manera.

No heu de fer més que preguntar.

AMFITRIÓ

Què vas fer, en rebre l’ordre que et vaig donar amb criteri…?

SÒSIA

Me’n vaig anar, amb un cel més negre que un pecat,

dient pestes de vós enmig d’aquell temperi

i maleint vint cops l’ordre que heu esmentat.

AMFITRIÓ

Com dius, bergant?

SÒSIA Senyor, useu el vostre imperi

i mentiré, si us és més grat.

AMFITRIÓ

Així és com els criats us demostren afecte.

Deixem-ho. I pel camí, digues, què va passar?

SÒSIA

Que qualsevol petit objecte

de por em feia escagarrinar.

AMFITRIÓ

Covard!

SÒSIA Mare Natura ens modela amb malícia

i li plau concedir-nos diversa inclinació:

els uns en exposar-se hi troben gran delícia;

jo en trobo en la conservació.

AMFITRIÓ

I has arribat a casa…

SÒSIA Arran de carretera

he volgut assajar una mica entre mi

en quin to i de quina manera

el magnífic combat podria referir.

AMFITRIÓ

I llavors?

SÒSIA M’han vingut a torbar per l’esquena.

AMFITRIÓ

Qui?

SÒSIA Doncs un Sòsia, un jo, servent meticulós,

que del port vós mateix enviàveu a Alcmena

i dels nostres secrets té coneixença plena,

com el jo que ara parla amb vós.

AMFITRIÓ

Romanços!

SÒSIA No, senyor, és la veritat pura.

El tal jo abans que jo a casa s’ha plantat;

jo hi era, veieu qui us ho jura,

abans que jo hi fos arribat.

AMFITRIÓ

¿Es pot saber què hi ha darrere

d’aquest embull descomunal?

És somni? És mera borratxera?

¿És alienació mental

o una facècia barroera?

SÒSIA

No: és la cosa tal com és,

no pas esbojarrada faula.

Jo soc home d’honor, us en dono paraula,

i m’heu de creure, sense més.

Pensant ser un únic Sòsia, com ho era cada dia,

arribo a casa i en som dos;

i del parell de jos, picats de gelosia,

l’un és a dins de casa, i l’altre és aquí amb vós;

i el jo que ara veieu, que de fatiga queia,

ha trobat l’altre jo ben fresc i descansat

i endut per l’única taleia

d’atonyinar sense pietat.

AMFITRIÓ

Ja cal tenir, a la cervellera,

un seny ben ponderat, ben dret i ben calmós,

per sofrir que un criat m’ompli així de quimera.

SÒSIA

Si us torneu a posar furiós

s’acaba el pacte entre jo i vós:

no em costarà fer-me endarrere.

AMFITRIÓ

No: sense esverament provaré d’escoltar;

ho he promès. Però digues, en serena consciència,

en aquest nou misteri que em vens a reportar,

hi ha cap ombra de coherència?

SÒSIA

No: si teniu raó i és cosa que a tothom

ha d’aparèixer incomprensible.

És una feta indigerible,

un conte extravagant, ridícul, sense nom:

no se li veu el què ni el com,

però és un fet indiscutible.

AMFITRIÓ

I com es fa per creure-ho, i no acabar insensat?

SÒSIA

Ni jo no m’ho he cregut sense una pena extrema:

de ser dos m’he sentit el senderi llampat,

i he tractat aquest jo d’impostor i de problema.

Però sí, a reconeixe’l a l’últim m’ha forçat.

He vist clar que era jo i no un estratagema;

des del cap fins als peus com jo mateix és fet,

ben plantat, l’aire noble, les maneres amables;

ni dues gotes de llet

serien més comparables;

i el que és jo, si les mans les tingués més afables,

n’estaria satisfet.

AMFITRIÓ

Rellamps, quina paciència! La sang ja se m’altera!

En fi, però has entrat a dins de casa o no?

SÒSIA

Sí…, entrar! De quina manera?

Que us penseu que he volgut escoltar cap raó?

I que no m’he fet fora, rabiós com una fera?

AMFITRIÓ

I com ha estat?

SÒSIA Amb un bastó:

encara en tinc baldats l’esquena i el darrere.

AMFITRIÓ

T’han estovat?

SÒSIA

Ja ho crec.

AMFITRIÓ I qui?

SÒSIA Jo.

AMFITRIÓ Tu, estovar-te?

SÒSIA

Sí, jo: no pas el jo d’aquí,

sinó el jo d’allà dins, que mai no se n’afarta.

AMFITRIÓ

Ah, que el Cel et confongui d’enraonar-me així!

SÒSIA

Ah, no ho prenguéssiu per muntatge.

El jo que he trobat pel meu mal

té sobre el jo que us parla un immens avantatge:

té el braç molt fort i el cor més alt;

en duc un bon testimoniatge,

que aquest murri de jo m’ha atonyinat com cal:

és un pinta de gran coratge.

AMFITRIÓ

Au, acabem. Has vist Alcmena?

SÒSIA No.

AMFITRIÓ Per què?

SÒSIA

Per una raó bastant forta.

AMFITRIÓ

Com es pot ser tan brètol? Explica-me’n el què.

SÒSIA

Ho hauré de repetir potser amb la boca torta?

Jo, o aquest jo més fort que jo i amb més poder,

aquest jo que amb la força s’ha emparat de la porta,

és el jo que em fa tocar el dos, el que vol ser jo en exclusiva,

el jo de jo mateix gelós,

el jo valent que al jo plorós

ha fet conèixer la deriva,

en fi, aquest jo que és a redós,

el jo que és l’amo allà on arriba,

el jo que m’ha deixat galdós.

AMFITRIÓ

Aquest matí, sens dubte, a còpia de molt beure,

se t’ha girat l’enteniment.

SÒSIA

Que em pengin per la gola si falto al jurament:

només aigua, em podeu ben creure!

AMFITRIÓ

Doncs se t’han adormit els sentits fatigats

i un somni enterbolit, amb màgiques maneres,

t’ha fet percebre les quimeres

que tu em dones per veritats.

SÒSIA

No us ho penséssiu! Ni m’he endormiscat,

ni en tinc gens de ganes, encara.

Us parlo ben espavilat;

i espavilat estava aquest matí com ara,

i igual estava el Sòsia que em copia la cara

en el moment que m’ha estovat.

AMFITRIÓ

Segueix-me. I prou d’impertinència:

per la pau del meu cor tot això és excessiu.

Ja prou ximple que soc de tenir la paciència

d’escoltar d’un criat els disbarats que diu.

SÒSIA

Els discursos són grans bestieses

si venen d’un plebeu només.

Serien grans exquisideses

si fos un noble el que parlés.

AMFITRIÓ

Au, vinga, entrem-hi amb posat tendre.

Però ja surt Alcmena amb tots els seus encants.

Ara no pot comptar que me li faci a mans,

i veure’m la deurà sorprendre.





ESCENA 2


Alcmena, Amfitrió, Cleantis, Sòsia

ALCMENA

Anem pel meu marit, Cleantis, a l’altar

a oferir els nostres homenatges

i a dar gràcies als déus del triomf sobirà

pel qual Tebes, avui, manté els seus avantatges.

Oh déus!

AMFITRIÓ Permeti el Cel que Amfitrió vencedor

sigui rebut amb plaer per Alcmena

i que aquest dia propici a l’estrena

als meus ulls us retorni amb el mateix amor,

que jo hi retrobi tant d’ardor

com la meva ànima us en mena.

ALCMENA

Ja sou aquí de nou?

AMFITRIÓ Doncs en un dia així

em deu del vostre ardor ben prim testimoniatge,

i aquest «De nou ja sou aquí?»

no és, en tals ocasions, francament, el llenguatge

d’un cor encès d’amor diví.

Jo em deia, amb l’ànima torbada,

que massa lluny de vós havia estat.

L’espera d’un retorn ardentment desitjat

dona a tots els instants una extrema durada

i l’absència de l’estimada,

per mica que s’allargui, ja és massa que ha durat.

ALCMENA

No veig pas…

AMFITRIÓ No, no, Alcmena, amb frisosa impaciència

es calculen els dies en ocasions així;

i vós compteu els moments de l’absència

com qui estima amb el cor mesquí.

Quan s’estima de veritat,

tota separació ens tortura

i qui ens duria la ventura

mai no retorna prou aviat.

D’un rebement així, amb franquesa,

es plany el meu amor amb desconfort,

jo esperava del vostre cor

ben altres goigs de joia i de tendresa.

ALCMENA

No puc entendre sobre què

baseu aquest discurs que us he sentit emprendre;

i si de mi us queixeu de ple,

ja no sé pas, en bona fe,

què més cal per semblar-vos tendra,

que em penso que ahir al vespre, en tornar vencedor,

em vau veure mostrar-vos una alegria encesa,

i correspondre-us la passió

com esperar podíeu de la meva tendresa.

AMFITRIÓ

Com?

ALCMENA ¿No vaig, per ventura, davant vostre esclatar

amb tot l’exaltament d’una bella alegria?

I l’èxtasi d’un cor ¿es pot més bé expressar

pel retorn del marit que s’estima amb follia?

AMFITRIÓ

Què voleu dir, amb això?

ALCMENA Vull dir que al vostre torn

vau mostrar-vos eufòric amb la meva acollida;

i que, havent-me deixat just a punta de jorn,

no veig per què d’aquest sobtat retorn

no puc estar-ne encuriosida.

AMFITRIÓ

Potser és que del retorn que jo he precipitat

un somni, aquesta nit, Alcmena, en el cor vostre,

ha previngut la veritat.

I com que, bo i dormint, potser m’heu ben tractat,

amb el meu foc l’ànima vostra

fa com qui els deutes ja ha pagat.

ALCMENA

Potser és que alguna droga de gran malignitat,

esmunyida, Amfitrió, al cor vostre,

el retorn d’ahir al vespre del cap us ha esborrat.

I de la benvinguda que us donava de grat

ara al meu foc l’ànima vostra

vol discutir l’honestedat.

AMFITRIÓ

Aquesta droga que m’encolomeu

resulta una miqueta estranya.

ALCMENA

Així, deu ser digna companya

del somni que m’imagineu.

AMFITRIÓ

Si no és un somni, doncs, us assabento

que res pot excusar això que vós m’heu dit.

ALCMENA

Si no és alguna droga que us torba l’esperit

res més pot disculpar això que de vós sento.

AMFITRIÓ

Deixem estar la droga aquesta, Alcmena.

ALCMENA

Deixem estar el somni aquest, Amfitrió.

AMFITRIÓ

El mal és que en el tema en discussió

el riu de les paraules massa lluny sempre mena.

ALCMENA

Ja ho crec, i en dona prova plena

que començo a sentir un xic de commoció.

AMFITRIÓ

¿Vol dir això, per ventura, que voleu reparar

aquest acolliment de què jo ara em planyia?

ALCMENA

¿Vol dir això que amb tal bogeria

voleu distreure-us i xalar?

AMFITRIÓ

Ah, prou d’aquest color, us ho demano, Alcmena,

i ara parlem seriosament.

ALCMENA

Amfitrió, massa dura aquest divertiment:

acabem ja la nostra escena.

AMFITRIÓ

Doncs, què, ¿goseu tornar-me a dir a la cara

que abans d’aquesta estona m’heu pogut veure aquí?

ALCMENA

Doncs, què, ¿voleu negar amb tota la cara

que ahir, a l’hora del vespre, a casa vau venir?

AMFITRIÓ

Jo, venir ahir?

ALCMENA Ben cert, i abans de trencar el dia

de nou havíeu ja marxat.

AMFITRIÓ

Déus del cel! S’ha vist mai una tal fantasia?

¿I qui no n’ha d’estar perplex, de tot plegat?

Sòsia!

SÒSIA Amb sis grans d’el·lèbor[32] el remei li faria.

Senyor, té el cap ben trastocat.

AMFITRIÓ

Alcmena, en nom de tots els déus!

Aquest discurs sembla una faula:

recobreu els sentits més greus

i repenseu cada paraula.

ALCMENA

Per més que ho faig tot el matí,

els de casa us van veure al punt de l’arribada.

Ignoro quin motiu us porta a actuar així,

però si cal que sigui la cosa demostrada,

si és cert que la memòria ens pot fer talment frau,

¿de qui puc jo saber, sinó de vós, la nova

del combat que ha conclòs la pau?

¿I aquells cinc diamants que duia Pterelau,

que ha fet baixar a l’eterna cova

la vostra potència de brau?

Qui podria voler més bon testimoniatge?

AMFITRIÓ

Què dieu? ¿Que us he ja donat

el pom de diamants que em vaig guanyar amb coratge

i que us havia destinat?

ALCMENA

Ben cert. I no és empresa complicada

convence’us-en d’un cop.

AMFITRIÓ Ah, sí?

ALCMENA Aquí el teniu.

AMFITRIÓ

Sòsia!

SÒSIA Senyor, se us rifa: és aquí dins, captiu;

no hi val engany ni ensarronada.

AMFITRIÓ

El segell està intacte.

ALCMENA És, doncs, una visió?

Teniu. Aquesta prova us semblarà prou bona?

AMFITRIÓ

Ah, déus! Oh, déus del Cel!

ALCMENA Deixeu-ho estar, Amfitrió,

ja està bé de burlar-vos de la dona:

tot plegat us hauria de causar confusió.

AMFITRIÓ

Trenca el segell, de pressa!

SÒSIA (Després d’obrir l’arqueta.)

Buit a la llum del dia!

Ha d’haver estat per màgia que l’hagin agafat,

o que ell hagi vingut tot solet, sense guia,

amb aquella a qui ha vist que anava destinat.

AMFITRIÓ

Oh déus que sobre el món teniu la senyoria,

què és aquesta aventura? ¿Com en trec l’entrellat

sense enfollir de gelosia?

SÒSIA

Si diu la veritat, compartim igual sort,

senyor, i com ho era jo, també vós ja sou doble.

AMFITRIÓ

Calla, tu!

ALCMENA Però, i doncs, què us ha agafat tan fort?

D’on surt l’angoixa que us acobla?

AMFITRIÓ

Oh déus, quin estrany desgavell!

Contemplo uns incidents que burlen la natura

i el meu honor es tem una aventura

que no comprèn el meu cervell.

ALCMENA

¿Encara teniu esma, amb prova tan sensible,

de contradir-me el vostre retorn precipitat?

AMFITRIÓ

No. Però ara digneu-vos contar-me, si és possible,

aquest retorn com ha passat.

ALCMENA

Si em demaneu que us conti com s’ha escaigut la cosa,

AMFITRIÓ

Perdoneu, però tinc com una nosa

que m’empeny a reviure’n algun detall curiós.

ALCMENA

Les importants cabòries de l’alt comandament

us deuen esborrar de pressa la memòria.

AMFITRIÓ

Ja pot ser; però, en fi, em faríeu content

si em contàveu tota la història.

ALCMENA

La història no és pas llarga. Us em vaig acostar,

tota sorpresa i engrescada;

tendrament us vaig abraçar,

i el meu goig vau sentir prou més d’una vegada.

AMFITRIÓ (A part.)

De tan dolça acollida, prou me n’hauria estat.

ALCMENA

Primer em vau fer el regal de tanta refulgència

que del botí de guerra m’havíeu destinat.

El vostre cor, amb vehemència,

del seu foc m’expressava sencera la violència,

i els maldecaps absurds que l’havien lligat,

la joia de reveure’m, els turments de l’absència,

totes les ànsies que tanta impaciència

per tornar li havia causat;

i mai el vostre amor, en semblant ocurrència,

no havia estat tan tendre ni tan apassionat.

AMFITRIÓ (A part.)

Com es pot veure un home més ben assassinat?

ALCMENA

Tanta passió, tanta dolça tendresa,

no em van desplaure gens, com bé deveu saber;

i si us haig de parlar amb franquesa,

el meu cor, Amfitrió, se’n va fer un bell plaer.

AMFITRIÓ

I què més? I què més?

ALCMENA De paraula en paraula,

vam anar responent cada nostre neguit.

A l’hora de sopar, vam seure sols a taula;

i un cop havent sopat ens en vam anar al llit.

AMFITRIÓ

Tots dos plegats?

ALCMENA I és clar! Veieu quina pregunta!

AMFITRIÓ (A part.)

Ah, vet aquí, a la fi, el cop més dolorós,

aquell que més temia el meu ardor gelós.

ALCMENA

Doncs què he dit, que els cabells se us han posat de punta?

Potser vaig fer mal fet, ficant-me al llit amb vós?

AMFITRIÓ

No, però no era jo, per la meva desgràcia:

i qui digui que ahir vam estar aquí plegats

diu de totes les falsedats

la més podrida de fal·làcia.

ALCMENA

Amfitrió!

AMFITRIÓ

Maleïda!

ALCMENA Ah, quin enfuriment!

AMFITRIÓ

No, no: prou de tendresa i prou de concordança,

això tira per terra la meva gran confiança;

i el meu cor no respira, en aquest mal moment,

res més que ràbia i que venjança.

ALCMENA

De qui us voleu venjar? ¿He faltat de debò

perquè vulgueu tractar-me de culpable?

AMFITRIÓ

No us ho sé dir, però no era pas jo;

i em desespera tant que ara vull ser implacable.

ALCMENA

Fugiu, marit indigne: tot fos clar com això!

Quina impostura intolerable!

Ja prou d’aquesta acusació

i d’infidelitat sentir-me condemnada.

Si el que busqueu, amb tanta confusió,

és del vell himeneu fer a trossos la llaçada

que a vós em té ben aferrada,

no calia tanta remor;

el que és jo, estic determinada

a trencar avui mateix els vincles de la unió.

AMFITRIÓ

Després d’aquest afront que m’ha tocat conèixer,

no us queda altre remei, ja us podeu preparar:

és el menys que es pot fer, tot i que de merèixer,

molt més us mereixeu pagar.

El deshonor és cert, la desgràcia, visible,

i el meu amor en va ho voldria endolcir;

però el detall encara no m’és ben comprensible,

i el meu recte furor ho pretén aclarir.

El vostre bon germà pot altament respondre

que fins a aquest matí ni un moment l’he deixat:

me’n vaig, doncs, a buscar-lo per tal de descompondre

la història del retorn que així m’heu imputat.

Després ja burxarem ben al fons d’un misteri

fins al dia d’aquí inoït;

i entre les turbulències d’un irritat temperi,

tremoli qui m’haurà traït!

SÒSIA

Senyor…

AMFITRIÓ No m’acompanyis pas;

val més que et quedis a esperar-me.

CLEANTIS (A Alcmena.)

Potser?…

ALCMENA No, que haig de concentrar-me:

Deixa’m i no m’entrebanquis el pas.





ESCENA 3


Cleantis, Sòsia

CLEANTIS (A part.)

Alguna cosa estranya li ha girat el senderi;

però el germà en un instant

resoldrà per fi el misteri.

SÒSIA (A part.)

Aquest ha estat, per l’amo, un cop desesperant,

talment un cruel encanteri.

I ara jo, amb la de casa, alguna de semblant

temo que hagi passat, o, si no, leri-leri…

CLEANTIS (A part.)

Vejam si una hora o altra se’m gosarà acostar!

Però mentre s’ho pensa, jo em faré la badoca.

SÒSIA (A part.)

Saber ben bé la cosa de vegades trastoca

i em fa bona ànsia preguntar.

¿No seria millor no voler-ho esbrinar

i fer-hi cara de tanoca?

Però, vinga, no hi puc fer re,

que més pot la tafaneria.

És feblesa humana voler

conèixer bé la fesomia

d’allò que més val no saber.

Déu te guardi, Cleantis!

CLEANTIS Ah, per fi et decideixes

a venir a casa, renegat!

SÒSIA

Déu meu! Què et passa? Sempre fas el mateix posat

i per no re te m’enfureixes.

CLEANTIS

Què entens tu per no re?

SÒSIA Doncs jo entenc per no re

el que se’n diu no re tant en vers com en prosa;

i no re, com bé deus saber,

vol dir no re, o ben poca cosa.

CLEANTIS

Malvat, no sé què em descamina

d’esgarrapar-te aquests dos ulls,

i ensenyar-te on arriba la ràbia femenina.

SÒSIA

Ei! Què és aquesta fúria amb què tot just m’aculls?

CLEANTIS

Així, tu en dius no re, de tota aquesta història

del teu comportament barrut?

SÒSIA

Quina?

CLEANTIS Que et fas el rampellut?

¿Que, seguint l’amo de memòria,

potser em voldràs fer creure que tampoc has vingut?

SÒSIA

No, jo estic segur de la inversa;

però més no me’n facis dir:

vam traguejar de no sé pas quin vi,

que m’ha fet oblidar fins i tot la conversa.

CLEANTIS

Sí, bona excusa té el malalt mullat…

SÒSIA

Em pots ben creure, aquesta és tota.

Llavors potser vaig fer qui sap quin disbarat

que avui m’hauria enrojolat,

i que ara no recordo gota.

CLEANTIS

¿De debò no recordes la pèssima manera

com vas gosar tractar-me, en arribar del port?

SÒSIA

Gens ni mica. Ja pots fer-me’n tot el report:

amb la franquesa més sincera

em penso condemnar jo mateix, si he fet tort.

CLEANTIS

Doncs bé, com que Amfitrió em va necessitar

fins que vinguessis tu, em vaig quedar desperta;

però no s’ha vist mai una fredor tan certa:

fins vaig haver de dir-te que em tenies allà;

i quan et vaig voler besar

em vas girar la cara amb expressió soferta.

SÒSIA

Bé!

CLEANTIS

Com, bé?

SÒSIA Déu del Cel! Cleantis, el perquè

no entenies d’aquell llenguatge:

havia menjat all, i et feia l’homenatge

d’allunyar-te una mica la fortor de l’alè.

CLEANTIS

Jo bé que t’expressava els sentiments del cor;

però tu no vas moure ni un pèl de les pestanyes;

ni una paraula de confort

et va sortir de les entranyes.

SÒSIA

Vaja!

CLEANTIS Per fi, el meu foc es va desvergonyir

i en tu el seu cast ardor va topar una gelera;

en mesquina resposta, tant el vas menystenir

que et vas negar a colgar-te al lloc de capçalera

que el deure conjugal t’obliga a mantenir.

SÒSIA

Què? No vaig jeure amb tu?

CLEANTIS No, brètol.

SÒSIA És possible?

CLEANTIS

Massa que ho és, caragirat.

De tots els teus afronts és l’afront més sensible;

i, lluny aquest matí d’haver-lo reparat,

encara te m’has separat

amb raons carregades d’un menyspreu ben visible.

SÒSIA

Visca Sòsia!

CLEANTIS Aquest és l’efecte que t’ha fet?

Et fa riure el teu poc coratge?

SÒSIA

Ah, com em sento satisfet!

CLEANTIS

És així que es demostra recança per l’ultratge?

SÒSIA

Mai no m’hauria dit capaç de tant mestratge.

CLEANTIS

En lloc de penedir-te de tan indigne fet,

la cara se t’encén d’alegria salvatge!

SÒSIA

Si et plau, atura el carro! Si se’m veu tan content,

has de pensar que en tinc una raó ben forta,

i que, sense voler, no he estat mai més atent

que en aquesta ocasió que tant et desconforta.

CLEANTIS

Et vols riure de mi, traïdor?

SÒSIA

No, que et parlo amb tota franquesa.

Estava en un estat d’estranya commoció,

que les teves paraules m’han guarit amb dolcesa.

Però, amb l’esverament, tenia mitja por

d’haver-te fet cap idiotesa.

CLEANTIS

A veure, doncs, si em dius per què tanta aprensió.

SÒSIA

Diuen els metges que quan t’embriagues,

de la pròpia muller t’has d’abstenir,

que en un estat semblant només poden sortir

criatures neulides que espatllen les nissagues.

Doncs imagina’t, si fredor no saps fingir,

en quines aventures t’embarques i naufragues.

CLEANTIS

Els metges, colla de bergants!

Quants romanços i mauleries!

Que apedacin les avaries

dels malalts de debò, i deixin viure els sans.

Bé es fiquen on ningú els demana,

volent-nos retenir els ardors controlats;

quan la canícula ens aplana

ens tornen a venir a regir-nos la gana

amb romanços alambinats.

SÒSIA

No tant!

CLEANTIS Doncs jo sostinc que això té un mal final:

surten de caps de suro, tantes raons i frases.

No hi ha ni vi ni temps que pugui ser fatal

a l’hora de complir amb l’amor conjugal;

i tots els metges són uns ases.

SÒSIA

No els guardis, t’ho suplico, tant d’odi rancorós:

tot i la mala fama, són bona gent honrada.

CLEANTIS

Tu no fugis d’estudi ni et facis el melós:

aquesta excusa teva és ben equivocada;

em venjaré alguna hora d’aquest tracte galdós

amb què contínuament em sento menyspreada.

Dels mots d’abans en guardo record meticulós,

i creu que faré ús, maridet lleganyós,

d’aquesta llibertat que em tens adjudicada.

SÒSIA

Què?

CLEANTIS ¿Potser no em vas dir que no et feia ben re,

que n’estimés un altre, infame?

SÒSIA

En això vaig errar-me, a fe.

Me’n desdic. No tinguéssim drama:

ja et guardaràs de no mossegar el fre.

CLEANTIS

Ah, si sabés per un moment

del meu cor deslligar la brida…

SÒSIA

Au, posa a les paraules mida:

ves que Amfitrió ja torna, i sembla ben content.





ESCENA 4


Júpiter, Cleantis, Sòsia

JÚPITER

Vinc a veure si puc calmar una mica Alcmena,

esvair-li els neguits que guarda dins el cor,

i donar al meu ardor la dolcíssima esmena

de retrobar tot el goig del confort.

Segur que Alcmena deu ser dalt.

CLEANTIS

Sí, i no sé què la desconsola

que m’ha dit que vol estar sola,

i m’ha prohibit inclús seguir-la pel casal.

JÚPITER

Per molt que sigui una ordre expressa,

no deurà pas valer per mi.

CLEANTIS

Ja veus l’enuig d’aquest matí

si no se li ha esbravat de pressa.





ESCENA 5


Cleantis, Sòsia

SÒSIA

¿Què te’n sembla, Cleantis, d’aquest somriure actual,

després d’allò tan formidable?

CLEANTIS

Que si totes féssim com cal,

donaríem els homes al diable.

Que el més bo ni per llavor val.

SÒSIA

Això es diu quan s’està furiós;

però bé que amb els homes aneu sempre enganxades;

a fe que ja estaríeu totes ben arreglades,

si a l’infern fossin complidors!

CLEANTIS

Això…

SÒSIA Callem. Venen tots dos.





ESCENA 6


Júpiter, Alcmena, Cleantis, Sòsia

JÚPITER

Que em voleu fer desesperar?

Prou, si us plau, estimada Alcmena!

ALCMENA

No, amb l’autor de la meva pena

no hi vull tenir res a parlar.

JÚPITER

Si us plau…

ALCMENA

Deixeu-me estar.

JÚPITER Què…?

ALCMENA Que vull estar sola.

JÚPITER

Els seus plors em commouen, i el seu dolor em desola.

Permeteu que el meu cor…

ALCMENA No, no em seguiu arreu.

JÚPITER

On voleu anar, doncs?

ALCMENA Allà on vós no sereu.

JÚPITER

Vana esperança és la que us mena.

A la vostra bellesa visc massa ben lligat

per poder ni un moment estar-ne separat:

us seguiré pertot, Alcmena.

ALCMENA

Jo us fugiré pertot, ingrat.

JÚPITER

Si que em trobeu, doncs, avorrible!

ALCMENA

Als meus ulls, més que esgarrifós.

Sí, us veig talment un monstre indescriptible,

un monstre cruel i rabiós,

que quan s’acosta trobo horrible

i em fa venir greus tremolors.

El meu cor té, de veure-us, una pena insofrible;

és una tortura que em fibla;

i no veig sota el cel gloriós

res tan terrible ni espantós

que més que vós no trobés preferible.

JÚPITER

La vostra boca, ai, ai, quantes coses ha dit!

ALCMENA

I encara moltes més n’estatja;

per expressar-se bé, aquest cor té el despit

de no trobar tan sols llenguatge.

JÚPITER

Doncs, ¿què us ha fet la meva flama,

que com un monstre, Alcmena, em voleu fer passar?

ALCMENA

Ah, déus del Cel, i això m’ho goseu demanar?

No n’hi ha per fer desesperar una dama?

JÚPITER

Ah, si us poguéssiu amansir…!

ALCMENA

No, no, de cap manera, no us vull sentir ni veure.

JÚPITER

Teniu la gosadia, doncs, de tractar-me així?

Tal és l’amor que em fèieu creure

que duraria tant, ahir quan vaig venir?

ALCMENA

No, és clar que no; les vostres injúries maleïdes

ben altrament ho han capgirat.

És mort, aquell amor tendre i apassionat;

vós mateix, al meu cor, amb cent vives ferides,

l’heu cruelment assassinat.

Al seu lloc hi ha una còlera inflexible,

un viu ressentiment, un despit invencible.

El desesper d’un cor justament animat,

que es disposa a odiar-vos, pel vostre afront sensible,

tant com abans de cor us havia estimat:

i això vol dir odiar al màxim possible.

JÚPITER

El vostre amor tenia una magra natura,

si per tan poca cosa se’l pot veure morir!

El que era només joc ha d’acabar en ruptura?

I per una facècia cal irritar-se així?

ALCMENA

És justament això el que em té vexada,

i no perdona el meu cor ardorós.

Si de debò es tractés d’un cop de sang gelós

no estaria tan agreujada.

La gelosia té unes impressions

d’un poder tal que sovint se’ns emmena;

i el més serè esperit, en semblants ocasions,

passa sens dubte molta pena

per controlar les emocions;

l’enfuriment d’un cor que es pot haver enganyat

bé ha de guanyar-se l’ànima a qui ha causat ofensa;

i és en l’amor que li dona naixença

que troba, almenys, malgrat la seva fúria intensa,

raons per veure’s excusat;

semblants exaltacions contra un ressentiment

tenen el que les feia néixer com a dispensa

i bé es perdona fàcilment

el que un tot sol ja no pot vèncer.

Però que d’un joiós ardor

es passi a la follia d’una fúria que brama,

que sense causa es pugui, i amb tantíssim rigor,

ferir la tendresa i l’honor

d’un cor que dolçament ens ama,

ah, això és un cop massa dur, massa infame,

que no oblidarà mai el meu dolor.

JÚPITER

Sí, teniu vós raó, Alcmena, i m’haig de retre:

aquesta acció, sens dubte, és un crim horrorós;

cap més defensa vull emetre;

però deixeu que em faci un mèrit davant vós

dient-vos a qui heu d’escometre

per aquest fet tan injuriós.

Si us n’haig de fer confessió veritable,

Alcmena, és el marit qui ha fet el mal;

és el marit qui us cal considerar culpable.

L’amant no hi té art ni part en aquest joc brutal,

que, pel seu cor, ofendre-us és del tot impensable:

sent per vós, aquest cor, per gosar-hi pensar,

massa reverència i tendresa;

i si de fer cap cosa que us pogués agreujar

hagués tingut la culpable feblesa,

amb cent trets, davant vostre, el voldria atacar.

El marit ha faltat al respecte cortès

que amb vós hauria de ser un deure;

amb la seva conducta cruel s’ha fet malveure,

i pel dret d’himeneu s’ho ha cregut tot permès;

és ell, sense cap dubte, qui és criminal amb vós.

Sols ell ha ofès la vostra benvolguda persona:

detesteu el marit galdós,

l’amant mateix us l’abandona.

Però, Alcmena, salveu l’amant dels greus furors

que tota aquesta ofensa us dona;

no li carregueu el retret,

deslligueu-lo un xic del culpable;

i finalment, per ser equitable,

no el vulgueu castigar per allò que no ha fet.

ALCMENA

Ah, aquest munt de subtilitats

no són res més que dèbils faules,

i pels esperits irritats

és ben inoportú aquest raig de paraules.

És ridícul i inútil, tot aquest truc farsant:

no hi distingeixo res, en aquell que m’ultratja,

en ell tot em resulta repugnant,

i en el meu arborat coratge

són barrejats el marit i l’amant.

Tots dos d’igual manera em tenen sublevada,

i els seus retrats em pinta la meva ànima irada

amb els mateixos mals colors:

tots dos són criminals, tots dos me l’han jugada,

els odio igualment tots dos.

JÚPITER

Molt bé, doncs, ja que així ho voleu,

m’hauré de carregar el delicte.

Us dono la raó quan em sacrifiqueu

a la vostra rancúnia per víctima convicta;

un despit merescut contra mi el cor us dicta,

i tota aquesta ràbia que davant meu mostreu

no m’infligeix res més que una condemna estricta;

és de justícia que jo angúnia us faci

i d’esquivar-me com un gos

la vostra fúria m’amenaci;

jo us haig de resultar l’objecte més odiós,

i m’heu de desitjar un mal esgarrifós;

és cosa natural que el meu greuge no passi,

que així haver-vos ofès a vós

és pels homes i els déus un crim ben horrorós,

i sé prou que mereixo, per castigar l’audàcia,

que contra mi el vostre odi emplaci

dels seus dards el més dolorós.

Però el meu cor demana gràcia;

postrat als vostres peus us la vull implorar,

i ara ho faig en el nom de la flama més viva

amb què una ànima sensitiva

pugui mai més per vós cremar.

Si el vostre cor, gallarda Alcmena,

em refusa la gràcia que goso requerir,

que el pitjor mal de mala mena

m’arrabassi, fent-me morir,

als aspres rigors d’una pena

que no podria resistir.

Sí, aquest estat em desespera:

Alcmena, no us penséssiu pas

que, adorant com adoro el vostre encís vivaç,

pugui viure un sol dia amb la vostra quimera.

Ja dels presents instants la durada inclement

fa sucumbir amb mortals punyides

aquest meu pobre cor planyent;

i d’un vol de voltors les salvatges ferides

no es poden comparar al meu dolor candent.

Doncs, Alcmena, no ho heu sinó de declarar:

si no hi ha cap perdó que jo pugui esperar,

aquesta aguda espasa, d’un sol cop favorable,

partirà, davant vostre, el cor d’un miserable.

Aquest cor de traïdor, ben digne d’expirar

si ha pogut torbar així un objecte adorable:

feliç seré, en baixar al sojorn de la mort,

si la vostra rancúnia el meu traspàs esmena,

i no deixa, dins vostre, després del desconfort,

cap rastre d’odi ni de pena

quan de mi us revingui el record!

És tot el que demano com a darrera estrena.

ALCMENA

Ah, marit impietós!

JÚPITER Digueu, parleu, Alcmena.

ALCMENA

¿Encara preteneu que us tingui més bondats,

quan us veig ultratjar-me amb tals indignitats?

JÚPITER

Per molt ressentiment que ens encengui un ultratge,

pot més que la recança d’un cor ben inflamat?

ALCMENA

Un cor encès de flama prefereix l’esclavatge

abans que donar enuig a l’objecte estimat.

JÚPITER

També com més s’estima, menys la corda s’estira…

ALCMENA

No, no me’n parleu més: mereixeu la meva ira.

JÚPITER

M’odieu, doncs, encara?

ALCMENA Jo bé ho intento fort;

i em fa ràbia de veure que la vostra insolència

no pugui excitar encara fins a tal penitència

tota la fúria del meu cor.

JÚPITER

¿I doncs per què tanta violència,

si us he ofert, en venjança, la meva justa mort?

No heu de fer una altra cosa que dir el mot decisori.

ALCMENA

Qui no sap pas odiar pot voler que algú mori?

JÚPITER

El que és jo, no puc viure si no us allibereu

d’aquesta còlera irritable,

i no accediu a dar-me el perdó favorable

que ara us imploro com un reu.

D’un cop haureu de decidir:

o castigar, o bé, doncs, absoldre.

ALCMENA

Ah, déus! El que jo puc resoldre

més del que vull sembla exigir.

Per voler sostenir l’enuig que m’esborrona,

el cor bé ha hagut de simular:

dir que un cor no sap pas odiar

no és ja dir que també perdona?

JÚPITER

Ah, per fi, bella Alcmena, quina gran alegria…

ALCMENA

Fugiu: tanta feblesa no sé si m’esgarria.

JÚPITER

Au, Sòsia, afanya’t a enllestir:

ves, ara que tinc l’ànima de dolcesa encantada,

a buscar els capitans de la tropa acampada,

i els invites a sopar amb mi.

(A part.) Mentre allunyo aquest pocatraça,

Mercuri ocuparà la plaça.





ESCENA 7


Cleantis, Sòsia

SÒSIA

Ja has vist, Cleantis, aquesta parella.

¿Seguim l’exemple del veí

i fem també les paus per tot allò d’ahir

i ja desarruguem la cella?

CLEANTIS

I un be negre, què et penses! Això no acaba així.

SÒSIA

Què vols dir? Que no?

CLEANTIS No.

SÒSIA Tampoc m’importa gaire.

Pitjor per tu.

CLEANTIS Au, torna, té.

SÒSIA

No, dimonis!, no tornaré.

També jo em vull emparrar ben enlaire.

CLEANTIS

Ves, traïdor, deixa’m fer al meu aire.

Una es cansa, a vegades, de ser dona de bé.





ACTE III





ESCENA 1


Amfitrió

AMFITRIÓ

Sens dubte, la fortuna a dretes me l’amaga,

i ja, d’anar rodant, me’n començo a cansar.

No hi ha un fat tan cruel ni una sort tan atziaga:

anant d’un cantó a l’altre no he aconseguit trobar

aquell de qui vaig a la saga,

i, en canvi, veig tothom que voldria esquivar.

Mil pesats inclements, que ni menys coneixia,

per la nostra victòria em surten tot el dia

a fer la gara-gara, com per fer-me enfurir.

En la cruel frisança del neguit que em malmena,

les seves abraçades i els seus cops a l’esquena

a la ràbia que tinc es venen a afegir.

En va d’esquitllar-me tinc cura,

fugint de les persecucions,

que la seva porfídia pertot arreu m’atura;

i alhora que a l’ardor d’aquelles expressions

jo hi responc amb mirada dura,

els engego en veu baixa deu mil malediccions.

Que poc val l’afalac de lloances, d’honor,

i de tot el que dona una brillant victòria,

quan l’ànima es consum d’un penetrant dolor!

I que de bona gana donaries la glòria

per tornar al cor la serenor!

La gelosia, amb greu nyic-nyic,

em fa present la malaurança;

i com més el cervell hi dansa,

menys puc desembullar el funest embolic.

Que els diamants volessin no és el que m’obsessiona:

un segell es pot treure que ni es coneix després;

però que ahir en fes do jo mateix en persona,

això sí que em rosega i em fa perdre els papers.

La natura imagina sovint coincidències

que alguns desaprensius saben aprofitar;

però és absurd concebre que amb semblants assistències

un home pel marit es pugui fer passar.

I en tots aquests exemples hi ha massa diferències

perquè una dona honesta no se’n pugui adonar.

A Tessàlia, la bruixeria

ha estat sempre famosa, segons corre la veu;

però les meravelles que se’n conten arreu

jo les he tingut sempre per pura ximpleria;

ja fora de la sort un ben estrany rigor

que, en sortir d’una gran victòria,

hagués de creure aquesta història

a costa del meu propi honor.

Li vull tornar a parlar d’aquest feixuc misteri

i veure si no ha estat només un somni eteri

que al seu cervell torbat hagi guanyat terreny.

Ah, vulgui el Cel incontestable

que aquest cas sigui el veritable,

i que ella, per sort meva, hagi perdut el seny!





ESCENA 2


Mercuri, Amfitrió

MERCURI (Al balcó del casal d’Amfitrió, sense ser vist.)

Com que l’amor, aquí, no m’ofereix esplai,

me n’haig de buscar algun de diferent manera.

Veuré de divertir-me amb Amfitrió, això rai;

em costarà ben poc treure’l de polleguera.

Ja sé que no escau gaire a un déu de caritat;

però a mi, aquest escrúpol, ben poquet m’importuna,

no hi puc fer res si la fortuna

em vol avui entremaliat.

AMFITRIÓ

A què ve que, a aquesta hora, hàgiu tancat la porta?

MERCURI

Ei! A poc a poquet! Qui truca?

AMFITRIÓ Jo.

MERCURI Qui, jo?

AMFITRIÓ

Au, vinga, obre!

MERCURI Com, que obri? ¿I qui ets tu, de debò,

que mous tant de soroll amb una veu tan forta?

AMFITRIÓ

Que potser no em coneixes?

MERCURI No.

I veure’t per aquí em molesta.

AMFITRIÓ

Per ventura tothom ha perdut la raó?

Que potser hi ha una passa? Sòsia, Sòsia, contesta!

MERCURI

Sí que em dic Sòsia, sí, corcó!

Tens por que em fugi de la testa?

AMFITRIÓ

Que m’has vist bé?

MERCURI Oi tant! ¿I es pot saber a què ve

aquest terrabastall salvatge?

Què preguntes des del carrer?

AMFITRIÓ

Que què pregunto jo, malviatge?

MERCURI

Que no preguntes tu, també?

Parla, si és que saps cap llenguatge.

AMFITRIÓ

Prepara’t, bord, que amb el bastó

t’ensenyaré el meu diccionari:

veurem si gosaràs tornar-hi,

quan pugi jo fins al balcó.

MERCURI

Compte! Si per entrar emprens gens de violència

et penso fer enviar un missatger pudent.

AMFITRIÓ

Déus del Cel! S’ha vist mai una tal insolència?

S’ha sentit mai tal cosa en boca d’un servent?

MERCURI

Doncs, què? Ja m’has ben vist, o potser només bades?

Amb els ulls tan oberts m’has prou considerat?

Ai, com els esbatana, i sembla esparverat!

Si mosseguessin les mirades

ja m’hauria ben esqueixat.

AMFITRIÓ

Jo mateix ja tremolo pensant la que t’espera,

al final d’aquest tracte immund.

Quina tempesta et busques, i de quina manera!

La mà de garrotades que et plouran al damunt!

MERCURI

Amic meu, si d’aquí no t’esfumes des d’ara,

el que pots és guanyar-t’hi alguna contusió.

AMFITRIÓ

Ah, prou t’ensenyaré, per molla i per crostó,

el que es guanya un criat que a l’amo planta cara.

MERCURI

Tu, el meu amo?

AMFITRIÓ I és clar! No em coneixes, encara?

MERCURI

El que és jo, no conec altre amo que Amfitrió.

AMFITRIÓ

I el teu amo Amfitrió, no té la meva cara?

MERCURI

Amfitrió?

AMFITRIÓ Tal com sona.

MERCURI Ah, ves quina visió!

Au, digues, si ets servit, en quina tavernota

t’has escalfat així el cervell.

AMFITRIÓ

Encara hi tornes?

MERCURI Era un vi de bona nota?

AMFITRIÓ

Oh, déus!

MERCURI Era vell, o novell?

AMFITRIÓ

Quan t’atrapi…!

MERCURI El novell et deixa sempre idiota,

si el beus sense aigua del cubell.

AMFITRIÓ

Et tallaré la llengua amb un sol cop d’espasa.

MERCURI

Amic meu, marxa, creu-me a mi:

que no et senti ningú de casa.

Et tindré en compte el mam: au, ves-te’n, fuig d’aquí,

i deixa estar Amfitrió amb el goig que l’abrasa.

AMFITRIÓ

Què vols dir? Que Amfitrió és a dins?

MERCURI Justament.

I, cobert dels llorers d’una victòria plena,

és amb la seva bella Alcmena,

fruint la meravella d’un tendre parlament.

Després d’haver arreglat una qüestió amorosa,

ara es donen al goig de l’amor retrobat.

Guarda’t de destorbar la seva intimitat,

si no vols que ell, amb mà furiosa,

t’estovi sense cap pietat.





ESCENA 3


Amfitrió, tot sol

AMFITRIÓ

Ah, quina sotragada, quin cop insuportable!

Quina angoixa cruel em deixa a l’esperit!

I si les coses són com aquest ximple ha dit,

com queda el meu honor? I el meu foc inefable?

Quin partit m’aconsella el seny que més em val?

L’esbombament o el secret, he de prendre?

I, amb l’ardor de la ràbia, ¿he d’atiar o suspendre

el deshonor del meu casal?

Però, calen consultes, en semblant circumstància?

No hi val cap diplomàcia, no hi ha res a arreglar;

ara, doncs, tota la meva ànsia

en la revenja haig de centrar.





ESCENA 4


Sòsia, Nàucrates, Pòlides, Amfitrió, al fons del teatre

SÒSIA (A Amfitrió.)

Senyor, el que he pogut fer no és gaire extraordinari:

només us he trobat aquests senyors d’aquí.

AMFITRIÓ

Ah, mi-te’l, ell!

SÒSIA Senyor.

AMFITRIÓ Insolent, temerari!

SÒSIA

Què?

AMFITRIÓ Que t’ensenyaré a tractar l’amo així.

SÒSIA

Què hi ha, doncs? Què teniu?

AMFITRIÓ (Empunyant l’espasa.) Que què tinc, miserable?

SÒSIA

Senyors, si us plau, feu-me costat.

NÀUCRATES (A Amfitrió.)

Ei, si us plau, atureu-vos.

SÒSIA De què m’he fet culpable?

AMFITRIÓ

I ho preguntes, caragirat?

(A Nàucrates.)

Deixeu-me satisfer una còlera justa.

SÒSIA

Quan van a penjar algú li diuen el perquè.

NÀUCRATES

Digneu-vos, almenys, dir aquest crim que us disgusta.

SÒSIA

Senyors, guardeu la meva fe.

AMFITRIÓ

Doncs ha tingut la gosadia

de tancar-me la porta al nas,

i amenaçar-me amb alegria

amb mil insults de soldat ras.

(Empunyant l’espasa.)

Bergant!

SÒSIA (Deixant-se caure de genolls.)

Soc home mort.

NÀUCRATES (A Amfitrió.)

Calmeu aquest desfici.

SÒSIA

Senyors.

PÒLIDES (A Sòsia.) Què hi ha?

SÒSIA No m’ha tocat?

AMFITRIÓ

No, vull que cobri el benefici

dels mots que fa una estona com si res m’ha prestat.

SÒSIA

¿Com pot ser, això, si en exercici

de la vostra ordre, jo era ben lluny d’aquí ocupat?

Aquests senyors us poden donar testimoniatge

que tot just els acabo de convidar al dinar.

NÀUCRATES

És cert que ens ha vingut a donar aquest missatge

i ja no ens ha volgut deixar.

AMFITRIÓ

Qui t’ha donat tal ordre?

SÒSIA Vós.

AMFITRIÓ

Quan?

SÒSIA Quan la pau heu tingut feta,

amb l’emoció de l’ànima finalment satisfeta

d’haver calmat d’Alcmena el cor furiós. (S’aixeca.)

AMFITRIÓ

Oh, déus! Cada pas, cada instant

afegeix un turment al meu cruel martiri;

i, enmig d’un torbament tan gran,

jo ja no sé què creure ni què dir-hi.

NÀUCRATES

Això que del casal tot just ens ha contat

contradiu talment la natura

que abans d’emprendre res amb cor enfurismat,

hauríeu d’aclarir tota aquesta aventura.

AMFITRIÓ

Doncs, som-hi: així em podreu donar un xic de suport,

que és evident que el Cel a ajudar-me us envia.

Vejam quina fortuna m’ha d’escaure aquest dia:

aclarim el misteri i sapiguem la sort.

Coneixe-la ja em desficia,

però la temo com la mort.





ESCENA 5


Júpiter, Amfitrió, Nàucrates, Pòlides, Sòsia

JÚPITER

Qui és que la casa m’atropella?

Qui truca com si l’amo fos?

AMFITRIÓ

Déus del Cel, què haig de veure!

NÀUCRATES Oh, estranya meravella!

Com és que d’Amfitrions en puguem veure dos?

AMFITRIÓ

Oh, déus, tinc l’ànima esmortida;

s’ha acabat l’aventura, ja no hi cal ni un sol mot:

la meva sort està aclarida,

que el que ara he vist ho explica tot.

NÀUCRATES

Com més de prop me’ls miro, i més atentament,

més l’un a l’altre em sembla igual i comparable.

SÒSIA (Passant pel costat de Júpiter.)

Senyors, ell és el veritable;

l’altre és un impostor ben digne d’escarment.

PÒLIDES

Amb semblança tan admirable

no puc jutjar correctament.

AMFITRIÓ

Ja és massa que ens enganyi un brètol execrable:

només cal, amb l’espasa, trencar l’encantament.

NÀUCRATES

Atureu-vos.

AMFITRIÓ Deixeu-me.

NÀUCRATES Déu meu! Voleu tornar-hi?

AMFITRIÓ

Vull cobrar a un impostor les covardes traïcions.

JÚPITER

Calma! L’enfuriment és ben innecessari;

que quan algú s’irrita fins a arribar al desvari,

més aviat fa creure que té males raons.

SÒSIA

Sí, només un bruixot d’ofici estrafolari

pot prendre les semblances dels patrons.

AMFITRIÓ

Veuràs, després d’aquest ultratge,

la mà de garrotades que t’esperen a tu.

SÒSIA

L’amo és un home de coratge,

i no consentirà que m’estovi ningú.

AMFITRIÓ

Deixeu-me, doncs, que esbravi el delit de venjança

i que renti l’afront amb la sang d’un malvat.

NÀUCRATES (Aturant Amfitrió.)

No podem consentir l’extravagant combat

d’Amfitrió amb ell mateix matant-se.

AMFITRIÓ

Mereix el meu honor semblant maltractament?

I els meus amics, d’un brètol abracen la defensa?

En lloc de ser els primers de venjar tanta ofensa,

ells mateixos s’oposen al meu ressentiment?

NÀUCRATES

¿Com voleu que en aquesta empresa

puguem prendre resolucions,

si davant de dos Amfitrions

tota la nostra empenta de cop queda suspesa?

De bon grat lluitaríem contra aquest desgavell,

però temem errar-nos, i no saber conèixer.

Cert que vós no ens sembleu d’Amfitrió desmerèixer,

el cabdill dels tebans en terra i en vaixell;

però alhora també creiem veure-l’hi en ell,

i no sabem, dels dos, quin ens cal reconèixer.

El nostre ànim no és gens dubtós,

i l’impostor volem que mossegui la terra;

però aquesta semblança l’amaga entre tots dos;

i és un cas massa perillós

per no escometre’l amb mà esquerra.

Volem amb calma decidir

a quina banda pot ser la impostura;

i tan bon punt haurem aclarit l’aventura,

quin és el nostre deure ningú ens ho haurà de dir.

JÚPITER

És cert, teniu raó; i aquesta retirança

a dubtar de tots dos us pot autoritzar.

No m’ofenc pas de veure-us ballant a la balança:

jo soc més raonable, i us ho vull excusar.

L’ull no pot entre els dos descobrir discordança,

i veig que fàcilment un s’hi pot enganyar.

No m’heu vist pas encendre’m en colèric temperi,

ni posar-me l’espasa al puny:

no és el millor mitjà d’aclarir aquest misteri,

i jo en puc trobar algun sense anar gaire lluny.

Un, d’entre els dos, és Amfitrió;

i, als vostres ulls, tots dos ens ho podem merèixer.

A mi em toca acabar aquesta confusió;

i vull que tan bé tots em puguin reconèixer

que, a la claror diàfana que a mi em farà aparèixer,

ell mateix reconegui que no em pot desconèixer

i ja no hi digui res en cap altra ocasió.

I és davant dels tebans, que, lleials com em són,

vull de la veritat descobrir la substància;

i la cosa sens dubte és de prou importància,

per requerir la circumstància

que ho aclareixi als ulls del món.

Alcmena bé l’espera, aquest testimoniatge:

la seva gran virtut, que aquest desordre ultratja,

vol ser justificada, i jo així ho penso fer.

El meu amor per ella m’exigeix aquest gatge,

i dels cabdills més nobles convoco l’arbitratge

pel desembrollament que al seu honor convé.

Esperant de vosaltres testimoni sensat,

ara vull, en una paraula,

que vingueu a honorar la taula

on el bon Sòsia us ha invitat.

SÒSIA

Senyors, jo no m’errava. Això sol dilucida

la nostra espinosa qüestió: aquí, el veritable Amfitrió

és aquest que a dinar ens convida.

AMFITRIÓ

Déus! Podria mai veure’m més fondament vexat?

¿M’he de quedar a escoltar, pel meu propi martiri,

tot el que l’impostor pugui encara afegir-hi,

i, per molta violència que aquest discurs m’inspiri,

quedar-me amb el braç aturat?

NÀUCRATES

Sense raó us planyeu. Primer, esperar caldria

l’aclariment que tornaria

de prou justícia aquest rancor.

No sé pas si és una posa,

però parla de la cosa

com si tingués la raó.

AMFITRIÓ

Aneu, febles amics, i ajudeu la impostura:

a Tebes prou en tinc molts altres de millors;

i els que sabré trobar, coneixent la conjura,

prestaran el seu braç als meus justos furors.

JÚPITER

Doncs, au, aquí els espero, i decidiré així

la discòrdia en presència seva.

AMFITRIÓ

Tu, amb això, maleït, et penses evadir;

però no et salvaràs de la venjança meva.

JÚPITER

A aquests absurds estirabots

ara no em digno ni respondre:

ben aviat podré descompondre

aquesta fúria amb quatre mots.

AMFITRIÓ

Ni els déus et salvaran, perquè penso tornar-hi,

i fins dintre l’Infern et vindré a perseguir.

JÚPITER

Això no serà necessari,

i es veurà ben aviat que no penso fugir.

AMFITRIÓ

Anem, correm, abans no fugi per la porta,

a reunir uns quants amics que em defensin l’honor,

per tornar a casa amb la mà forta

i trinxar-lo amb tot el vigor.

JÚPITER

Vinga, deixem-nos d’oratòria

i entreu a casa sense por.

NAUCRATES

Certament, tota aquesta història

confon el seny i la raó.

SÒSIA

Doneu treva, senyors, a les vostres sorpreses,

i taulegeu amb joia fins que sigui demà.

(Tot sol.) Jo trauré el pap de pena, i em posaré a assajar

per lluir les nostres proeses!

Ja em deleixo per les grandeses,

i de fam no me’n faltarà.





ESCENA 6


Mercuri, Sòsia

MERCURI

Atura’t! Ara, així, ¿vens aquí a ficar el nas,

descarat tafaner de cuina?

SÒSIA

Si et plau, anem a pams!

MERCURI Ja hi tornes, grandolàs?

Vols la mateixa medecina?

SÒSIA

Calma’t, jo generós i fi,

i aquesta còlera asserena.

Sòsia, tingues de Sòsia pena.

I no vulguis pegar-te creient pegar-me a mi.

MERCURI

Per dur aquest nom amb presumpció,

qui t’ha pogut donar llicència?

¿Que no t’ho vaig prohibir amb extrema eloqüència,

sota pena de rebre uns quants cops de bastó?

SÒSIA

És un nom que tots dos podem alhora dur

servint l’amo que ens pot merèixer.

Com a Sòsia pertot la gent em sol conèixer;

jo consento que ho siguis tu:

consent que jo m’hi pugui reconèixer.

Deixem, doncs, els dos Amfitrions

que es barallin per gelosia:

i enmig d’aquelles discussions,

fem que els dos Sòsies visquin ja sense antipatia.

MERCURI

No res: amb un n’hi ha prou. No vull portar la creu

de saber-me dos personatges.

SÒSIA

Sigues el gran dels Sòsies, amb tots els avantatges;

jo seré el cabaler, i tu seràs l’hereu.

MERCURI

Tenir un germà petit no m’ha fet mai el pes,

i jo el que vull és ser fill únic.

SÒSIA

Oh cor bàrbar, fenici, púnic!

Consent almenys que sigui la teva ombra.

MERCURI No res.

SÒSIA

Amb un xic de clemència el teu ànim allisa;

en qualitat de tal, deixa’m amb tu venir:

jo sabré ser pertot una ombra tan submisa,

que quedaràs content de mi.

MERCURI

No hi ha quarter: la llei és per complir.

Si d’esquitllar-te a dins encara tens l’audàcia,

dels cops t’hauràs de ficar al llit.

SÒSIA

Ah, a quina extravagant desgràcia,

pobre Sòsia, et veus reduït!

MERCURI

¿La teva boca encara gosa

tornar a donar-te el nom que saps que et tinc vedat?

SÒSIA

No és a mi que m’he anomenat.

De qui jo parlo és d’un vell Sòsia

amb qui vaig estar emparentat,

i brutalment, com una nosa,

a l’hora de dinar va ser foragitat.

MERCURI

Guarda’t de tornar a caure en tota aquella cosa

si no vols abans d’hora tastar l’eternitat.

SÒSIA

Com t’apallissaria, si tingués prou coratge,

fill de la gran reputa, orgullós malparit!

MERCURI

Què dius?

SÒSIA Re.

MERCURI No se t’ha escapat cap ultratge?

SÒSIA

Té, pregunta-ho: ni un mot, he dit.

MERCURI

Amb tot, un fill de no sé què

m’ha esclatat com un tro a l’orella,

tan cert com no n’estic de re.

SÒSIA

Deu ser un lloro enfadat amb la seva parella.

MERCURI

Adeu. Si mai l’esquena et tornés a picar,

ja saps que visc ben a la vora.

SÒSIA

Ja és gros que a l’hora de menjar,

justament, del casal hagin de fer-me fora!

Cedim, doncs, a la sort amb tota l’aflicció,

i per avui seguim-ne la cega fantasia;

i ara, aplegats en justa unió,

que el pobre Sòsia faci via

amb el no menys pobre Amfitrió.

Té, ja el veig que s’acosta en bona companyia.





ESCENA 7


Amfitrió, Argatifòntides, Posicles, Sòsia

AMFITRIÓ

Atureu-vos, senyors; seguiu-me d’un tros lluny,

i no tragueu la valentia

fins que reclami el vostre puny.

posicles

Comprenc que ha d’haver estat per vós un cop infame.

AMFITRIÓ

T’ho miris com t’ho miris, és mortal, el dolor:

tant sofreix l’amorosa flama

com ho fa el trontollat honor.

posicles

Si aquesta retirança és tan gran com s’ha dit,

Alcmena, sense ser culpable…

AMFITRIÓ

Ah, sobre el cas que em té obsedit,

l’error més simple es gira en un crim veritable,

i, sense consentir-hi, la innocència ha desdit.

Aquests errors, per més voltes que el cap hi doni,

toquen indrets molt delicats,

i ni que la raó els perdoni,

mai l’amor ni l’honor els volen perdonats.

ARGATIFÓNTIDES

No és pas a ronsejar que aquest cas em convida,

i odio aquests senyors que esperen per esplai;

és un procediment que m’amarga la vida

i que un home de cor no aprovaria mai.

Quan algú ens sol·licita perquè no té sortida,

cal socorre’l sense desmai.

El que és jo, Argatifòntides, no estic pas per acords.

Escoltar d’un amic raonar l’adversari,

per un home d’honor no és cosa de pensar-hi:

és la venjança l’únic que ha d’escoltar, llavors.

A aquest procés jo hi soc contrari;

un ha de començar, al pic dels seus transports,

per ferir, sense ni rumiar-hi,

amb l’espasa al bell mig dels cors.

Ja veureu que, en aquesta empresa,

el vostre Argatifòntides tal com diu ho farà;

vull de vosaltres la promesa

que l’impostor no morirà

sinó per la meva escomesa.

AMFITRIÓ

Anem.

SÒSIA Als vostres peus, senyor meu poderós,

vull rebre el càstig just a una audàcia inoïda.

Pegueu-me, apallisseu-me, tracteu-me com un gos,

mateu-me entre els vostres furors:

sé que no mereixo la vida,

i no diré ni mitja paraula contra vós.

AMFITRIÓ

Aixeca’t. Què ha passat?

SÒSIA M’han fet fora, en concret;

i, pensant atipar-me, almenys, de llonganissa,

no sospitava que, de fet,

m’hi empassaria una pallissa.

Sí, l’altre jo, criat de l’altre vós, ha fet

de nou la seva trencadissa.

El rigor d’un semblant destí,

senyor, a tots dos ens estalona;

talment em des-Sosia a mi

com a vós us des-Amfitriona.

AMFITRIÓ

Segueix-me.

SÒSIA No seria millor espiar una estona?





ESCENA 8


Cleantis, Nàucrates, Pòlides, Sòsia, Amfitrió, Argatifòntides, Posicles

CLEANTIS

Déu meu!

AMFITRIÓ I què t’espanta així?

Fins i tot l’amo t’esparvera?

CLEANTIS

És que sou allà dalt, i en canvi us veig aquí!

NÀUCRATES (A Amfitrió.)

Un moment, que ja el veig venir

per donar les clarícies que aquí tothom espera

i que, si ens hem de creure això que ell assevera,

us deurà alliberar del mal que us fa patir.





ESCENA 9


Mercuri, Cleantis, Nàucrates, Pòlides, Sòsia, Amfitrió, Argatifòntides, Posicles

MERCURI

Ara el veurà tothom; i tindreu coneixença

que és el gran sobirà dels déus

qui, sota els trets amics d’una tal aparença,

Alcmena ha fet baixar dels territoris seus;

i, quant a mi, jo soc Mercuri,

que, no sabent què fer, he dat algun cop lleu

a qui li he pres el rostre espuri:

però ell ja pot trobar un consol de relleu,

que les garrotades d’un déu

fan honor a qui les enduri.

SÒSIA

Com hi ha món, senyor déu, soc el vostre servent:

però em podia estar de tanta cortesia.

MERCURI

De ser Sòsia li torno el dret que pretenia:

ja estic fart de portar un rostre tan pudent,

i ara me’n vaig al cel, on un bany d’ambrosia

me’l deixarà net i lluent.

(S’envola cap al cel.)

SÒSIA

Que el Cel de tornar amb mi t’esborri la mania!

El teu braç m’ha deixat prou i massa madur.

No he trobat mai, ni el trobaria,

un déu més dimoni que tu.





ESCENA 10


Júpiter, Cleantis, Nàucrates, Pòlides, Sòsia, Amfitrió, Argatifòntides, Posicles

JÚPITER (Des d’un núvol, dalt de l’àguila, armat amb el llamp, envoltat de trons i llampecs.)

Contempla bé, Amfitrió, qui és el teu impostor,

i mira, amb el teu rostre, Júpiter comparèixer:

amb tals proves tu el pots fàcilment reconèixer;

i això és prou per tornar-te al cor la serenor

que no has deixat mai de merèixer,

i restablir dins teu la pau i la dolçor.

El meu nom, que pertot arreu la terra adora,

ofegarà els rumors que sens dubte han sorgit.

Haver amb Júpiter compartit

cap home mortal deshonora;

i res sinó orgullós t’has de sentir entre els teus

de saber-te el rival del sobirà dels déus.

No hi veig, pel teu amor, cap causa de tortura,

i soc jo, en aquesta aventura,

qui, déu i tot com soc, m’haig de sentir gelós.

Alcmena és tota teva, això res no ho altera,

i ha de ser pel teu cor un goig ben poderós

de veure que per plaure-li no hi ha millor manera

que adoptar els teus propis fulgors,

que Júpiter, ornat de glòria i meravella,

no ha pogut per ell sol vence-li el cor segur,

i que tot el que ha rebut d’ella

el seu cor ple de flama no ho ha dat sinó a tu.

SÒSIA

En sap, el senyor Júpiter, d’ensucrar la pastilla.

JÚPITER

Surt doncs dels desconforts que ja tens tan soferts.

I apaga aquest ardor que t’encén i t’aïlla:

us naixerà un fill, Hèrcules, que com estel que brilla

omplirà dels seus fets tot el vast univers.

L’esclat d’una fortuna en tot de béns fecunda

farà saber a tothom que jo et dono suport,

i de la forma més rotunda

el món t’envejarà la sort.

Des d’ara tu ja et pots gloriar

d’aquesta esperança donada:

i no en gosessis pas dubtar:

la paraula del Sobirà

pel destí és sempre executada.

(Es perd entre els núvols.)

NÀUCRATES

Certament, han estat proves corprenedores…

SÒSIA

Senyors, voleu seguir el meu parer prudent?

No us embarqueu alegrement

en joies tan engrescadores:

seria un mal embarcament,

que d’una i d’altra banda, per un tal compliment,

les frases són enganyadores.

El gran Pare dels Déus ens ha fet molt d’honor,

i la seva bondat és sens dubte profunda;

ens promet l’evident prova d’amor

d’una fortuna en tot de béns fecunda,

i al casal farà néixer un fill de gran vigor:

tot plegat fa un goig com no abunda;

però deixem-nos de sermons,

i que tothom se’n torni on té el llit i la taula.

Que, en aquest tipus de qüestions,

val més callar i no dir paraula.





EL BURGÈS GENTILHOME


Comèdia-ballet[33]

Representada a Chambord per a divertiment del Rei,

el mes d’octubre del 1670.

I representada en públic a París, per primera vegada,

al Théâtre du Palais-Royal,

el 23 de novembre del mateix any

per la companyia del Rei.





PERSONATGES


SENYOR JOURDAIN, burgès

SENYORA JOURDAIN, la seva dona

LUCILE, filla del senyor Jourdain

NICOLE, criada

CLEONT, enamorat de Lucile

COVIELLE, criat de Cleont

DORANT, comte, enamorat de Dorimena

DORIMENA, marquesa

MESTRE DE MÚSICA

DEIXEBLE DEL MESTRE DE MÚSICA

MESTRE DE BALL

MESTRE D’ARMES

MESTRE DE FILOSOFIA

MESTRE SASTRE

APRENENT DE SASTRE

DOS LACAIS

Diversos músics, ballarins, cuiners, aprenents de sastre, i altres personatges dels intermedis i del ballet

L’escena és a París.

L’obra comença amb un gran conjunt d’instruments; i al mig de l’escenari s’hi veu un deixeble del mestre de música, assegut en una taula, que compon una melodia que el burgès ha demanat per a una serenata.





ACTE I





ESCENA 1


Mestre de música, mestre de ball, tres músics, dos violinistes, quatre ballarins

MESTRE DE MÚSICA (Parlant als seus músics.) Veniu, entreu en aquesta sala i descanseu, mentre esperem que vingui.

MESTRE DE BALL (Parlant als ballarins.) I vosaltres també, aquí al costat.

MESTRE DE MÚSICA (Al deixeble.) Ho tens?

EL DEIXEBLE Sí.

MESTRE DE MÚSICA A veure… Està prou bé.

MESTRE DE BALL És una cosa nova?

MESTRE DE MÚSICA Sí, és una melodia que li he fet compondre aquí mateix per una serenata, mentre esperàvem que el nostre home es despertés.

MESTRE DE BALL Podem veure-la?

MESTRE DE MÚSICA Ja la sentireu, amb el diàleg corresponent, quan ell arribi. No trigarà gaire.

MESTRE DE BALL No tenim pas mala feina, vós i jo, ara mateix.

MESTRE DE MÚSICA És veritat. Aquí hi hem trobat l’home que a tots dos ens calia. Aquest senyor Jourdain és una ganga, amb les il·lusions de noblesa i de galanteria que s’ha ficat al cap; i el vostre ball i la meva música ja voldrien que tothom se li assemblés.

MESTRE DE BALL No pas del tot, no. Jo preferiria que entengués més bé les coses que li servim.

MESTRE DE MÚSICA És veritat que no les entén gens, però les paga bé. I ara mateix, això és el que necessiten les nostres arts, més que cap altra cosa.

MESTRE DE BALL El que és jo, us confesso que la glòria se’m posa bé. Els aplaudiments em commouen. I sostinc que, en qualsevol de les belles arts, treballar a benefici dels ximples i haver de sotmetre les composicions a la barbàrie d’un estúpid és un suplici insofrible. És un gust, no cal dir, fer feina per persones capaces de sentir les delicadeses d’una art, que sàpiguen acollir les belleses d’una obra, i que us recompensin la feina amb aprovacions falagueres. Sí, la recompensa més agradable que podem rebre per les coses que fem és veure-les reconegudes, veure-les festejades amb un aplaudiment que ens faci honor. A parer meu, no hi ha res que pagui millor les nostres fatigues. I les lloances dels entesos són un goig exquisit.

MESTRE DE MÚSICA Hi estic d’acord, i les assaboreixo tant com vós. Sens dubte, no hi ha res que afalagui més que els aplaudiments que dieu. Però aquest encens no dona per viure. Les lloances totes soles no omplen el pap: cal barrejar-hi alguna cosa sòlida. I la millor manera d’elogiar és elogiar amb mà generosa. Si val a dir la veritat, aquest és un home de capacitats escasses, que parla a tort i a dret de qualsevol cosa, i només aplaudeix quan no toca. Però amb la fortuna redreça els judicis de la closca: té el discerniment a la bossa, i les seves lloances són comptants i sonants. Aquest burgès ignorant, com podeu comprovar, ens convé més que el gran senyor entès que ens ha introduït aquí.

MESTRE DE BALL Alguna cosa hi ha de cert en això que dieu, però trobo que doneu massa importància als diners, i l’interès és una cosa de tan baixa estofa que un ciutadà honrat no hauria de mostrar-hi mai tirada.

MESTRE DE MÚSICA Però bé que accepteu els diners que el nostre home us dona.

MESTRE DE BALL I tant que sí, però no en faig pas tot el meu goig. Preferiria que al costat dels seus cabals tingués també una mica de bon gust per les coses.

MESTRE DE MÚSICA Jo també ho preferiria, i és en això que treballem tots dos amb totes les forces. Però, sigui com sigui, ens ofereix un bon mitjà per fer-nos conèixer en societat, i pagarà pels altres allò que els altres lloaran per ell.

MESTRE DE BALL Aquí el tenim. Ja ve.





ESCENA 2


Senyor Jourdain, dos lacais, mestre de música, mestre de ball, tres músics, violinistes, músics i ballarins

SENYOR JOURDAIN I bé, senyors, què hi ha? M’ensenyeu la vostra bufonada?

MESTRE DE BALL Com? Quina bufonada?

SENYOR JOURDAIN D’això… com en dieu? El vostre pròleg o diàleg de cançons i de ball.

MESTRE DE BALL Ah, ah!

MESTRE DE MÚSICA Ho tenim a punt.

SENYOR JOURDAIN Us he fet esperar una mica, però és que avui em faig vestir com a persona de categoria, i el sastre m’ha enviat unes mitges de seda que em pensava que no m’entrarien mai.

MESTRE DE MÚSICA Nosaltres no tenim altra feina que esperar-vos.

SENYOR JOURDAIN Us prego a tots dos que no marxeu abans que em portin el vestit, perquè voldria que m’hi veiéssiu.

MESTRE DE BALL Tot el que us plagui.

SENYOR JOURDAIN Em veureu guarnit com cal, de cap a peus.

MESTRE DE MÚSICA No en tenim cap dubte.

SENYOR JOURDAIN M’he fet fer aquesta bata a la moda índia.

MESTRE DE BALL És molt bonica.

SENYOR JOURDAIN El sastre m’ha dit que la gent de categoria es posen això, al matí.

MESTRE DE MÚSICA Us escau de meravella.

SENYOR JOURDAIN Lacais! Ei, lacais!

PRIMER LACAI Què voleu, senyor?

SENYOR JOURDAIN No res. És per veure si em sentiu bé. (Als dos mestres.) Què me’n dieu, d’aquestes lliurees?

MESTRE DE BALL Són magnífiques.

SENYOR JOURDAIN (Entreobre la bata i deixa veure uns calçons estrets de vellut vermell, i un gipó de vellut verd.) I mireu quina roba d’estar per casa per fer els exercicis del matí.

MESTRE DE MÚSICA És elegant.

SENYOR JOURDAIN Lacai!

PRIMER LACAI Senyor.

SENYOR JOURDAIN L’altre lacai!

SEGON LACAI Senyor.

SENYOR JOURDAIN Agafeu-me la bata. Trobeu que estic bé, així?

MESTRE DE BALL Molt bé. No podríeu estar millor.

SENYOR JOURDAIN A veure, això vostre.

MESTRE DE MÚSICA Abans, us voldria fer sentir una tonada que aquest jove acaba de compondre per la serenata que m’heu demanat. És un dels meus deixebles, que té un talent admirable per aquesta mena de coses.

SENYOR JOURDAIN Sí, però no calia que ho féssiu fer a un deixeble. ¿Que no éreu prou bo per fer-la vós mateix, aquesta feina?

MESTRE DE MÚSICA No us deixeu enganyar, senyor, pel nom de deixeble. Aquesta mena de deixebles en saben tant com els millors mestres, i la tonada és de les més boniques que es puguin fer. Escolteu-la, senzillament.

SENYOR JOURDAIN Doneu-me la bata per sentir-ho millor… Espereu, em penso que estaré millor sense bata… No, torneu-me-la a donar, serà millor.

músic (Cantant.)

Llangueixo nit i dia, i un gran dolor m’ultima

pels rigors amb què em paguen els vostres ulls bonics;

si així tracteu, bella Iris, el que més us estima,

ai las, què deveu fer-los, als vostres enemics?

SENYOR JOURDAIN Aquesta cançó em sembla una mica lúgubre, fa adormir, i voldria que la poguéssiu animar una mica, aquí i allà.

MESTRE DE MÚSICA La tonada s’ha d’ajustar a les paraules, senyor.

SENYOR JOURDAIN Me’n van ensenyar una d’allò més bonica, ja fa temps. Espereu… La… Com feia?

MESTRE DE BALL No ho sé pas, a fe meva!

SENYOR JOURDAIN Hi surt un moltó.

MESTRE DE BALL Un moltó?

SENYOR JOURDAIN Sí. Ah!

(El senyor Jourdain canta.)

Jo creia la Rosó

tan dolça com formosa,

jo creia la Rosó

més dolça que un moltó;

ai, que és mil cops més dura,

mil cops més impietosa

que el tigre a la natura!

No és bonic, això?

MESTRE DE MÚSICA La cosa més bonica del món.

MESTRE DE BALL I ho canteu bé.

SENYOR JOURDAIN I sense haver après de música.

MESTRE DE MÚSICA N’hauríeu d’aprendre, senyor, com ja feu amb la dansa. Les dues arts tenen una relació molt estreta.

MESTRE DE BALL I obren la ment a les coses belles.

SENYOR JOURDAIN Les persones de categoria també aprenen de música?

MESTRE DE MÚSICA Sí, senyor.

SENYOR JOURDAIN Doncs n’aprendré. Però no sé pas com trobaré el temps, perquè, a més del mestre d’armes que em dona lliçons, he llogat també un mestre de filosofia, que ha de començar aquest matí.

MESTRE DE MÚSICA La filosofia és cosa bona. Però la música, senyor, la música…

MESTRE DE BALL La música i la dansa… La música i la dansa, això és tot el que compta.

MESTRE DE MÚSICA No hi ha res de tan útil en un estat com la música.

MESTRE DE BALL No hi ha res de tan necessari pels homes com la dansa.

MESTRE DE MÚSICA Sense la música, un estat no pot subsistir.

MESTRE DE BALL Sense la dansa, un home no sap fer res.

MESTRE DE MÚSICA Tots els desordres, totes les guerres que veiem al món, passen només per no haver après de música.

MESTRE DE BALL Totes les desgràcies dels homes, totes les funestes calamitats que farceixen la història, les equivocacions dels polítics, i els mancaments dels grans capitans, tot això ha passat per falta de saber ballar.

SENYOR JOURDAIN Com és, això?

MESTRE DE MÚSICA La guerra no ve d’una manca d’unió entre els homes?

SENYOR JOURDAIN És veritat.

MESTRE DE MÚSICA I si tots els homes aprenguessin de música, ¿no seria això la manera d’acordar-se entre tots i de veure en el món la pau universal?

SENYOR JOURDAIN Teniu raó.

MESTRE DE BALL Quan un home ha comès una falta de conducta, sigui en coses de la família, o en temes del govern de l’estat, o en el comandament de l’exèrcit, no diem sempre «En Tal ha fet un mal pas en tal qüestió»?

SENYOR JOURDAIN Sí, és cert que ho diem.

MESTRE DE BALL I fer un mal pas pot venir d’altra cosa que de no saber ballar?

SENYOR JOURDAIN És veritat, teniu raó tots dos.

MESTRE DE BALL És per fer-vos adonar de l’excel·lència i la utilitat de la dansa i de la música.

SENYOR JOURDAIN Ara sí que ho entenc.

MESTRE DE MÚSICA Voleu veure el que hem fet?

SENYOR JOURDAIN Sí.

MESTRE DE MÚSICA Ja us ho he dit, és un petit assaig que vaig fer en altre temps sobre les diverses passions que pot expressar la música.

SENYOR JOURDAIN Molt bé.

MESTRE DE MÚSICA (Als músics.) Au, avanceu. (Al senyor Jourdain.) Us heu d’imaginar que van vestits de pastor.

SENYOR JOURDAIN Per què sempre van de pastor? A tot arreu veieu el mateix.

MESTRE DE BALL Quan heu de fer parlar algú en música, convé, per raons de versemblança, caure en la pastoria. El cant s’ha atribuït de tota la vida als pastors. I no és gaire natural que, en un diàleg, els prínceps o els burgesos cantin les seves passions.

SENYOR JOURDAIN D’acord, d’acord. A veure.





DIÀLEG EN MÚSICA


UNA MÚSICA I DOS MÚSICS

Un cor, dins l’amorós imperi,

per mil neguits tothora és agitat:

diuen que amb goig sospiren en llangorós misteri;

però al nostre criteri,

res no és tan dolç sinó la nostra llibertat.

PRIMER MÚSIC

Res no és tan dolç al món com les tendres ardors

que fan dos cors millors

lligats en una brida.

No es pot ser benaurat sense amorós deler:

lleveu l’amor a la vida

i en lleveu també el plaer.

SEGON MÚSIC

Seria dolç sotmetre’s a l’amorós dictat,

si en l’amor es trobés fidelitat;

però, oh cruesa feridora,

no hi ha, fidel, ni una pastora,

i aquest sexe inconstant, indigne d’alenar,

a l’amor ha de fer per sempre renunciar!

PRIMER MÚSIC

Encisadora ardor,

MÚSICA

llibertat deliciosa,

SEGON MÚSIC

sexe entabanador,

PRIMER MÚSIC

la cosa més preciosa!

MÚSICA

Em dons al cor vivor!

SEGON MÚSIC

Em fas al cor horror!

PRIMER MÚSIC

Deixa, per estimar, la ràbia fibladora.

MÚSICA

Et podem ensenyar,

fidel, una pastora.

SEGON MÚSIC

Ai, on es pot trobar?

MÚSICA

Per defensar-nos de falsia,

vull oferir-te el cor melós.

SEGON MÚSIC

Però, pastora, ¿com creuria

que no serà un cor enganyós?

MÚSICA

Que ens mostri, doncs, la circumstància

qui millor estima de tots dos.

SEGON MÚSIC

Qui pequi contra la constància,

els déus el perdin per galdós!

TOTS TRES

Per focs tan adorables

deixeu-nos inflamar:

que dolç és estimar

quan els cors són durables!

SENYOR JOURDAIN Ja està?

MESTRE DE MÚSICA Sí.

SENYOR JOURDAIN Ho trobo prou ben engiponat, i hi ha unes quantes dites[34] ben boniques.

MESTRE DE BALL Pel que fa a mi, ara veureu un petit assaig dels moviments més graciosos i de les actituds més exquisides amb què es pot variar una dansa.

SENYOR JOURDAIN També són pastors?

MESTRE DE BALL Són el que vós vulgueu. Som-hi.

(Quatre ballarins executen tots els moviments diversos i totes les menes de passos que el mestre de ball els fa fer, i aquesta dansa constitueix el primer intermedi.)





ACTE II





ESCENA 1


Senyor Jourdain, mestre de música, mestre de ball, lacais

SENYOR JOURDAIN No és cap poca-soltada, això, i aquesta gent saltironen bé.

MESTRE DE MÚSICA Quan el ball es combini amb la música, encara farà més efecte, i veureu una cosa ben galant en el petit ballet que hem preparat per vós.

SENYOR JOURDAIN Això serà per després, sens falta, quan la persona per qui he fet fer tot això m’ha de fer l’honor de venir a dinar aquí.

MESTRE DE BALL Tot està a punt.

MESTRE DE MÚSICA Així i tot, senyor, amb això no n’hi ha prou. Una persona com vós, que sou tan magnífic, i que teniu inclinació per les coses belles, ha d’oferir un concert de música a casa seva cada dimecres o cada dijous.

SENYOR JOURDAIN La gent de categoria ho fan així?

MESTRE DE MÚSICA Sí, senyor.

SENYOR JOURDAIN Doncs ho faré. Serà bonic, això?

MESTRE DE MÚSICA Sens dubte. Us caldran tres veus: un tenor, una contralt i un baix, que s’acompanyaran amb un baix de viola, una tiorba i un clavecí per fer el baix continu, i amb dos violins per sonar els ritornel·los.

SENYOR JOURDAIN També haurem de posar-hi una trompa marina.[35] La trompa marina és un instrument que m’agrada molt, i és molt harmoniós.

MESTRE DE MÚSICA Deixeu-ho tot a les nostres mans.

SENYOR JOURDAIN Almenys, no us descuideu d’enviar-me els músics al punt, per cantar a taula.

MESTRE DE MÚSICA Tindreu tot el que us cal.

SENYOR JOURDAIN Però, sobretot, que el ballet sigui maco.

MESTRE DE MÚSICA En quedareu ben content. Entre altres coses, de certs minuets que hi veureu.

SENYOR JOURDAIN Ah, els minuets són el meu ball, i vull que me’ls veieu ballar. Som-hi, mestre.

MESTRE DE BALL Un barret, senyor, si us plau. (El senyor Jourdain agafa el barret del lacai i se’l posa damunt l’estrenyecaps. El mestre li agafa les mans i el fa ballar al so d’un minuet que li canta.) La, la, la; la, la, la, la, la, la; la, la, la, bis; la, la, la; la, la. A temps, si us plau. La, la, la, la. La cama dreta. La, la, la. No mogueu tant les espatlles. La, la, la, la, la; la, la, la, la, la. Sembla que tingueu els braços esguerrats. La, la, la, la, la. Alceu el cap. Gireu enfora la punta del peu. La, la, la. El cos ben dret.

SENYOR JOURDAIN Eh?

MESTRE DE MÚSICA No es pot fer millor.

SENYOR JOURDAIN A propòsit. Ensenyeu-me com s’ha de fer una reverència per saludar una marquesa. Aviat ho necessitaré.

MESTRE DE BALL Una reverència per saludar una marquesa?

SENYOR JOURDAIN Sí: una marquesa que es diu Dorimena.

MESTRE DE BALL Doneu-me la mà.

SENYOR JOURDAIN No. Feu-ho vós: jo ja me’n recordaré.

MESTRE DE BALL Si la voleu saludar amb molt de respecte, heu de fer primer una reverència endarrere, després avançar cap a ella amb tres reverències endavant, i a l’últim acotar-vos-hi fins als genolls.

SENYOR JOURDAIN Aviam com ho feu. (Després que el mestre de ball hagi fet tres reverències.) Bé.

PRIMER LACAI Senyor, ha arribat el mestre d’armes.

SENYOR JOURDAIN Digue-li que vingui aquí a donar-me la lliçó. (Als mestres de música i de ball.) Vull que veieu com ho faig.





ESCENA 2


Mestre d’armes, mestre de música, mestre de ball, senyor Jourdain, dos lacais

MESTRE D’ARMES (Després de posar-li el floret a la mà.) A veure, senyor, la reverència. El cos, dret. Una mica decantat sobre la cuixa esquerra. Les cames, no tan separades. Els peus, sobre una mateixa línia. El puny, enfora de l’anca. La punta de l’espasa, davant per davant de l’espatlla. El braç, no tan estirat. La mà esquerra a l’altura de l’ull. L’espatlla esquerra més en quarta.[36] El cap, dret. La mirada, segura. Avanceu. El cos, ferm. Pareu-me l’espasa en quarta, i acabeu igualment. Una, dues. En guàrdia de nou. Torneu-hi, amb el peu ferm. Un salt endarrere. Quan doneu l’estocada, senyor, primer heu de llançar l’espasa i mantenir el cos ben guardat. Una, dues. Ara, pareu-me l’espasa en tercera, i acabeu igualment. Avanceu. El cos, ferm. Avanceu. Torneu-hi. Una, dues. En guàrdia de nou. Repetiu. Un salt enrere. En guàrdia, senyor, en guàrdia. (El mestre d’armes li tira dues o tres estocades, tot dient «en guàrdia.»)

SENYOR JOURDAIN Què, doncs?

MESTRE DE MÚSICA Feu meravelles.

MESTRE D’ARMES Ja us ho he dit, tot el secret de les armes consisteix únicament en dues coses: donar, i no rebre. I, com us vaig fer notar l’altre dia per raó demostrativa, és impossible que rebeu, si sabeu desviar l’espasa de l’enemic de la línia del vostre cos; cosa que depèn tan sols d’un petit moviment del puny, ja sigui endins, o enfora.

SENYOR JOURDAIN D’aquesta manera, doncs, un home, sense tenir coratge, pot estar segur de matar el seu home, sense que aquest el mati a ell.

MESTRE D’ARMES Sens dubte. No en vau veure la demostració?

SENYOR JOURDAIN Sí.

MESTRE D’ARMES I aquí es veu ben bé la consideració que hem de tenir nosaltres en un estat, i com la ciència de les armes supera de molt totes les altres ciències inútils, com la dansa, la música, la…

MESTRE DE BALL A poc a poc, senyor tirador d’armes:[37] parleu de la dansa amb respecte.

MESTRE DE MÚSICA Apreneu, si us plau, a tractar més bé l’excel·lència de la música.

MESTRE D’ARMES Sou ben divertits, de voler comparar les vostres ciències amb la meva.

MESTRE DE MÚSICA Ara veieu quin home tan important!

MESTRE DE BALL Ara veieu quin animal més graciós, amb el seu plastró!

MESTRE D’ARMES Senyoret mestre de ball, jo us faré ballar de debò. I a vós, musiquet meu, us faré cantar com una calàndria.

MESTRE DE BALL Senyor picaferro, jo us ensenyaré prou el vostre ofici.

SENYOR JOURDAIN (Al mestre de ball.) ¿Sou boig de buscar-li les pessigolles, a ell que entén la tercera i la quarta, i que sap matar un home per raó demostrativa?

MESTRE DE BALL Jo me’n ric, de la seva raó demostrativa, i de la tercera i de la quarta.

SENYOR JOURDAIN A poc a poc, us dic.

MESTRE D’ARMES Què dieu, petit impertinent?

SENYOR JOURDAIN Ei, mestre d’armes!

MESTRE DE BALL Què heu dit, cavallot de carro?

SENYOR JOURDAIN Ei, mestre de ball!

MESTRE D’ARMES Si us em tiro a sobre…

SENYOR JOURDAIN Hi hagi pau.

MESTRE DE BALL Si us poso la mà al damunt…

SENYOR JOURDAIN Alerta.

MESTRE D’ARMES Us estrijolaré amb una gràcia…

SENYOR JOURDAIN Si us plau!

MESTRE DE BALL Us estovaré d’una manera…

SENYOR JOURDAIN Us ho prego.

MESTRE DE MÚSICA Deixeu que l’ensenyem a parlar una mica.

SENYOR JOURDAIN Déu meu! Atureu-vos!





ESCENA 3


Mestre de filosofia, mestre de música, mestre de ball, mestre d’armes, senyor Jourdain, lacai

SENYOR JOURDAIN Ah, senyor filòsof, arribeu al moment just amb la vostra filosofia. Veniu a posar pau entre aquesta gent.

MESTRE DE FILOSOFIA Què és això, doncs? Què hi ha, senyors?

SENYOR JOURDAIN S’han encès de fúria per la preferència de les seves professions, fins al punt d’insultar-se i de voler arribar a les mans.

MESTRE DE FILOSOFIA I doncs, senyors? Cal enfilar-se d’aquesta manera? ¿Que no heu llegit el docte tractat que Sèneca va escriure sobre la còlera? ¿Hi ha res de més baix i vergonyós que aquesta passió, que fa d’un home una bèstia ferotge? ¿I no ha de ser la raó la rectora de tots els nostres moviments?

MESTRE DE BALL Mireu, senyor: ¿no ens acaba d’injuriar a tots dos, menyspreant la dansa que jo exerceixo, i la música de la qual aquest fa professió?

MESTRE DE FILOSOFIA Un home de seny està per damunt de totes les injúries que li puguin adreçar. I la resposta que cal donar als ultratges és la moderació i la paciència.

MESTRE D’ARMES Tenen tots dos l’audàcia de voler comparar les seves professions amb la meva.

MESTRE DE FILOSOFIA I això us ha d’alterar? No és de vanaglòria ni de rang que els homes han de disputar entre ells. I el que ens distingeix perfectament els uns dels altres és el seny i la virtut.

MESTRE DE BALL Jo li sostinc que la dansa és una ciència a la qual no es pot fer mai prou honor.

MESTRE DE MÚSICA I jo, que la música n’és una que tots els segles han venerat.

MESTRE D’ARMES I jo els sostinc a tots dos que la ciència de l’esgrima és la més bella i la més necessària de totes les ciències.

MESTRE DE FILOSOFIA I què deu ser, doncs, la filosofia? Us trobo a tots tres ben impertinents de parlar davant meu amb aquesta arrogància i de donar desvergonyidament el nom de ciència a unes coses que ni tan sols s’han d’honorar amb el nom d’art, i que no es poden comprendre sinó sota el nom d’ofici miserable de gladiador, de cançoner i de saltimbanqui!

MESTRE D’ARMES Arri allà, filòsof pollós!

MESTRE DE MÚSICA Arri allà, pedant de cinc cèntims!

MESTRE DE BALL Arri allà, setciències rematat!

MESTRE DE FILOSOFIA Com s’entén? Colla de brètols…

(El filòsof se’ls llança al damunt, i tots tres l’omplen de cops, i surten barallant-se.)

SENYOR JOURDAIN Senyor filòsof.

MESTRE DE FILOSOFIA Infames! Bergants! Insolents!

SENYOR JOURDAIN Senyor filòsof.

MESTRE D’ARMES Pesta d’animal!

SENYOR JOURDAIN Senyors.

MESTRE DE FILOSOFIA Pocavergonyes!

SENYOR JOURDAIN Senyor filòsof.

MESTRE DE BALL Diantre d’ase albardat!

SENYOR JOURDAIN Senyors.

MESTRE DE FILOSOFIA Ximples!

SENYOR JOURDAIN Senyor filòsof.

MESTRE DE MÚSICA Al diable l’impertinent!

SENYOR JOURDAIN Senyors.

MESTRE DE FILOSOFIA Bergants! Miserables! Traïdors! Impostors! (Surten.)

SENYOR JOURDAIN Senyor filòsof, senyors, senyor filòsof, senyors, senyor filòsof. Oh, esbatusseu-vos tant com vulgueu: jo ja no sé què hi puc fer, i no m’arriscaré pas a fer malbé la bata per separar-vos. Seria ben boig de ficar-me entre ells per rebre algun cop que em fes mal.





ESCENA 4


Mestre de filosofia, senyor Jourdain

MESTRE DE FILOSOFIA (Arreglant-se el coll del vestit.) Anem per la lliçó.

SENYOR JOURDAIN Ah, senyor, estic trasbalsat pels cops que us han donat.

MESTRE DE FILOSOFIA Això no és res. Un filòsof sap entomar les coses com cal, i ja compondré contra ells una sàtira a l’estil de Juvenal que els estriparà de mala manera. Deixem-ho estar. Què voleu aprendre?

SENYOR JOURDAIN Tot allò que pugui, perquè tinc totes les ganes del món de ser savi; i em fa ràbia que el pare i la mare no em fessin estudiar totes les ciències, quan era jove.

MESTRE DE FILOSOFIA Aquest sentiment és raonable: Nam sine doctrina vita est quasi mortis imago.[38] Ja ho enteneu, oi? Perquè sabeu llatí, és clar.

SENYOR JOURDAIN Sí, però feu com si no en sabés. Expliqueu-me què vol dir.

MESTRE DE FILOSOFIA Això vol dir que, sense la ciència, la vida és quasi una imatge de la mort.

SENYOR JOURDAIN Aquest llatí té raó.

MESTRE DE FILOSOFIA No sabeu alguns principis, alguns fonaments de les ciències?

SENYOR JOURDAIN Oi tant! Sé llegir i escriure.

MESTRE DE FILOSOFIA Per on us agradaria que comencéssim? Voleu que us ensenyi lògica?

SENYOR JOURDAIN Què és, això de la lògica?

MESTRE DE FILOSOFIA És la que ensenya les tres operacions de la ment.

SENYOR JOURDAIN Quines són, aquestes tres operacions de la ment?

MESTRE DE FILOSOFIA La primera, la segona i la tercera. La primera és concebre bé per mitjà dels universals. La segona, judicar bé per mitjà de les categories; i la tercera, extreure bé una conseqüència per mitjà de les figures Barbara, Celarent, Darii, Ferio, Baralipton,[39] etc.

SENYOR JOURDAIN Ui, unes paraules massa enrevessades. Aquesta lògica no fa per mi. Aprenguem una altra cosa que sigui més bonica.

MESTRE DE FILOSOFIA Voleu aprendre de moral?

SENYOR JOURDAIN De moral?

MESTRE DE FILOSOFIA Sí.

SENYOR JOURDAIN I què diu, aquesta moral?

MESTRE DE FILOSOFIA Tracta de la felicitat, ensenya els homes a moderar les passions, i…

SENYOR JOURDAIN No, deixem-ho estar, això. Jo soc biliós com tots els diables, i no hi ha moral que hi valgui. Vull enrabiar-me fins que el cor em digui prou, sempre que en tingui ganes.

MESTRE DE FILOSOFIA Voleu aprendre de física, potser?

SENYOR JOURDAIN Quina cançó fa, aquesta física?

MESTRE DE FILOSOFIA La física és la que explica els principis de les coses naturals, i les propietats del cos; que discorre sobre la natura dels elements, dels metalls, dels minerals, de les pedres, de les plantes i dels animals, i ens ensenya les causes de tots els meteors, l’arc iris, els focs follets, els cometes, els llampecs, el tro, el llamp, la pluja, la neu, els vents i els terbolins.

SENYOR JOURDAIN Hi ha massa samfaina, en això, massa farrigo-farrago.

MESTRE DE FILOSOFIA Doncs què voleu que us ensenyi?

SENYOR JOURDAIN Ensenyeu-me d’ortografia.

MESTRE DE FILOSOFIA De bon grat.

SENYOR JOURDAIN Després, m’ensenyareu l’almanac, per saber quan hi ha lluna i quan no n’hi ha.

MESTRE DE FILOSOFIA Així ho farem. Per seguir bé el vostre pensament i tractar aquesta matèria com a filòsof, cal començar segons l’ordre de les coses, per un exacte coneixement de la naturalesa de les lletres, i de la diferent manera de pronunciar-les totes. I sobre això us haig de dir que les lletres es divideixen en vocals, dites així, vocals, perquè expressen les veus; i en consonants, dites així, consonants, perquè sonen amb les vocals, i no fan més que marcar les diverses articulacions de les veus. Hi ha cinc vocals, o veus: A, E, I, O, U.

SENYOR JOURDAIN Tot això ho entenc.

MESTRE DE FILOSOFIA La veu A es forma obrint molt la boca: A.

SENYOR JOURDAIN A, A. Sí.

MESTRE DE FILOSOFIA La veu E es forma acostant la barra de baix a la barra de dalt: A, E.

SENYOR JOURDAIN A, E, A, E. Oi tant! Sí. Ah, que n’és de maco, això!

MESTRE DE FILOSOFIA I la veu I, acostant encara més les dues barres entre si, i estirant les comissures dels llavis cap a les orelles: A, E, I.

SENYOR JOURDAIN A, E, I, I, I, I. És ben veritat. Visca la ciència!

MESTRE DE FILOSOFIA La veu O es forma tornant a obrir les barres i acostant els llavis per les comissures, el de dalt i el de baix: O.

SENYOR JOURDAIN O, O. No hi ha cosa més justa. A, E, I, O, I, O. Això és admirable! I, O, I, O.

MESTRE DE FILOSOFIA L’obertura de la boca fa justament com una rodoneta que representa una O.

SENYOR JOURDAIN O, O, O. Teniu raó. O. Ah, quina gran cosa, saber alguna cosa!

MESTRE DE FILOSOFIA La veu U es forma acostant les dents sense ajuntar-les del tot, i allargant els dos llavis cap enfora, acostant-los també l’un amb l’altre sense ajuntar-los del tot: U.

SENYOR JOURDAIN U, U. No hi ha cosa més certa: U.

MESTRE DE FILOSOFIA Els dos llavis se us allarguen com si féssiu morros: d’aquí ve que si voleu fer morros a algú, no li podeu dir altra cosa que: U.

SENYOR JOURDAIN U, U. És veritat. Ah, per què no he estudiat abans, per saber tot això?

MESTRE DE FILOSOFIA Demà veurem les altres lletres, que són les consonants.

SENYOR JOURDAIN També hi ha coses tan curioses com en aquestes?

MESTRE DE FILOSOFIA Sens dubte. La consonant D, per exemple, es pronuncia tocant amb la punta de la llengua les dents de dalt: DA.

SENYOR JOURDAIN DA, DA. Sí. Ah, quines coses tan maques! Quines coses tan maques!

MESTRE DE FILOSOFIA La F, descansant les dents de dalt sobre el llavi de baix: FA.

SENYOR JOURDAIN FA, FA. És veritat. Ah, pare i mare, quina ràbia que us tinc!

MESTRE DE FILOSOFIA I la R, alçant la punta de la llengua fins al sostre del paladar, de manera que amb el frec de l’aire que surt amb força, cedeix per tornar sempre al mateix punt, fent una mena de tremolor: RRA.

SENYOR JOURDAIN R, R, RA; R, R, R, R, R, RA. És veritat! Ah, si en teniu de traça! I jo, com he perdut el temps! R, R, R.

RAMESTRE DE FILOSOFIA Ja us explicaré a fons totes aquestes curiositats.

SENYOR JOURDAIN Sí, si us plau. Però ara us haig de fer una confidència. Estic enamorat d’una persona de gran categoria, i voldria que m’ajudéssiu a escriure-li alguna cosa en una noteta que li vull deixar caure als peus.

MESTRE DE FILOSOFIA Molt bé.

SENYOR JOURDAIN Serà una cosa galant, oi?

MESTRE DE FILOSOFIA Sens dubte. Són versos, el que li voleu escriure?

SENYOR JOURDAIN No, no, res de versos.

MESTRE DE FILOSOFIA No voleu res més que prosa?

SENYOR JOURDAIN No, no vull ni prosa ni vers.

MESTRE DE FILOSOFIA Bé haurà de ser una cosa o l’altra.

SENYOR JOURDAIN Per què?

MESTRE DE FILOSOFIA Per la raó, senyor, que per expressar-se no hi ha res més que la prosa o els versos.

SENYOR JOURDAIN No hi ha res més que la prosa o els versos?

MESTRE DE FILOSOFIA No, senyor: tot el que no és prosa és vers; i tot el que no és vers és prosa.

SENYOR JOURDAIN I el que fem quan parlem, doncs, què és?

MESTRE DE FILOSOFIA Prosa.

SENYOR JOURDAIN Com! Quan dic: «Nicole, porteu-me les plantofes i doneu-me l’estrenyecaps», això és prosa?

MESTRE DE FILOSOFIA Sí, senyor.

SENYOR JOURDAIN A fe de món! Fa més de quaranta anys que parlo en prosa sense saber-ne res, i us dec tot l’agraïment del món per haver-m’ho ensenyat. Doncs li voldria escriure en una noteta: Bella marquesa: els vostres bells ulls em fan morir d’amor; però voldria posar-ho d’una manera galant, que quedés dit d’una manera delicada.

MESTRE DE FILOSOFIA ¿Voleu posar-hi que les flames dels seus ulls redueixen el vostre cor a cendres; que patiu nit i dia per ella les violències d’un…?

SENYOR JOURDAIN No, no, i ara! No vull res de tot això. No vull res més que el que us he dit: Bella marquesa: els vostres bells ulls em fan morir d’amor.

MESTRE DE FILOSOFIA Bé caldrà ampliar una mica la cosa.

SENYOR JOURDAIN No, us dic: no vull més que aquestes paraules a la nota, però girades a la moda, ben endreçades com cal. Us prego que em digueu, per veure-ho, de quantes maneres diferents es poden posar.

MESTRE DE FILOSOFIA Es poden posar primerament com les heu dites: Bella marquesa: els vostres bells ulls em fan morir d’amor. O bé: D’amor morir em fan, bella marquesa, els vostres bells ulls. O bé: Els vostres ulls bells d’amor em fan, bella marquesa, morir. O bé: Morir els vostres bells ulls, bella marquesa, d’amor em fan. O bé: Em fan els vostres ulls bells morir, bella marquesa, d’amor.

SENYOR JOURDAIN Però de totes aquestes maneres, quina és la millor?

MESTRE DE FILOSOFIA La que heu dit vós: Bella marquesa: els vostres bells ulls em fan morir d’amor.

SENYOR JOURDAIN I això que no he estudiat gens, i ho he dit a raig, a la primera. Us n’estic agraït de tot cor, i us prego que vingueu demà d’horeta.

MESTRE DE FILOSOFIA Aquí em tindreu.

SENYOR JOURDAIN (Al lacai.) Com? El vestit encara no ha arribat?

SEGON LACAI No, senyor.

SENYOR JOURDAIN Aquest maleït sastre em fa esperar prou, justament un dia que tinc tanta feina. Quina ràbia! Mala febre quartana cargoli aquest turment de sastre!

Al diable el sastre! Mala pesta l’ofegui! Si ara em caigués a les mans, aquest sastre detestable, aquest gos de sastre, aquest traïdor de sastre, el…





ESCENA 5


Mestre sastre, fadrí sastre, portant el vestit del senyor Jourdain, senyor Jourdain, lacai

SENYOR JOURDAIN Ah, ja sou aquí! Ja estava a punt d’enrabiar-me amb vós.

MESTRE SASTRE No he pogut venir més aviat, i he posat vint fadrins a treballar en el vostre vestit.

SENYOR JOURDAIN M’heu enviat unes mitges de seda tan estretes que he tingut tots els treballs del món per posar-me-les, i ja hi ha dues malles estripades.

MESTRE SASTRE Massa que s’eixamplaran.

SENYOR JOURDAIN Oi tant, si estripo totes les malles! També m’heu fet fer unes sabates que em turmenten furiosament.

MESTRE SASTRE De cap manera, senyor.

SENYOR JOURDAIN Com s’entén, de cap manera?

MESTRE SASTRE Que no, que no us turmenten gens.

SENYOR JOURDAIN Doncs jo us dic que em turmenten.

MESTRE SASTRE Us ho imagineu.

SENYOR JOURDAIN M’ho imagino perquè ho sento. Ara veieu quina raó!

MESTRE SASTRE Teniu, el vestit més maco de la cort, i el més ben guarnit. Heu de creure que inventar un vestit seriós que no sigui negre és una obra mestra de l’ofici. Desafio els sastres més traçuts del món a fer una cosa semblant.

SENYOR JOURDAIN Però, què és això? M’heu posat les flors cap per avall.

MESTRE SASTRE No em vau pas dir que les volguéssiu cap per amunt.

SENYOR JOURDAIN Cal dir-ho, això?

MESTRE SASTRE Sí, naturalment. Les persones de categoria les porten d’aquesta manera.

SENYOR JOURDAIN Les persones de categoria les porten cap per avall?

MESTRE SASTRE Sí, senyor.

SENYOR JOURDAIN Oh, així ja està bé, doncs!

MESTRE SASTRE Si voleu, us les poso cap per amunt.

SENYOR JOURDAIN No, no.

MESTRE SASTRE Només m’ho heu de dir.

SENYOR JOURDAIN No, us dic. Ja ho heu fet bé. Trobeu que el vestit m’escaurà?

MESTRE SASTRE Quina pregunta! Desafio qualsevol pintor que us faci res de més escaient amb el pinzell. A casa hi tinc un fadrí que, per tallar uns calçons amb farbalans, és el geni més gran del món; i un altre que, per cosir un perpunt, és l’heroi del nostre temps.

SENYOR JOURDAIN La perruca, i les plomes, ja són com han de ser?

MESTRE SASTRE Tot com cal.

SENYOR JOURDAIN (Observant el vestit del sastre.) Ah, ah, senyor sastre, aquesta tela és de l’últim vestit que m’heu fet. La reconec prou bé.

MESTRE SASTRE És que la tela em va semblar tan bonica que vaig voler tallar-me’n un vestit per mi.

SENYOR JOURDAIN Sí, però no calia pas tallar-lo amb la meva tela.

MESTRE SASTRE Us voleu posar el vestit?

SENYOR JOURDAIN Sí, doneu-me’l.

MESTRE SASTRE Espereu. Això no va així. He portat personal per vestir-vos amb música, que aquesta mena de vestits es posen amb cerimònia. (Als fadrins.) Au, entreu, vosaltres! Poseu aquest vestit al senyor, de la manera com ho feu amb les persones de gran categoria. (Entren quatre fadrins sastres, dos dels quals li ar ra bassen els calçons estrets dels seus exercicis, i uns altres dos el gipó; en acabat li posen el vestit nou; i el senyor Jourdain es passeja entre ells, i els ensenya el vestit, per veure si li que da bé. Tot plegat, al grat de la simfonia.)

FADRÍ SASTRE Bon gentilhome, si us plau, doneu als fadrins alguna cosa de propina per beure.

SENYOR JOURDAIN Com m’anomeneu?

FADRÍ SASTRE Bon gentilhome.

SENYOR JOURDAIN «Bon gentilhome!». Vet aquí el que té vestir-se com a persona de gran categoria. Vestiu-vos sempre de burgès, i mai no us diran: «Bon gentilhome». Teniu, això és pel «Bon gentilhome».

FADRÍ SASTRE Monsenyor, us n’estem molt agraïts.

SENYOR JOURDAIN «Monsenyor», oh, oh, «Monsenyor!» Espereu, bon amic: «Monsenyor» bé es mereix alguna cosa, que no és pas una parauleta de no res, aquest «Monsenyor». Teniu, això és el que us dona Monsenyor.

FADRÍ SASTRE Monsenyor, ara beurem a la salut de Vostra Grandesa.

SENYOR JOURDAIN «Vostra Grandesa!».[40] Oh, oh, oh! Espereu, no marxeu encara. A mi «Vostra Grandesa!». A fe de món, si arriba fins a Altesa, s’endurà tota la bossa. Teniu, això per la Meva Grandesa.

FADRÍ SASTRE Monsenyor, us regraciem molt humilment per les vostres liberalitats.

SENYOR JOURDAIN Ha fet bé. Estava per donar-l’hi tot.

(Els quatre fadrins sastres ho celebren ballant una dansa que fa de segon intermedi.)





ACTE III





ESCENA 1


Senyor Jourdain, lacais

SENYOR JOURDAIN Seguiu-me, que vull anar a ensenyar el vestit per la ciutat. I, sobretot, tingueu compte tots dos de caminar enganxats als meus passos, perquè es vegi bé que em pertanyeu.

LACAIS Sí, senyor.

SENYOR JOURDAIN Crideu-me la Nicole, que li vull donar unes ordres. No, no us mogueu, que ja és aquí.





ESCENA 2


Nicole, senyor Jourdain, lacais

SENYOR JOURDAIN Nicole!

NICOLE Què maneu?

SENYOR JOURDAIN Escolteu.

NICOLE Hi, hi, hi, hi, hi.

SENYOR JOURDAIN A què ve, aquest riure?

NICOLE Hi, hi, hi, hi, hi, hi.

SENYOR JOURDAIN Què vol dir, aquesta mala peça?

NICOLE Hi, hi, hi. Quina fila que feu! Hi, hi, hi.

SENYOR JOURDAIN Què vol dir, això?

NICOLE Ah, ah, Déu meu! Hi, hi, hi, hi, hi.

SENYOR JOURDAIN Ai, la poca-solta! Et burles de mi?

NICOLE I ara, senyor, me’n guardaria prou! Hi, hi, hi, hi, hi, hi.

SENYOR JOURDAIN T’esclafaré el nas, si tornes a riure.

NICOLE Senyor, és que no me’n puc estar. Hi, hi, hi, hi, hi, hi.

SENYOR JOURDAIN Què, no pararàs?

NICOLE Senyor, us en demano perdó, però és que sou tan divertit que no em puc aguantar el riure. Hi, hi, hi.

SENYOR JOURDAIN Ara veieu quanta insolència.

NICOLE És que feu una fila ben estrafolària, així. Hi, hi.

SENYOR JOURDAIN Et…

NICOLE Us prego que em disculpeu. Hi, hi, hi, hi.

SENYOR JOURDAIN Mira, si tornes a riure ni que sigui una mica, et juro que et plantaré a la galta la bufa més forta que s’hagi sentit mai.

NICOLE Bé, senyor, s’ha acabat, ja no riuré més.

SENYOR JOURDAIN Procura que sigui així. Ara has de netejar de seguida…

NICOLE Hi, hi.

SENYOR JOURDAIN Has de netejar com cal…

NICOLE Hi, hi.

SENYOR JOURDAIN Et dic que has de netejar la sala, i…

NICOLE Hi, hi.

SENYOR JOURDAIN Ja hi tornem!

NICOLE Mireu, senyor, pegueu-me tant com vulgueu, però deixeu-me petar de riure, que m’anirà més bé. Hi, hi, hi, hi, hi.

SENYOR JOURDAIN Quina ràbia!

NICOLE Si us plau, senyor, us prego que em deixeu riure. Hi, hi, hi.

SENYOR JOURDAIN Si t’atrapo…

NICOLE Senyo… or, rebentaré… é, si no ric. Hi, hi, hi.

SENYOR JOURDAIN Però ¿s’ha vist mai una pocavergonya com aquesta, que ve a riure-se’m a les barbes amb tota la insolència, en lloc de complir les meves ordres?

NICOLE Què voleu que faci, senyor?

SENYOR JOURDAIN Que t’ocupis, mala pècora, de preparar la casa per la companyia que ha de venir ben aviat.

NICOLE Ah, com hi ha món, ja no tinc més ganes de riure! Que totes les vostres companyies armen tal desori a la casa que la sola paraula és prou per posar-me de mal humor.

SENYOR JOURDAIN No deus pas voler que per tu tanqui la porta a tothom?

NICOLE L’hauríeu de tancar almenys a segons qui.





ESCENA 3


Senyora Jourdain, senyor Jourdain, Nicole, lacais

SENYORA JOURDAIN Ah, ah, ja tenim una altra història! Doncs ¿què és, marit meu, tot aquest guarniment? Us burleu de la gent, fent-vos enflocar d’aquesta manera? Teniu ganes que tothom es burli de vós?

SENYOR JOURDAIN Només els beneits i les beneites, muller meva, es riuran de mi.

SENYORA JOURDAIN Cert que la gent no s’ha esperat fins ara, perquè ja fa molt de temps que la vostra manera de fer és la riota de tothom.

SENYOR JOURDAIN Qui és aquest tothom, si us plau?

SENYORA JOURDAIN Aquest tothom és un tothom que té raó, i que és més assenyat que vós. El que és jo, estic escandalitzada de la vida que meneu. Ja no sé què se n’ha fet, de casa nostra: sembla que cada dia hi sigui Carnestoltes. Que, ja de bon matí, per por que se’ls trobi a faltar, se sent el xivarri dels violins i els cantaires, que incomoden tot el veïnat.

SENYOR JOURDAIN Calleu totes dues, criada i muller.

NICOLE La senyora té raó. No hi ha manera de tenir la casa neta, amb tota aquesta colla de gent que hi feu venir. Arriben amb uns peus que han anat a arreplegar el fang de tots els barris de la ciutat per portar-lo aquí. I la pobra Françoise treu el fetge per la boca de tant fregar l’empostissat que els vostres bons mestrets venen a empastifar regularment cada dia.

SENYOR JOURDAIN Vaja, criadeta Nicole, teniu una llengua ben esmolada per ser una pagerola.

SENYORA JOURDAIN La Nicole té raó, i gasta un seny més endreçat que el vostre. Ja m’agradaria saber què n’heu de fer, d’un mestre de ball, a la vostra edat.

NICOLE ¿I d’un gran mestre tirador d’armes, que amb els seus cops de peu fa trontollar tota la casa i descalçar les posts de la sala?

SENYORA JOURDAIN Que potser voleu aprendre a ballar per quan ja no tingueu cames?

NICOLE Que potser teniu intenció de matar algú?

SENYOR JOURDAIN Calleu, us dic. Sou unes ignorants, l’una i l’altra, i no sabeu les prerrogatives de tot això.

SENYORA JOURDAIN Hauríeu de pensar més aviat a casar la filla, que ja té l’edat de buscar-li partit.

SENYOR JOURDAIN Pensaré a casar la filla quan se li presenti un bon partit. Però també vull pensar a aprendre les coses refinades.

NICOLE Encara he sentit dir, senyora, que avui ha pres, per acabar-ho d’amanir, un mestre de filosofia.

SENYOR JOURDAIN És clar que sí: vull tenir enginy i saber enraonar de les coses amb la gent com cal.

SENYORA JOURDAIN ¿I no anireu a estudi, un dia d’aquests, a rebre cops de fuet, a la vostra edat?

SENYOR JOURDAIN I per què no? Tant de bo el rebés de seguida, el fuet, davant de tothom, i sabés tot allò que s’aprèn a estudi.

NICOLE Sí, a fe de món, això us posaria la cama en forma!

SENYOR JOURDAIN Sens dubte.

SENYORA JOURDAIN Tot plegat és d’allò més necessari per ben menar la casa.

SENYOR JOURDAIN Certament. Parleu totes dues com bestioles, i em fa vergonya la vostra ignorància. Per exemple, sabeu això que dieu ara mateix?

SENYORA JOURDAIN Sí, sé que això que dic és molt ben dit, i que vós hauríeu de pensar a viure d’una altra manera.

SENYOR JOURDAIN No parlo d’això, jo. Us demano què són aquestes paraules que dieu aquí?

SENYORA JOURDAIN Són paraules ben assenyades, i la vostra conducta no ho és pas gaire.

SENYOR JOURDAIN No és d’això que parlo, us dic. Us demano: això que parlo amb vosaltres, això que us dic ara mateix, què és?

SENYORA JOURDAIN Romanços.

SENYOR JOURDAIN Que no, que no és això! El que diem tots dos, el llenguatge que parlem ara mateix?

SENYORA JOURDAIN Doncs, què?

SENYOR JOURDAIN Com se’n diu, d’això?

SENYORA JOURDAIN D’això se’n diu el que en vulgueu dir.

SENYOR JOURDAIN Això és prosa, ignorant.

SENYORA JOURDAIN Prosa?

SENYOR JOURDAIN Sí, prosa. Tot el que és prosa no és vers; i tot el que no és vers no és prosa.[41] Au, aquí teniu el que és estudiar. I tu, saps què cal fer per dir una U?

NICOLE Com?

SENYOR JOURDAIN Sí. Què fas quan dius una U?

NICOLE Què?

SENYOR JOURDAIN Digues una U, a veure.

NICOLE Molt bé, U.

SENYOR JOURDAIN Què fas?

NICOLE Dic U.

SENYOR JOURDAIN Sí. Però quan dius U, què fas?

NICOLE Faig el que vós em dieu.

SENYOR JOURDAIN Quina cosa més bèstia, tractar amb bestioles! Allargues els llavis cap enfora i acostes la barra de dalt a la de baix: U, veus? U. Faig morros així: U.

NICOLE Sí, molt maco.

SENYORA JOURDAIN Una cosa ben admirable.

SENYOR JOURDAIN Seria tota una altra cosa, si haguéssiu vist la O, i DA, DA, i FA, FA.

SENYORA JOURDAIN I què és tot aquest galimaties?

NICOLE I tot això de què ens cura?

SENYOR JOURDAIN Em fa bullir la sang tractar amb dones ignorants.

SENYORA JOURDAIN Vinga, hauríeu d’engegar a passeig tota aquesta gent, amb totes les seves martingales.

NICOLE I sobretot aquest galifardeu de mestre d’armes, que m’omple de pols tota la casa.

SENYOR JOURDAIN Caram, us ha agafat fort amb aquest mestre d’armes. Ara mateix et faré veure la teva impertinència. (Fa portar els florets i en dona un a Nicole.) Té. Raó demostrativa, la línia del cos. Quan ataques en quarta, només has de fer això, i quan ataques en tercera, només has de fer això altre. És la manera que mai no et matin. ¿I que no és maco tenir aquesta seguretat quan et bats amb algú? Au, ataca’m una mica per mostra.

NICOLE I bé, què?

(Nicole li tira diverses estocades.)

SENYOR JOURDAIN Ei, a poc a poc! Suaument, diantre! Mala pècora!

NICOLE Vós m’heu dit que ataqués.

SENYOR JOURDAIN Sí, però tu m’ataques en tercera, abans d’atacar en quarta, i no tens paciència per deixar-me parar.

SENYORA JOURDAIN Sou boig, marit meu, amb totes les vostres fantasies, i això us ha vingut d’ençà que us va agafar la dèria de freqüentar la noblesa.

SENYOR JOURDAIN Quan freqüento la noblesa, demostro el meu discerniment, i això és més maco que freqüentar la vostra burgesia.

SENYORA JOURDAIN Oi tant, com hi ha món! S’hi guanya d’allò més, freqüentant els vostres nobles, i ja heu fet un bon negoci amb aquest gran senyor comte que tant us ha encaterinat.

SENYOR JOURDAIN Prou! Penseu el que dieu. ¿Ja sabeu bé, muller meva, que no sabeu de qui parleu, quan parleu d’ell? És una persona més important del que us penseu, un senyor molt considerat a la cort, i que parla amb el rei així com us parlo jo. ¿No és una cosa d’allò més honorable que la gent vegi venir tan sovint a casa meva una persona d’aquesta categoria, que m’anomena el seu estimat amic, i em tracta com si fos el seu igual? Té amb mi unes bondats que no endevinaríeu mai, i davant de tothom em fa tants afalacs que jo mateix n’estic confós.

SENYORA JOURDAIN Sí, té amb vós moltes bondats, i us fa grans afalacs, però us manlleva els diners.

SENYOR JOURDAIN I què? ¿Que no m’honora, prestar diners a un home de semblant condició? ¿I podria fer menys per un senyor que m’anomena el seu estimat amic?

SENYORA JOURDAIN I aquest senyor, què fa per vós?

SENYOR JOURDAIN Coses que sorprendrien tothom, si se sabessin.

SENYORA JOURDAIN I què, doncs?

SENYOR JOURDAIN Prou! No em puc explicar. Basta saber que, si li he prestat diners, me’ls tornarà prou, i abans de no gaire.

SENYORA JOURDAIN Sí, espereu-vos assegut.

SENYOR JOURDAIN Oi tant! Que no m’ho ha dit ell mateix?

SENYORA JOURDAIN Sí, sí: no hi mancarà pas.

SENYOR JOURDAIN Me n’ha donat paraula de gentilhome.

SENYORA JOURDAIN Romanços!

SENYOR JOURDAIN Vaja, sou ben obstinada, muller meva. Us dic que complirà la paraula, n’estic ben segur.

SENYORA JOURDAIN I jo estic segura que no, i que tots els afalacs que us fa són només per entabanar-vos.

SENYOR JOURDAIN Calleu: aquí el tenim.

SENYORA JOURDAIN Només ens faltava això. Deu venir a demanar-vos un altre préstec. Quan el veig, em sembla que ja he begut oli.

SENYOR JOURDAIN Calleu, us dic.





ESCENA 4


Dorant, senyor Jourdain, senyora Jourdain, Nicole

DORANT Estimat amic meu, senyor Jourdain, com esteu?

SENYOR JOURDAIN Molt bé, senyor, per servir-vos humilment.

DORANT I la senyora Jourdain, aquí present, com està?

SENYORA JOURDAIN La senyora Jourdain està com pot.

DORANT I doncs, senyor Jourdain? Aneu d’allò més ben guarnit!

SENYOR JOURDAIN Ja ho veieu.

DORANT Feu molta patxoca, amb aquest vestit. Els joves de la cort no fan pas tant de goig com vós.

SENYOR JOURDAIN Bé, bé.

SENYORA JOURDAIN (A part.) El grata allà on té picor.

DORANT Gireu-vos. És d’allò més elegant.

SENYORA JOURDAIN (A part.) Sí, tan ximple per darrere com per davant.

DORANT A fe meva, senyor Jourdain, ja tenia una estranya impaciència per veure-us. Vós sou l’home que considero més del món, i encara aquest matí parlava de vós a la cambra del rei.

SENYOR JOURDAIN Em feu molt d’honor, senyor. (A la senyora Jourdain.) A la cambra del rei!

DORANT Au, cobriu-vos.

SENYOR JOURDAIN Senyor, sé molt bé el respecte que us dec.

DORANT Déu meu, cobriu-vos! Res de cerimònies entre nosaltres, us ho prego.

SENYOR JOURDAIN Senyor…

DORANT Cobriu-vos, us dic, senyor Jourdain: sou amic meu.

SENYOR JOURDAIN Senyor, soc servidor vostre.

DORANT Jo no em cobriré si vós no us cobriu.

SENYOR JOURDAIN M’estimo més ser descortès que importú.

DORANT Soc deutor vostre, com sabeu.

SENYORA JOURDAIN (A part.) Sí, massa que ho sabem.

DORANT Vós m’heu prestat diners generosament en més d’una ocasió, i sens dubte us heu guanyat la meva gratitud més fonda.

SENYOR JOURDAIN Senyor, feu broma.

DORANT Però jo sé tornar allò que em presten, i reconèixer els favors que em fan.

SENYOR JOURDAIN No ho dubto gens, senyor.

DORANT Vull tancar aquest afer amb vós, i vinc doncs perquè passem comptes.

SENYOR JOURDAIN (A part a la senyora Jourdain.) Què us sembla, muller meva? Ja veieu la vostra impertinència.

DORANT Soc amic de pagar els deutes tan aviat com puc.

SENYOR JOURDAIN (A part a la senyora Jourdain.) Ja us ho deia, jo.

DORANT A veure quant us dec.

SENYOR JOURDAIN (A part a la senyora Jourdain.) Què me’n dieu, ara, de les vostres ridícules sospites?

DORANT Us recordeu bé de tots els diners que m’heu deixat?

SENYOR JOURDAIN Crec que sí. N’he fet una petita memòria. Aquí la teniu. Lliurats a vós, una vegada, dos-cents lluïsos.

DORANT És ben cert.

SENYOR JOURDAIN Una altra vegada, cent vint.

DORANT Sí.

SENYOR JOURDAIN I una altra vegada, cent quaranta.

DORANT Teniu raó.

SENYOR JOURDAIN Aquestes tres partides fan quatre-cents lluïsos, que valen cinc mil seixanta lliures.

DORANT El compte està molt bé. Cinc mil seixanta lliures.

SENYOR JOURDAIN Mil vuit-centes lliures al vostre plomaller.

DORANT Justament.

SENYOR JOURDAIN Dues mil set-centes vuitanta lliures al vostre sastre.

DORANT Ben cert.

SENYOR JOURDAIN Quatre mil tres-centes setanta-nou lliures, dotze sous i vuit diners al vostre proveïdor.

DORANT Bé, sí. Dotze sous i vuit diners: molt ben comptat.

SENYOR JOURDAIN I mil set-centes quaranta-vuit lliures, set sous i quatre diners al vostre baster.

DORANT Tot això és cert. Quant fa, tot plegat?

SENYOR JOURDAIN La suma total puja a quinze mil vuitcentes lliures.

DORANT La suma total és justa: quinze mil vuit-centes lliures. Afegiu-hi dues-centes pistoles que em donareu ara, i així farà justament divuit mil francs, que us pagaré un dia d’aquests.

SENYORA JOURDAIN (A part al senyor Jourdain.) Què, ho havia endevinat o no?

SENYOR JOURDAIN Silenci!

DORANT Us incomodarà, donar-me això que us dic?

SENYOR JOURDAIN No, i ara!

SENYORA JOURDAIN (A part al senyor Jourdain.) Aquest home us pren per una vaca lletera.

SENYOR JOURDAIN Calleu.

DORANT Si us incomoda, n’aniré a buscar en una altra banda.

SENYOR JOURDAIN No, senyor.

SENYORA JOURDAIN (A part al senyor Jourdain.) No estarà content fins que us hagi arruïnat.

SENYOR JOURDAIN Calleu, us dic.

DORANT Si això us entrebanca, només m’ho heu de dir.

SENYOR JOURDAIN No gens, senyor.

SENYORA JOURDAIN (A part al senyor Jourdain.) És un autèntic entabanador.

SENYOR JOURDAIN (A part a la senyora Jourdain.) Calleu d’un cop.

SENYORA JOURDAIN (A part al senyor Jourdain.) Us xuclarà fins al darrer sou.

SENYOR JOURDAIN (A part a la senyora Jourdain.) No callareu?

DORANT Conec força gent que me’n prestarien de bon grat; però com que vós sou el meu millor amic, he cregut que us faria un tort si en demanava a algú altre.

SENYOR JOURDAIN Em feu massa honor, senyor. Vaig a buscar això que us cal.

SENYORA JOURDAIN (A part al senyor Jourdain.) Què? També li donareu això?

SENYOR JOURDAIN (A part a la senyora Jourdain.) Què hi voleu fer? ¿Voleu que refusi un home de la seva condició, que aquest matí ha parlat de mi a la cambra del rei?

SENYORA JOURDAIN (A part al senyor Jourdain.) Fugiu, sou un babau fet i pastat.





ESCENA 5


Dorant, senyora Jourdain, Nicole

DORANT Us veig tota melancòlica: què teniu, senyora Jourdain?

SENYORA JOURDAIN Que tinc el cap més gros que el puny, i això que no se m’ha inflat.

DORANT La senyoreta filla vostra, on és, que no la veig?

SENYORA JOURDAIN La senyoreta filla meva està bé allà on és.

DORANT I com va?

SENYORA JOURDAIN Va amb les dues cames.

DORANT ¿No voldríeu pas venir amb ella, un dia d’aquests, a veure la comèdia i el ballet que fan al palau del rei?

SENYORA JOURDAIN Oi tant! Tenim moltes ganes de riure. Moltes ganes, en tenim!

DORANT Penso, senyora Jourdain, que devíeu tenir molts pretendents quan éreu jove, bella i d’humor agradable com éreu.

SENYORA JOURDAIN Marededeu, senyor! ¿Que ja és una vella xaruga, la senyora Jourdain, i el cap li fa catúfols?

DORANT Ah, per Déu! Senyora Jourdain, us demano perdó. No tenia en compte que sou jove, i sovint em distrec. Us prego que em disculpeu la impertinència.





ESCENA 6


Senyor Jourdain, senyora Jourdain, Dorant, Nicole

SENYOR JOURDAIN Aquí teniu dos-cents lluïsos ben comptats.

DORANT Us asseguro, senyor Jourdain, que estic a la vostra disposició, i que friso per fer-vos servei a la cort.

SENYOR JOURDAIN Us n’estic més que obligat.

DORANT Si la senyora Jourdain vol veure el divertiment reial, li faré donar les millors localitats de la sala.

SENYORA JOURDAIN La senyora Jourdain us besa les mans.

DORANT (Baix, al senyor Jourdain.) La nostra bella marquesa, com us he fet saber per la nota, vindrà aviat pel ballet i pel convit, i l’he feta consentir a acceptar el regal que li voleu donar.

SENYOR JOURDAIN Apartem-nos una mica, ja m’enteneu.

DORANT Fa vuit dies que no us he vist, i encara no us he fet arribar notícies del diamant que em vau confiar perquè n’hi fes present en nom vostre. Però és que he tingut tots els treballs del món per vèncer el seu escrúpol, i no ha estat fins avui que s’ha decidit a acceptar-lo.

SENYOR JOURDAIN I què li ha semblat?

DORANT Meravellós. I, o molt m’enganyo o la bellesa d’aquest diamant li farà un efecte admirable en favor vostre.

SENYOR JOURDAIN Déu ho vulgui!

SENYORA JOURDAIN (A Nicole.) Un cop és amb ell, ja no pot abandonar-lo.

DORANT Li he fet valorar com cal la riquesa d’aquest present i la grandesa del vostre amor.

SENYOR JOURDAIN Aquestes bondats, senyor, m’aclaparen, i estic en la confusió més gran del món de veure una persona de la vostra categoria rebaixant-se per mi a tot això que feu.

DORANT Esteu de broma? ¿Hem d’aturar-nos en aquesta mena d’escrúpols, entre amics? Que no faríeu per mi la mateixa cosa, si se’n presentés l’ocasió?

SENYOR JOURDAIN Oi tant! I de tot cor.

SENYORA JOURDAIN (A Nicole.) Com em carrega la seva presència!

DORANT El que és jo, no miro prim, quan cal fer servei a un amic. I quan em vau fer la confidència de l’ardor que havíeu concebut per aquesta agradable marquesa que jo coneixia, ja vau veure que de seguida em vaig oferir a servir el vostre amor.

SENYOR JOURDAIN És veritat, les vostres bondats em confonen.

SENYORA JOURDAIN (A Nicole.) No se n’anirà mai?

NICOLE Els agrada estar junts.

DORANT Heu encertat la manera de tocar-li el cor: les dones estimen sobretot les despeses que feu per elles. I les vostres freqüents serenates, i els continus ramells, aquells superbs focs d’artifici damunt l’estany, el diamant que ha rebut de part vostra, i el regal que li prepareu, tot això li parla més bé en favor del vostre amor que totes les paraules que li haguéssiu pogut dir vós mateix.

SENYOR JOURDAIN No hi hauria despesa que no fes, si així podia trobar el camí del seu cor. Una dona de tanta categoria té per mi uns encants captivadors, i és un honor que compraria al preu de qualsevol cosa.

SENYORA JOURDAIN (A Nicole.) Què es deuen dir, tanta estona plegats? Acosta-t’hi dissimuladament a parar l’orella.

DORANT Ben aviat gaudireu a plaer del goig de veure-la, i els vostres ulls se’n podran satisfer a cor què vols.

SENYOR JOURDAIN Per tenir plena llibertat, he fet per manera que la meva dona vagi a dinar amb sa germana, on passarà tota la tarda.

DORANT Heu actuat amb prudència, que la vostra muller ens hauria pogut entrebancar. He donat per vós les ordres oportunes al cuiner, i he disposat totes les coses necessàries pel ballet. És una obra de la meva invenció, i si l’execució respon a la idea, estic segur que la trobaran…

SENYOR JOURDAIN (S’adona que Nicole escolta i li dona una bufetada.) Ostres, sou ben impertinent. (A Dorant.) Sortim, si us plau.





ESCENA 7


Senyora Jourdain, Nicole

NICOLE A fe, senyora, que la curiositat m’ha costat un preu; però crec que aquí hi ha gat amagat, perquè parlen d’algun negoci on no volen que hi sigueu.

SENYORA JOURDAIN No és pas d’avui, Nicole, que tinc sospites del meu marit. O vaig molt equivocada, o aquí hi ha algun amor en marxa. I ara treballo per descobrir el que pot ser. Però pensem en la noia. Tu ja saps l’amor que li té Cleont. Aquest home m’agrada i vull ajudar-lo en el festeig, i donar-li la Lucile, si puc.

NICOLE De debò, senyora, estic d’allò més contenta de saber-vos aquests sentiments. Perquè, si l’amo us agrada, a mi el criat no m’agrada pas menys, i voldria que el nostre casament es pogués fer a l’ombra del seu.

SENYORA JOURDAIN Ves-hi a parlar de part meva i digueli que em vingui a trobar de seguida, per demanar plegats la mà de la noia al meu marit.

NICOLE Hi corro, senyora, amb alegria, que no podria rebre un encàrrec més agradable. Em penso que els faré contents.





ESCENA 8


Cleont, Covielle, Nicole

NICOLE Ah, us trobo en bon moment! Soc una ambaixadora de joia, i vinc…

CLEONT Aparta’t, pèrfida, i no em vinguis a entretenir amb el teu parlar traïdor.

NICOLE És així com rebeu…?

CLEONT Aparta’t, et dic, i vés a dir ara mateix a la teva infidel mestressa que no es burlarà en sa vida del confiat Cleont.

NICOLE Quina dèria és aquesta? Covielle meu, digue’m què vol dir, això.

COVIELLE El teu Covielle, gran ximpleta! Vinga, aparta’t de davant meu, dolenta, i deixa’m en pau.

NICOLE Què? Tu també em surts…

COVIELLE Aparta’t de davant meu, et dic, i no em tornis a parlar en la vida.

NICOLE Ostres, quina mosca els ha picat, a tots dos? Anem a informar la mestressa d’aquesta història tan maca.





ESCENA 9


Cleont, Covielle

CLEONT ¿Aquesta és manera de tractar un enamorat, i l’enamorat més fidel i apassionat de tots els enamorats?

COVIELLE És una cosa espantosa, això que ens fan a tots dos.

CLEONT Jo mostro a una persona tot l’ardor i tota la tendresa que algú es pugui imaginar; no estimo res més al món que ella, i no tinc res més al cap que ella; ella em causa totes les atencions, tots els desitjos, tot el goig; només parlo d’ella, només penso en ella, només la somio a ella, només respiro per ella, el meu cor viu sencer en ella: i aquí tens la digna recompensa a tanta estimació! He estat dos dies sense veure-la, que m’han semblat dos segles espantosos: la trobo per casualitat, i el meu cor, en veure-la, se’n sent tot transportat, la joia m’esclata al rostre, volo exaltat cap a ella; i la infidel em gira la cara i passa bruscament, com si no m’hagués vist en sa vida!

COVIELLE Jo dic això mateix que vós.

CLEONT Hi deu haver res d’igual, Covielle, a aquesta perfídia de la ingrata Lucile?

COVIELLE I a aquesta, senyor, de la mala peça de la Nicole?

CLEONT Després de tants sacrificis ardents, sospirs i promeses com he fet als seus encants!

COVIELLE Després de tants assidus homenatges, sol·li ci tuds i serveis com li he fet a la cuina!

CLEONT Tantes llàgrimes com li he abocat als genolls!

COVIELLE Tantes galledes d’aigua com li he tret del pou!

CLEONT Tanta passió com li he mostrat estimant-la més que a mi mateix!

COVIELLE Tanta calor com he suportat girant-li l’ast al foc!

CLEONT Em defuig amb menyspreu!

COVIELLE Em gira l’esquena amb desvergonyiment.

CLEONT És una perfídia digna dels pitjors càstigs.

COVIELLE És una traïció mereixedora de mil bufes.

CLEONT Que no et passi pel cap, t’ho prego, de parlar-me mai més en favor seu.

COVIELLE Jo, senyor? Déu me’n guard!

CLEONT No em vinguis a excusar l’acció d’aquesta infidel.

COVIELLE No en tingueu pas por.

CLEONT Perquè, saps?, tots els teus discursos per defensar-la no serviran de res.

COVIELLE Qui hi pensa?

CLEONT Vull conservar tot el ressentiment contra ella, i trencar-hi tota relació.

COVIELLE Hi estic d’acord.

CLEONT Aquest senyor comte que va a casa seva potser li cau a l’ull. I la seva ànima, prou que ho veig, es deixa enlluernar pel llinatge. Però a mi em convé, pel meu honor, prevenir l’esclat de la seva inconstància. Vull fer tants passos com ella cap al canvi on la veig afanyar-se, per no deixar-li tota la glòria d’abandonar-me.

COVIELLE Molt ben dit. I jo m’avinc pel meu cantó amb tots els vostres sentiments.

CLEONT Dona la mà al meu despit, i secunda la meva resolució contra totes les escorrialles d’amor que em poguessin parlar a favor d’ella. Digue-me’n, te’n conjuro, tot el mal que puguis; fes-me una pintura de la seva persona que me la faci menyspreable; i assenyala’m bé, per fer-me-la avorrir, tots els defectes que li puguis veure.

COVIELLE Ella, senyor? Una bonica babarota, una estarrufada feta i pastada, que no sé com us ha inspirat tant d’amor! No li veig res que no sigui mediocre, i trobareu cent persones que seran més dignes de vós. Per començar, té els ulls petits.

CLEONT Això és veritat, té els ulls petits. Però els té plens de foc: són els més brillants, els més penetrants del món, els més commovedors que es puguin veure.

COVIELLE Té la boca grossa.

CLEONT Sí, però hi llueixen unes gràcies que no tenen altres boques. I aquesta boca, només de veure-la, ja inspira desig: és la més atractiva i amorosa del món.

COVIELLE Com a alta, no n’és pas gaire.

CLEONT No, però és graciosa i ben feta.

COVIELLE Afecta molt desmenjament, tant en el parlar com en els fets.

CLEONT És cert, però ho fa amb gràcia, i té unes maneres corprenedores, amb no sé quin encant per insinuar-se dins els cors.

COVIELLE Pel que fa a l’enginy…

CLEONT Ah, d’això sí que en té, Covielle, i del més fi i delicat.

COVIELLE La conversa…

CLEONT Té una conversa encisadora.

COVIELLE Sempre està seriosa.

CLEONT T’agraden les rialletes enjogassades, les alegries desbocades? ¿I vols res de més impertinent que les dones que s’enriolen per qualsevol cosa?

COVIELLE Però finalment és capritxosa com ningú més al món.

CLEONT Sí, és capritxosa, hi estic d’acord. Però tot escau a les dones boniques, tot els ho excusem.

COVIELLE Vist com va això, ja m’adono prou que teniu intenció d’estimar-la sempre.

CLEONT Jo? M’estimaria més morir-me. I l’odiaré tant com l’he estimada.

COVIELLE I com us ho fareu, si la trobeu tan perfecta?

CLEONT Així la meva venjança serà més esclatant, així vull fer més evident la força del meu cor, per odiar-la i per deixar-la, tot i trobar-la tan bonica, tan plena d’encisos i tan amable. Aquí la tenim.





ESCENA 10


Cleont, Lucile, Covielle, Nicole

NICOLE El que és jo, n’he quedat ben escandalitzada.

LUCILE Només pot ser el que et dic, Nicole. Però aquí el tenim.

CLEONT No li vull ni parlar.

COVIELLE Jo us imitaré.

LUCILE Què és això, Cleont? Què teniu?

NICOLE Doncs què tens, Covielle?

LUCILE Quina pena us posseeix?

NICOLE Quin malhumor t’ha agafat?

LUCILE Sou mut, Cleont?

NICOLE Has perdut la paraula, Covielle?

CLEONT Això és maldat!

COVIELLE Això és de Judes!

LUCILE Ja veig que la trobada de fa una estona us ha torbat la ment.

CLEONT Ah, ah, reconeix el que ha fet!

NICOLE La nostra trobada d’aquest matí t’ha fet pujar el cabrot.

COVIELLE Ja ens endevinen la ferida.

LUCILE No és veritat, Cleont, que aquest és el motiu del vostre despit?

CLEONT Sí, pèrfida, sí que ho és, ja que hem de parlar. I us haig de dir que no us en sortireu com us penseu, de la vostra infidelitat, que vull ser el primer de trencar amb vós, i que no tindreu l’avantatge de foragitar-me. Patiré de valent, sens dubte, per vèncer l’amor que sento per vós, això em causarà moltes penes, i en sofriré un temps; però me’n sortiré, i abans em traspassaré el cor que tenir la feblesa de tornar amb vós.

COVIELLE Jo, tres quarts del mateix.

LUCILE Quant soroll per no res! Us vull dir, Cleont, la raó que aquest matí m’ha fet evitar-vos.

CLEONT No, no vull escoltar res.

NICOLE Et vull fer saber la causa que ens ha fet passar tan de pressa.

COVIELLE No vull sentir res.

LUCILE Heu de saber que aquest matí…

CLEONT No, us dic.

NICOLE Has de saber que…

COVIELLE No, traïdora.

LUCILE Escolteu.

CLEONT Res de res.

NICOLE Deixa’m dir.

COVIELLE Soc sord.

LUCILE Cleont.

CLEONT No.

NICOLE Covielle.

COVIELLE Prou.

LUCILE Pareu.

CLEONT Romanços.

NICOLE Escolta’m.

COVIELLE Punyetes.

LUCILE Un moment.

CLEONT De cap manera.

NICOLE Una mica de paciència.

COVIELLE Trumlalà!

LUCILE Dues paraules.

CLEONT No, hem acabat.

NICOLE Un mot.

COVIELLE Tractes acabats.

LUCILE Doncs bé, si no em voleu escoltar, quedeu-vos amb el vostre pensament i feu el que us plagui.

NICOLE Si ho vols així, pren-t’ho tot com vulguis.

CLEONT Vejam, doncs, la raó de tan bona rebuda.

LUCILE Ara ja no tinc ganes de dir-ho.

COVIELLE Explica’ns una mica aquesta història.

NICOLE Ja no te la vull explicar, au.

CLEONT Digueu-me…

LUCILE No, no vull dir res.

COVIELLE Conta’m…

NICOLE No, no conto res.

CLEONT Si us plau.

LUCILE No, us dic.

COVIELLE Per caritat.

NICOLE Res de res.

CLEONT Us ho prego.

LUCILE Deixeu-me.

COVIELLE T’hi conjuro.

NICOLE Aparta’t.

CLEONT Lucile.

LUCILE No.

COVIELLE Nicole.

NICOLE No res.

CLEONT En nom dels déus!

LUCILE No vull.

COVIELLE Parla’m.

NICOLE De cap manera.

CLEONT Aclariu-me els dubtes.

LUCILE No, no ho faré pas.

COVIELLE Guareix-me l’ànima.

NICOLE No, no em plau.

CLEONT Doncs bé, ja que teniu tan poca cura de treure’m de pena, i de justificar el tractament indigne que heu dispensat al meu ardor, sapigueu que em veieu, ingrata, per última vegada, i que me’n vaig lluny de vós a morir de dolor i d’amor.

COVIELLE El que és jo, seguiré els seus passos.

LUCILE Cleont.

NICOLE Covielle.

CLEONT Eh?

COVIELLE Sí?

LUCILE On aneu?

CLEONT On us he dit.

COVIELLE Ens n’anem a morir.

LUCILE Aneu a morir, Cleont?

CLEONT Sí, cruel, ja que així ho voleu.

LUCILE Jo, voler que vós moriu?

CLEONT Sí, així ho voleu.

LUCILE Qui us ho ha dit?

CLEONT No és voler-ho, no voler-me dissipar les sospites?

LUCILE I és culpa meva? Si vós m’haguéssiu volgut escoltar, us hauria dit que l’aventura de la qual us planyeu l’ha causada aquest matí la presència d’una vella tia, que pretén de totes passades que la sola proximitat d’un home deshonra una noia, i que ens sermoneja perpètuament sobe aquesta qüestió, i ens representa tots els homes com dimonis que hem de defugir.

NICOLE Vet aquí tot el secret de la cosa.

CLEONT No m’enganyeu, Lucile?

COVIELLE No m’engalipes?

LUCILE No hi ha res de més cert.

NICOLE És la cosa tal qual.

COVIELLE Ens donem per vençuts, amb això?

CLEONT Ah, Lucile! Amb un sol mot d’aquesta boca, si en sabeu d’apaivagar coses dins aquest cor! I que fàcilment que ens deixem persuadir per qui estimem!

COVIELLE Que fàcilment ens estoven aquest diantre d’animals!





ESCENA 11


Senyora Jourdain, Cleont, Lucile, Covielle, Nicole

SENYORA JOURDAIN Estic molt contenta de veure-us, Cleont, i arribeu ben bé al punt. El meu marit ara ve; aprofiteu l’ocasió per demanar-li la mà de Lucile.

CLEONT Ah, senyora, que dolç que em sona això que heu dit! I com m’afalaga els anhels! Podria rebre una ordre més encantadora? Un favor més preciós?





ESCENA 12


Senyor Jourdain, senyora Jourdain, Cleont, Lucile, Covielle, Nicole

CLEONT Senyor, no he volgut servir-me de ningú per fer-vos una petició que porto de cap de fa molt de temps. M’afecta prou per encarregar-me’n jo mateix, i sense més embuts, us diré que l’honor de ser el vostre gendre és un favor gloriós que us prego que em concediu.

SENYOR JOURDAIN Abans de donar-vos resposta, senyor, us prego que em digueu si sou gentilhome.

CLEONT Senyor, sembla que quasi ningú no dubta gaire davant d’aquesta pregunta. Gasten la paraula molt fàcilment. No tenen cap escrúpol per servir-se’n, i el costum d’avui sembla autoritzar-ne el furt. Per part meva, us confesso que sobre aquesta qüestió tinc uns sentiments una mica més delicats: trobo que tota impostura és indigna d’un home honrat, i que és una covardia disfressar el que el Cel ens ha fet néixer, presentar-se als ulls de la gent sota un títol manllevat, voler passar pel que no som. He nascut de pares, sens dubte, que han tingut càrrecs honorables. M’he guanyat en les armes l’honor de sis anys de servei, i tinc prou béns per mantenir en societat un rang prou passador. Tot i això, però, no vull donar-me un nom que d’altres, al meu lloc, es creurien amb dret de pretendre, i us diré francament que no soc pas gentilhome.

SENYOR JOURDAIN Xoqueu la mà: la meva filla no és per vós.

CLEONT Com?

SENYOR JOURDAIN Si no sou gentilhome, no tindreu la meva filla.

SENYORA JOURDAIN Què voleu dir, doncs, amb aquest gentilhome? Que som descendents de la costella de sant Lluís, nosaltres?

SENYOR JOURDAIN Calleu, muller meva, que ja us veig a venir.

SENYORA JOURDAIN Que no venim tots dos de la bona burgesia?

SENYOR JOURDAIN Ja ha sortit el parlar destraler!

SENYORA JOURDAIN El vostre pare no era comerciant, igual que el meu?

SENYOR JOURDAIN Mala pesta de dona! Sempre amb la mateixa. Si el vostre pare era comerciant, pitjor per ell; però el que és del meu, només ho diuen els malinformats. Tot el que jo us haig de dir és que vull tenir un gendre gentilhome.

SENYORA JOURDAIN El que convé a la vostra filla és un marit que faci per ella, i li cal més un home honrat, ric i ben plantat, que no pas un gentilhome pelacanyes i malgirbat.

NICOLE És veritat. El fill del gentilhome del nostre poble és el pitjor sapastre i el tocacampanes més ruc que jo hagi vist mai.

SENYOR JOURDAIN Calleu, impertinent. Sempre us fiqueu a la conversa. Jo ja tinc prou fortuna per la meva filla; només em falta l’honor, i jo la vull fer marquesa.

SENYORA JOURDAIN Marquesa?

SENYOR JOURDAIN Sí, marquesa.

SENYORA JOURDAIN Ai, senyor! Déu nos en guard!

SENYOR JOURDAIN Això és cosa decidida.

SENYORA JOURDAIN És una cosa que jo no consentiré mai. Les aliances amb algú de més categoria sempre comporten inconvenients desagradables. No vull un gendre que pugui retreure a la meva filla la condició dels seus pares, i que tingui criatures que es donin vergonya de dir-me àvia. Si la noia vingués a visitar-me amb pompa de gran dama, i es descuidés de saludar algú del barri, de seguida sentiríem dir cent ximpleries. «¿Veieu, dirien, aquesta senyora Marquesa que es dona tants aires de grandesa? És la filla del senyor Jourdain, que de petita estava ben contenta de jugar a senyores amb nosaltres. No ha estat sempre tan tibada com ara, i els seus dos avis venien roba al portal de Saint-Innocent.[42] Van fer una bona fortuna pels seus fills, que ara potser paguen ben cara a l’altre món, perquè no es guanyen tantes riqueses amb la simple honradesa». No vull aquestes xerrameques, i vull un home, en una paraula, que em sàpiga grat de la meva filla, i a qui jo pugui dir: «Seieu aquí, gendre, i dineu amb mi».

SENYOR JOURDAIN Voler-se quedar en la baixesa és un sentiment de pobresa d’esperit. No em repliqueu més: la meva filla serà marquesa a desgrat de qui sigui; i si em feu empipar, la faré duquessa.

SENYORA JOURDAIN Cleont, no perdeu coratge, encara. (A Lucile.) Seguiu-me, filla, i veniu a dir al pare decididament que si no l’aconseguiu, no us voleu casar amb ningú.





ESCENA 13


Cleont, Covielle

COVIELLE Si que heu fet un bon negoci, amb els vostres bons sentiments!

CLEONT Què volies? D’això me’n faig un escrúpol que l’exemple del món no em podrà vèncer.

COVIELLE Feu broma, de prendre-us seriosament un home com aquest? Que no veieu que és boig? I què us costava acomodar-vos a les seves quimeres?

CLEONT Tens raó; però no he cregut que calgués passar les seves proves de noblesa per ser gendre del senyor Jourdain.

COVIELLE Ha, ha, ha!

CLEONT De què rius?

COVIELLE D’una pensada que he tingut per entabanar el nostre home, i fer-vos obtenir el que desitgeu.

CLEONT Com?

COVIELLE És una idea tota divertida.

CLEONT Com és, doncs?

COVIELLE No fa gaire s’ha fet una mascarada que encaixa aquí com l’anell al dit, i ara pretenc fer-la entrar en una burla que podem gastar al nostre barret de rialles. Tot això put a farsa, però amb ell ens podem arriscar a qualsevol cosa, no cal mirar gaire prim, que el que és ell hi farà el seu paper de meravella, i caurà de quatre grapes en totes les facècies que li parem. Ja tinc els actors i el vestuari a punt: només m’heu de deixar fer.

CLEONT Però fes-me’n cinc cèntims…

COVIELLE Us instruiré de tot plegat. Retirem-nos, que ja ve.





ESCENA 14


Senyor Jourdain, lacai

SENYOR JOURDAIN Què dimonis és, tot això? Només em saben retreure els grans senyors, i jo no veig res més bonic que freqüentar els grans senyors: entre ells només hi trobeu honor i civilitat. I encara que m’hagués costat dos dits de la mà, voldria haver nascut comte o marquès.

LACAIS Senyor, ha arribat el senyor comte, i una dama que porta de bracet.

SENYOR JOURDAIN Déu meu, si encara haig de donar unes quantes ordres! Digue’ls que vinc de seguida.





ESCENA 15


Dorimena, Dorant, lacai

LACAIS El senyor diu que serà aquí de seguida.

DORANT Està bé.

DORIMENA No ho sé, Dorant, em sembla que faig un pas estrany, deixant-me portar per vós en una casa on no conec ningú.

DORANT ¿Doncs quin lloc voleu, senyora, que el meu amor esculli per obsequiar-vos, si per defugir l’escàndol no voleu ni casa vostra ni casa meva?

DORIMENA ¿Però no trobeu que ja em comprometo insensiblement, cada dia, rebent testimonis massa evidents de la vostra passió? Per més que em defensi d’aquestes coses, vós fatigueu la meva resistència, i gasteu una tossuderia tan cortesa que em feu avenir fàcilment a tot allò que us plau. Van començar les visites freqüents; després van venir les declaracions, que van fer seguir les serenates i els obsequis al camp, i finalment els presents. A tot això, jo m’hi he oposat, però vós no us descoratgeu i, de mica en mica, venceu les meves resolucions. El que és jo, ja no puc respondre de res, i crec que al final em fareu anar al matrimoni, tant que ja me n’havia allunyat.

DORANT A fe de món, senyora, ja hi hauríeu de ser! Sou viuda i només depeneu de vós. Jo soc senyor de mi i us estimo més que la meva vida. Per què no hauríeu de ser la meva benaurança des d’ara mateix?

DORIMENA Déu meu, Dorant, es necessiten moltes qualitats a totes dues bandes per viure feliçment plegats! Les dues persones més enraonades del món tenen sovint treballs per aconseguir aquesta unió que els satisfaci del tot.

DORANT Feu broma, senyora, imaginant-hi tantes dificultats; i l’experiència que vós heu tingut no conclou res per tots els altres.

DORIMENA En fi, jo torno a la de sempre: les despeses que us veig fer per mi m’inquieten per dues raons; l’una és que em comprometen més del que jo voldria; i l’altra, que estic segura, i amb això no us vull desplaure, que no les feu sense que us facin anar malament. I això, jo no ho vull.

DORANT Ah, senyora, només són bagatel·les! I no és pas això…

DORIMENA Sé el que dic; i, entre altres coses, el diamant que m’heu forçat a acceptar és d’un preu…

DORANT Ah, senyora, per favor! No doneu tant de valor a una cosa que el meu amor troba indigna de vós, i consentiu… Aquí ve l’amo de la casa.





ESCENA 16


Senyor Jourdain, Dorimena, Dorant, lacai

SENYOR JOURDAIN (Després de fer dues reverències, trobant se massa a prop de Dorimena.) Una mica més enllà, senyora.

DORIMENA Com?

SENYOR JOURDAIN Un pas enllà, si us plau.

DORIMENA Què voleu dir?

SENYOR JOURDAIN Que reculeu una mica, a la tercera.

DORANT Senyora, el senyor Jourdain sap estar en societat.

SENYOR JOURDAIN Senyora, és per mi una glòria ben gran de veure’m prou afortunat per gaudir la joia de rebre el goig que hàgiu tingut la bondat d’acordar-me la gràcia de fer-me l’honor d’honorar-me amb el favor de la vostra presència; i si també tingués el mèrit per merèixer un mèrit com el vostre, i que el Cel… envejós de la meva sort… m’hagués concedit… l’avantatge de veure’m digne… de les…

DORANT Senyor Jourdain, ja n’hi ha prou: a la senyora no li plauen els grans compliments, i ja sap que sou home d’enginy. (Baix, a Dorimena.) És un bon burgès d’allò més ridícul en les seves maneres, com podeu veure.

DORIMENA (Baix, a Dorant.) No costa gaire d’adonar-se’n.

DORANT Senyora, us presento el millor dels meus amics.

SENYOR JOURDAIN Em feu massa honor.

DORANT Un home galant com ell sol.

DORIMENA Li tinc molta estima.

SENYOR JOURDAIN Encara no he fet res, senyora, per merèixer aquesta gràcia.

DORANT (Baix, al senyor Jourdain.) Guardeu-vos, però, de parlar-li del diamant que li heu donat.

SENYOR JOURDAIN (Baix, a Dorant.) No li puc demanar tan sols què li sembla?

DORANT (Baix, al senyor Jourdain.) I ara! Guardeu-vos-en bé: això seria groller per part vostra. I si voleu actuar com un home galant, heu de fer com si no fóssiu vós qui li ha fet aquest present. (Alt.) El senyor Jourdain, senyora, diu que està encantat de veure-us a casa seva.

DORIMENA Em fa molt d’honor.

SENYOR JOURDAIN (Baix, a Dorant.) Com us estic obligat, senyor, que li parleu així per mi!

DORANT (Baix, al senyor Jourdain.) M’ha costat Déu i ajuda fer-la venir.

SENYOR JOURDAIN (Baix, a Dorant.) No sé pas com donar-vos-en les gràcies.

DORANT Diu, senyora, que us troba la persona més encantadora del món.

DORIMENA Massa favor em fa.

SENYOR JOURDAIN Senyora, sou vós qui fa els favors, i…

DORANT Anem pel dinar.

LACAIS Tot està a punt, senyor.

DORANT Anem a entaular-nos, doncs, i que facin venir els músics.

(Sis cuiners, que han preparat el banquet, ballen plegats, i fan

així el tercer intermedi. Després d’això, porten una taula ple-

na de menges diverses.)





ACTE IV





ESCENA 1


Dorimena, Dorant, senyor Jourdain, dos músics, una música, un lacai

DORIMENA Oh, Dorant, això és un banquet realment magnífic!

SENYOR JOURDAIN Feu broma, senyora, que jo voldria que fos més digne de ser-vos ofert. (S’entaulen tots.)

DORANT El senyor Jourdain té raó, senyora, de parlar així, i jo li agraeixo molt que us faci tan bé els honors de casa seva. Estic d’acord amb ell que el dinar no és digne de vós. Com que soc jo qui l’ha encarregat, i com que no tinc sobre aquesta matèria els coneixements dels nostres amics, no teniu aquí un banquet gaire sofisticat, i hi trobareu incongruències de bona cuina i barbarismes de bon gust. Si n’hagués tingut cura Damís, tot estaria dins de les regles; hi hauria pertot elegància i erudició, i ell no deixaria de cantar-vos les excel·lències de cadascun dels elements de l’àpat que us donaria, i us faria admetre la seva alta capacitat en la ciència dels bons talls, i us parlaria d’un pa cuit al punt, ben daurat tot ell, inflat de crosta pertot, tendrament cruixent a la dent; d’un vi de cos vellutat, tocat d’un punt de verdor sense ser dominant; d’un carrat de moltó metxat de julivert; d’una llonza de vedella de Rouen, així de llarga, blanca, delicada, i que entre les dents és una autèntica pasta d’ametlles; de perdius amb una salsa de tòfona sorprenent; i de la seva obra mestra, una sopa de brou perlada, sostinguda per un gros indiot tendre flanquejat de colomins, i coronada amb cebes blanques, maridades amb xicoira. Però jo us haig de confessar la meva ignorància; i com el senyor Jourdain ha dit molt bé, voldria que el dinar fos més digne de ser-vos ofert.

DORIMENA A aquest compliment només hi responc menjant com faig.

SENYOR JOURDAIN Ah, quines mans tan boniques!

DORIMENA Les mans són mediocres, senyor Jourdain; però vós us referiu al diamant, que és molt bonic.

SENYOR JOURDAIN Jo, senyora? Déu me’n guard, de referir-m’hi! No seria gaire galant, això, i el diamant és ben poca cosa.

DORIMENA Sou massa primmirat.

SENYOR JOURDAIN Sou massa bondadosa…

DORANT Vinga, doneu vi al senyor Jourdain, i a aquests senyors, que ens faran la mercè de cantar-nos una cançó de beure.

DORIMENA L’amaniment de la música és una manera meravellosa d’assaonar un bon àpat, i aquí m’hi trobo admirablement regalada.

SENYOR JOURDAIN Senyora, no és…

DORANT Senyor Jourdain, prestem atenció a aquests senyors; el que ens diran valdrà molt més que tot el que poguéssim dir nosaltres.

Els músics i la música agafen gots, canten dues cançons de beure, acompanyats per tota l’orquestra.





PRIMERA CANÇÓ DE BEURE


Un ditet, Philis meva, per començar a rondar.

Ah, una copa en mans vostres, quants encants irradia!

Vós i el vi us manlleveu l’artilleria,

i em sento per tots dos l’amor multiplicar:

entre ell i vós i jo, jurem-nos, benvolguda,

una ardor sostinguda.

Quan us mulla la boca, ell rep tot d’atractius,

i alhora us veig la boca d’allò més embellida.

Ah, l’un de l’altra em fa sentir la crida,

i de vós, tant com d’ell, m’engato a glops ben vius:

entre ell i vós i jo, jurem-nos, benvolguda,

una ardor sostinguda.





SEGONA CANÇÓ DE BEURE


Bevem, amics del cor, bevem!

El temps que fuig ens hi convida;

aprofitem la vida

tan bé com sapiguem.

Quan l’ona negra ens forci a jeure,

adéu vi, adéu amors, bon vent!

Afanyem-nos a beure:

no es beu eternament.

Que debatin els carallots

sobre la joia de la vida;

la nostra apologia

l’aboca dins els gots.

La fortuna, el saber i el deure

no calmen els pitjors neguits,

i és just en el bon beure

que es donen els delits.

Vinga, vi per tothom, aboqueu-lo de nou,

més vi, xicots, més vi, fins que el cor digui prou.

DORIMENA No crec que es pugui cantar millor, i tot plegat és francament bonic.

SENYOR JOURDAIN Aquí, senyora, jo hi veig una cosa encara més bonica.

DORIMENA Vaja, el senyor Jourdain és més galant del que em pensava!

DORANT I doncs, senyora! Per qui havíeu pres el senyor Jourdain?

SENYOR JOURDAIN Jo voldria que em prengués pel que dic.

DORIMENA Hi torna!

DORANT (A Dorimena.) No el coneixeu.

SENYOR JOURDAIN Ja em coneixerà quan a ella li plagui.

DORIMENA Oh, em dono!

DORANT És home de tenir sempre la resposta a punt. Però no veieu que el senyor Jourdain, senyora, es menja tots els talls que heu tocat?

DORIMENA El senyor Jourdain és un home que em captiva.

SENYOR JOURDAIN Si pogués captivar-vos el cor, seria…





ESCENA 2


Senyora Jourdain, senyor Jourdain, Dorimena, Dorant, músics, una música, lacais

SENYORA JOURDAIN Ah, caram, si que hi trobo bona companyia, aquí! I ja veig ben bé que no m’hi esperaven. Així ¿és per aquest bell afer, senyor marit meu, que heu tingut tanta pressa a enviar-me a dinar a casa de ma germana? Acabo de veure un teatre a baix, i aquí hi veig un banquet de noces. Ja veig com gasteu els vostres cabals! ¿I és així com festegeu les dames en absència meva, i els oferiu música i comèdia, mentre a mi m’envieu a passeig?

DORANT Què voleu dir, senyora Jourdain? I quines fantasies són aquestes? ¿Qui us ha ficat al cap que el vostre marit gasti els seus cabals, i que sigui ell qui fa aquest obsequi a la senyora? Sapigueu que soc jo, si us plau; que ell no fa més que prestar-me el casal; i que hauríeu d’anar més amb compte amb les coses que dieu.

SENYOR JOURDAIN Sí, impertinent, és el senyor comte qui ofereix tot això a la senyora, que és una persona d’alt llinatge. Ell em fa l’honor de manllevar-me la casa i de voler que l’hi acompanyi.

SENYORA JOURDAIN Tot això són romanços: jo ja sé el que sé.

DORANT Poseu-vos, senyora Jourdain, unes ulleres millors.

SENYORA JOURDAIN No n’haig de fer res, d’unes ulleres, senyor, que hi veig prou clar; ja fa temps que m’ensumo certes coses, i no soc pas beneita. I per un gran senyor com vós, és ben infame això que feu de donar corda a les ximpleries del meu marit. I vós, senyora, no és bonic ni honest, per una gran dama, això que feu de sembrar la discòrdia en una casa i de permetre que el meu marit s’enamori de vós.

DORIMENA Què vol dir, doncs, tot això? Vaja, Dorant, quina burla, exposar-me a les absurdes visions d’aquesta extravagant!

DORANT (Seguint Dorimena, que se’n va.) Ep, senyora! On aneu tan de pressa, senyora?

SENYOR JOURDAIN Senyora! Senyor comte, presenteu-li les meves excuses, i feu per manera que torni… Ah, que en sou d’impertinent! Aquí teniu les vostres boniques dèries: veniu a afrontar-me davant de tothom, i feu fora de casa meva les persones de llinatge.

SENYORA JOURDAIN Ja me’n ric, jo, del seu llinatge.

SENYOR JOURDAIN No sé pas què m’atura, maleïda, de trencar-vos el cap amb les restes del banquet que heu vingut a esguerrar. (Els lacais s’enduen la taula.)

SENYORA JOURDAIN (Sortint.) Me’n ric, de tot això. Són els meus drets, el que jo defenso, i totes les dones estarien amb mi.

SENYOR JOURDAIN Feu bé d’esquivar la meva ràbia. Ha arribat en el pitjor moment. Jo que estava de vena per dir coses boniques, i que no m’havia sentit mai tan fi. Què és, això?





ESCENA 3


Covielle, disfressat, senyor Jourdain, lacais

COVIELLE Senyor, no sé si tinc l’honor de ser-vos conegut.

SENYOR JOURDAIN No, senyor.

COVIELLE Jo us he vist que no éreu pas més alt que això.

SENYOR JOURDAIN A mi!

COVIELLE Sí, éreu el nen més bufó del món, i totes les senyores us agafaven en braços per besar-vos.

SENYOR JOURDAIN Per besar-me!

COVIELLE Sí. Jo era molt amic del vostre difunt senyor pare.

SENYOR JOURDAIN Del meu difunt senyor pare!

COVIELLE Sí. Era un gentilhome d’allò més honorable.

SENYOR JOURDAIN Com dieu?

COVIELLE Dic que era un gentilhome d’allò més honorable.

SENYOR JOURDAIN El meu pare!

COVIELLE Sí.

SENYOR JOURDAIN El coneixíeu gaire?

COVIELLE Ja ho crec.

SENYOR JOURDAIN I el coneixíeu com a gentilhome?

COVIELLE Oi tant!

SENYOR JOURDAIN Doncs no sé pas com és feta, la gent.

COVIELLE Com?

SENYOR JOURDAIN Hi ha ximples que s’entesten a dir que era comerciant.

COVIELLE Ell, comerciant? Pura maldiença: no ho va ser mai. Tot el que feia era ser d’allò més servicial i amatent; i com que era molt entès en teixits, corria a escollir-ne per totes bandes, els feia portar a casa seva, i en donava als amics per diners.

SENYOR JOURDAIN Estic encantat de coneixe-us, que així sereu testimoni que el meu pare era gentilhome.

COVIELLE Ho mantindré davant de qui sigui.

SENYOR JOURDAIN Us n’estaré molt agraït. Què us porta?

COVIELLE Després de conèixer el vostre difunt senyor pare, gentilhome honorable, com us he dit, vaig viatjar per tot el món.

SENYOR JOURDAIN Per tot el món!

COVIELLE Sí.

SENYOR JOURDAIN M’imagino que cau molt lluny, això.

COVIELLE Ben cert. Només fa quatre dies que he tornat de tots aquests llargs viatges, i per l’interès que tinc en tot allò que us concerneix, us vinc a anunciar la millor nova del món.

SENYOR JOURDAIN Quina?

COVIELLE Sabeu que el fill del Gran Turc és aquí?

SENYOR JOURDAIN Jo? No.

COVIELLE Com! Porta un seguici francament magnífic. Tothom el va a veure, i ha estat rebut en aquest país com un senyor d’importància.

SENYOR JOURDAIN A fe meva que no en sabia res!

COVIELLE El que té de bo per vós és que està enamorat de la vostra filla.

SENYOR JOURDAIN El fill del Gran Turc?

COVIELLE Sí, vol ser el vostre gendre.

SENYOR JOURDAIN Gendre meu, el fill del Gran Turc!

COVIELLE El fill del Gran Turc, gendre vostre, sí. Com que vaig anar-lo a veure, i entenc perfectament la seva llengua, va conversar amb mi; i, després d’altres parlaments, em va dir: Acciam croc soler utx alla mustaph gidelum amanahem varabini ussere carbulath,[43] és a dir: «¿No has pas vist una bella jove, que és la filla del senyor Jourdain, gentilhome parisenc?».

SENYOR JOURDAIN El fill del Gran Turc va dir això de mi?

COVIELLE Sí. I quan li vaig respondre que us coneixia particularment, i que havia vist la vostra filla: «Ah —va fer— marababà sahem»; és a dir: «Ah, com m’enamora!».

SENYOR JOURDAIN Marababà sahem vol dir «Ah, com m’enamora»?

COVIELLE Sí.

SENYOR JOURDAIN A fe de món que feu bé de dir-ho, perquè el que és jo no hauria pensat mai que marababà sahem volgués dir: «Ah, com m’enamora, aquesta noia!». Quina llengua tan admirable, aquest turc!

COVIELLE Més admirable del que us pugueu imaginar. Sabeu què vol dir cacaracamuixén?

SENYOR JOURDAIN Cacaracamuixén? No.

COVIELLE Vol dir: «Ànima meva estimada».

SENYOR JOURDAIN Cacaracamuixén vol dir «Ànima meva estimada»?

COVIELLE Sí.

SENYOR JOURDAIN Quina meravella! Cacaracamuixén. «Ànima meva estimada». Qui ho hauria dit mai? Això em confon.

COVIELLE Finalment, per acabar la meva ambaixada, us diré que ve a demanar la mà de la vostra filla; i per tenir un sogre que sigui digne d’ell, us vol fer Mamamuixí, que és una gran dignitat del seu país.

SENYOR JOURDAIN Mamamuixí?

COVIELLE Sí, Mamamuixí; és a dir, en la nostra llengua, Paladí. Paladí és un d’aquells antics… Un paladí, vaja. No hi ha res al món de més noble que això, i així vós anireu de bracet amb els més grans senyors de la terra.

SENYOR JOURDAIN El fill del Gran Turc m’honora molt, i us prego que em porteu a casa seva per fer-li els meus regraciaments.

COVIELLE Què dieu? Si ell mateix vindrà aquí.

SENYOR JOURDAIN Que vindrà aquí?

COVIELLE Sí, i ja porta tot el que cal per fer la cerimònia de la vostra dignitat.

SENYOR JOURDAIN D’això se’n diu anar per feina.

COVIELLE El seu amor no pot sofrir cap retard.

SENYOR JOURDAIN Tot el que m’amoïna aquí és que la meva filla és una caparruda que s’ha ficat al cap un tal Cleont, i jura que no es casarà amb ningú que no sigui ell.

COVIELLE Ja canviarà d’opinió quan vegi el fill del Gran Turc; i a més es dona un cas fantàstic, i és que el fill del Gran Turc s’assembla a aquest Cleont, quasi com dues gotes d’aigua. I l’amor que la noia té per l’un podrà passar fàcilment a l’altre, i… Ja el sento arribar; aquí el tenim.





ESCENA 4


Cleont, de turc, amb tres patges que li porten la capa; senyor Jourdain, Covielle, disfressat

CLEONT Ambusahim oquí boraf, Jordina, salamalequí.

COVIELLE És a dir: «Senyor Jourdain, que sigui el vostre cor tot l’any com un roser florit». Són les maneres corteses d’aquell país.

SENYOR JOURDAIN Soc humil servidor de sa Altesa Turca.

COVIELLE Carigar cambotó ustín moraf.

CLEONT Ustín ioc catamalequí basum basé al·là moran.

COVIELLE Diu «que el Cel us doni la força dels lleons i la prudència de les serps»!

SENYOR JOURDAIN Sa Altesa Turca m’honora massa, i jo li desitjo tota mena de prosperitats.

COVIELLE Ossà binamén sadoc babal·lí oracaf uram.

CLEONT Bel-men.

COVIELLE Diu que aneu de seguida amb ell a preparar-vos per la cerimònia, per tal de veure tot seguit la vostra filla, i concloure el matrimoni.

SENYOR JOURDAIN Tantes coses en dues paraules?

COVIELLE Sí, la llengua turca és així: diu molt en poques paraules. Aneu de seguida on ell desitja.





ESCENA 5


Dorant, Covielle

COVIELLE Ha, ha, ha! A fe que això és ben divertit. Quin babau! Ni que s’hagués après el paper de memòria, no el podria fer millor. Ah, ah, senyor, us prego que ens vulgueu ajudar aquí en un afer que hi té lloc.

DORANT Ah, ah, Covielle, ves qui t’hauria reconegut! Com vas guarnit?

COVIELLE Ja ho veieu, ha, ha, ha!

DORANT De què rius?

COVIELLE D’una cosa, senyor, que s’ho val ben bé.

DORANT Quina?

COVIELLE Us deixo endevinar tants cops com vulgueu, senyor, l’estratagema que fem servir amb el senyor Jourdain per inclinar-li la voluntat a donar la filla al meu amo.

DORANT No endevino l’estratagema, però endevino que farà sens dubte l’efecte volgut, ja que l’emprens tu.

COVIELLE Ja sé, senyor, que coneixeu bé la bèstia.

DORANT Explica’m de què es tracta.

COVIELLE Feu-me el favor de retirar-vos una mica més enllà per fer lloc al que ja veig venir. Vós podreu veure una part de la història, i jo ja us en contaré la resta.

La cerimònia turca per ennoblir el Burgès es fa en dansa i música, i conforma el quart intermedi.

El Muftí, quatre dervixos, sis ballarins turcs, sis músics turcs, i altres sonadors d’instruments a la turca, són els actors d’aquesta cerimònia.

El Muftí invoca Mahoma amb els dotze turcs i els quatre dervixos; després li porten el Burgès, vestit a la turca, sense turbant i sense sabre, a qui canta aquestes paraules.

EL MUFTÍ

Se ti sabir,

ti respondir;

se non sabir,

tazir, tazir.

Mi star Muftí:

ti qui star ti?

Non intendir:

tazir, tazir.[44]

El Muftí demana als turcs assistents, en la mateixa llengua,[45] de quina religió és el Burgès, i li asseguren que és musulmà. El Muftí invoca Mahoma en llengua franca, i canta les paraules següents:

EL MUFTÍ

Mahametta per Giourdina

mi pregar sera e mattina:

voler far un Paladina

de Giourdina, de Giourdina.

Dar turbanta, e dar scarcina,

con galera e brigantina,

per deffender Palestina,

Mahametta, etc.

El Muftí demana als turcs si el Burgès es mantindrà ferm en la religió musulmana, i els canta aquestes paraules:

EL MUFTÍ

Star bon Turca Giourdina?

ELS TURCS

Hi valla.

EL MUFTÍ (Balla i canta aquests mots.)

Hu la ba ba la xu ba la ba ba la da.

Els turcs responen amb els mateixos versos.

El Muftí proposa donar el turbant al Burgès, i canta les paraules següents:

EL MUFTÍ

Ti non star furba?

ELS TURCS

No, no, no.

EL MUFTÍ

Non star furfanta?

ELS TURCS

No, no, no.

EL MUFTÍ

Donar turbanta, donar turbanta.

Els turcs repeteixen tot el que ha dit el Muftí per donar el turbant al Burgès. El Muftí i els dervixos es cofen amb turbants de cerimònia, i presenten l’Alcorà al Muftí, que fa una segona invocació amb la resta de turcs assistents; després de la invocació, dona l’espasa al Burgès i canta aquestes paraules:

EL MUFTÍ

Ti star nobile, e non star fabbola.

Pigliar schiabbola.

Els turcs repeteixen els mateixos versos, amb el sabre a la mà, i sis d’ells ballen entorn del Burgès, a qui fan veure que donen diversos cops de sabre.

El Muftí ordena als turcs que bastonegin el Burgès, i canta les paraules següents:

EL MUFTÍ

Dara, dara,

Bastonnara, bastonnara.

Els turcs repeteixen els mateixos versos, i li donen uns quants cops de bastó seguint la música.

El Muftí, després d’haver-lo fet atonyinar, li diu tot cantant:

EL MUFTÍ

Non tener honta:

questa star ultima affronta.

Els turcs repeteixen els mateixos versos.

El Muftí reprèn una invocació i es retira després de la cerimònia amb tots els turcs, ballant i cantant amb diversos instruments a la turca.





ACTE V





ESCENA 1


Senyora Jourdain, senyor Jourdain

SENYORA JOURDAIN Ah, Déu meu, misericòrdia! Què és això? Quina fila! On aneu, disfressat així? És temps de màscares, potser? Parleu: què és, això? Qui us ha fargat d’aquesta manera?

SENYOR JOURDAIN Ara veieu la impertinent, parlant d’aquesta manera a un Mamamuixí!

SENYORA JOURDAIN Doncs, què?

SENYOR JOURDAIN Sí, que m’heu de mostrar respecte, ara que m’acaben de fer Mamamuixí.

SENYORA JOURDAIN Què voleu dir amb aquest Mamamuixí?

SENYOR JOURDAIN Mamamuixí, us dic. Que soc Mamamuixí.

SENYORA JOURDAIN Quina mena de bèstia és, això?

SENYOR JOURDAIN Mamamuixí, és a dir, en la nostra llengua, Paladí.

SENYORA JOURDAIN Ballarí! I teniu edat de ballar ballets?

SENYOR JOURDAIN Quina ignorant! He dit Paladí: és una dignitat de la qual m’acaben de fer la cerimònia.

SENYORA JOURDAIN De quina cerimònia parleu?

SENYOR JOURDAIN Mahameta per Jordina.

SENYORA JOURDAIN I això què vol dir?

SENYOR JOURDAIN Jordina, és a dir Jourdain.

SENYORA JOURDAIN Bé, Jourdain, i què?

SENYOR JOURDAIN Voler far un Paladina de Jordina.

SENYORA JOURDAIN Què?

SENYOR JOURDAIN Dar turbanta con galera.

SENYORA JOURDAIN Què vol dir, això?

SENYOR JOURDAIN Per deffender Palestina.

SENYORA JOURDAIN Què voleu dir, si es pot saber?

SENYOR JOURDAIN Dara dara bastonara.

SENYORA JOURDAIN Què vol dir aquesta xerrameca?

SENYOR JOURDAIN Non tener honta: questa star l’ultima affronta.

SENYORA JOURDAIN Però què diantre vol dir, tot plegat?

SENYOR JOURDAIN (Balla i canta.) Hu la ba ba la xu ba la ba ba la da.

SENYORA JOURDAIN Ai, Senyor, Déu meu! El meu marit s’ha tornat boig.

SENYOR JOURDAIN (Sortint.) A callar, insolent! Tingueu respecte al senyor Mamamuixí.

SENYORA JOURDAIN Com deu haver perdut el seny? Correm a impedir que surti. Ai, ai, és ben bé el que faltava. Només veig maldecaps per tot arreu. (Surt.)





ESCENA 2


Dorant, Dorimena

DORANT Sí, senyora, veureu la cosa més entretinguda imaginable. I no crec pas que en tot el món poguéssiu trobar un altre home tan boig com aquest. I a més, senyora, hem d’intentar afavorir l’amor de Cleont, i de donar suport a tota la seva mascarada: és un galant home que es mereix que ens interessem per ell.

DORIMENA Ja en faig molt de cas, i el noi és digne de la millor fortuna.

DORANT A més d’això, senyora, aquí tenim una nova funció de ballet, que no ens hem de deixar perdre, i cal veure si la meva idea pot arribar a bona fi.

DORIMENA Ja n’he vist uns preparatius magnífics, i són coses, Dorant, que no puc sofrir més. Sí, finalment vull impedir les vostres profusions, i per trencar la girada a totes les despeses que us veig fer per mi, he decidit casar-me de seguida amb vós. L’autèntic secret d’aquestes coses és que sempre acaben en matrimoni.

DORANT Ah, senyora, és possible que hàgiu pres per mi una decisió tan dolça?

DORIMENA És tot just per impedir que us arruïneu. Que si no, ja veig que abans de gaire no us quedaria ni un sou.

DORANT Com us agraeixo, senyora, la cura que poseu a conservar la meva fortuna! És enterament vostra, igual com el meu cor, i us en servireu de la manera que us plagui.

DORIMENA Em serviré prou de tots dos. Però aquí tenim el vostre home: fa una fila admirable.





ESCENA 3


Senyor Jourdain, Dorant, Dorimena

DORANT Senyor, venim a retre homenatge, la senyora i jo, a la vostra nova dignitat, i a alegrar-nos amb vós del casament que feu de la vostra filla amb el fill del Gran Turc.

SENYOR JOURDAIN (Després de fer reverències a la turca.)[46] Senyor, us desitjo la força de les serps i la prudència dels lleons.

DORIMENA Estic molt contenta de ser de les primeres, senyor, de venir a felicitar-vos per l’alt cim de glòria on heu ascendit.

SENYOR JOURDAIN Senyora, us desitjo tot l’any el roser florit. Us agraeixo infinitament que prengueu part en els honors que m’escauen, i tinc una gran alegria de veure-us tornar per poder-vos presentar les més humils excuses per l’extravagància de la meva muller.

DORIMENA No hi penseu més, jo li excuso una semblant actuació. El vostre cor li deu ser preciós, i no és gens estrany que la possessió d’un home com vós pugui inspirar certes alarmes.

SENYOR JOURDAIN La possessió del meu cor és una cosa que teniu ben guanyada.

DORANT Ja veieu, senyora, que el senyor Jourdain no és d’aquells que s’enceguen amb la prosperitat i que, en la seva glòria, sap reconèixer els seus amics.

DORIMENA És senyal d’una ànima d’allò més generosa.

DORANT On és Sa Altesa Turca? Voldríem, com a amics vostres, presentar-li els nostres respectes.

SENYOR JOURDAIN Aquí ve, que jo ja he fet anar a buscar la meva filla per donar-n’hi la mà.





ESCENA 4


Cleont, Covielle, senyor Jourdain, etc.

DORANT (A Cleont.) Senyor, venim a fer reverència a Vostra Altesa, com a amics del vostre senyor sogre, i a fer-li fermança amb respecte dels nostres ben humils serveis.

SENYOR JOURDAIN ¿On és el torsimany, per dir-li qui sou, i fer-li entendre el que dieu? Ja veureu com us respondrà, que parla el turc de meravella. Ep, on diantre se n’ha anat? (A Cleont.) Strouf, strif, strof, straf. El senyor és un grande segnore, grande segnore, grande segnore, i la senyora una granda dama, granda dama. Ah, ell, senyor, ell, mamamuixí francès, i la senyora, mamamuixina francesa. No puc parlar més clarament. Ah, vet aquí l’intèrpret. On aneu? Sense vós no podem dir res. Digueu-li que el senyor i la senyora són persones de gran categoria, que li venen a fer reverència, com a amics meus, i a retre-li els seus serveis. Ja veureu com respondrà.

COVIELLE Alabalà crociam accí boram alabamén.

CLEONT Catalequí tubal urín soter amaluixan.

SENYOR JOURDAIN Ho veieu?

COVIELLE Diu que la pluja de les prosperitats regui tot l’any el jardí de la vostra família!

SENYOR JOURDAIN Ja us ho havia dit prou, que parla turc.

DORANT És admirable.





ESCENA 5


Lucile, senyor Jourdain, Dorant, Dorimena, etc.

SENYOR JOURDAIN Veniu, filla, acosteu-vos, i veniu a donar la mà al senyor, que us fa l’honor de demanar-vos en matrimoni.

LUCILE I ara, pare! Com aneu guarnit? Que feu una comèdia?

SENYOR JOURDAIN No, no, no és pas cap comèdia, això, és una cosa molt seriosa, i la més rica d’honor per vós que es pugui desitjar. Aquí teniu el marit que us dono.

LUCILE A mi, pare?

SENYOR JOURDAIN Sí, a vós: vinga, allargueu-li la mà, i doneu gràcies al Cel per la vostra bona fortuna.

LUCILE No em vull pas casar, jo.

SENYOR JOURDAIN Jo sí que ho vull, i soc el vostre pare.

LUCILE No ho faré pas.

SENYOR JOURDAIN Ah, quanta fressa! Au, us dic, vinga la mà.

LUCILE No, pare, ja us ho he dit, no hi ha cap poder que em pugui obligar a prendre un altre marit que Cleont, i estic disposada a tots els extrems abans que… (Reconeixent Cleont.) És veritat que sou el meu pare, i que us dec obediència, i doncs podeu disposar de mi segons la vostra voluntat.

SENYOR JOURDAIN Ah, estic encantat de veure-us tornar tan aviat al vostre deure, i estic ben satisfet de tenir una filla obedient.





ESCENA 6


Senyora Joudain, senyor Jourdain, Cleont, etc.

SENYORA JOURDAIN I doncs? Què és això? Diu que voleu donar la filla en matrimoni a un carnestoltes?

SENYOR JOURDAIN Voleu callar, impertinent? Sempre veniu a enredar-ho tot amb les vostres extravagàncies, i no hi ha manera d’ensenyar-vos a ser raonable.

SENYORA JOURDAIN És a vós que no hi ha manera de tornar-vos el senderi, i aneu de bogeria en bogeria. Quina intenció teniu? I què voleu fer amb aquest ensamblatge?

SENYOR JOURDAIN Vull casar la nostra filla amb el fill del Gran Turc.

SENYORA JOURDAIN Amb el fill del Gran Turc!

SENYOR JOURDAIN Sí, feu-li fer els vostres compliments per mitjà d’aquest torsimany.

SENYORA JOURDAIN No necessito cap torsimany, i jo mateixa li diré a la cara que no s’endurà la meva filla.

SENYOR JOURDAIN Voleu callar, una vegada més?

DORANT I doncs, senyora Jourdain! Us oposeu a una ventura com aquesta? Rebutgeu Sa Altesa Turca com a gendre?

SENYORA JOURDAIN Senyor, ocupeu-vos dels vostres assumptes.

DORIMENA Una glòria tan gran no és cosa per refusar-la.

SENYORA JOURDAIN Senyora, també a vós us prego que no us fiqueu allà on no us demanen.

DORANT És l’amistat que sentim per vós el que ens fa interesar pel que us afavoreix.

SENYORA JOURDAIN Me’n passaré prou de la vostra amistat.

DORANT Doncs la vostra filla consent a la voluntat del pare.

SENYORA JOURDAIN La meva filla consent a casar-se amb un turc?

DORANT Sens dubte.

SENYORA JOURDAIN I pot oblidar Cleont?

DORANT Què no faria per esdevenir una gran dama?

SENYORA JOURDAIN L’escanyaria amb aquestes mans, si fes una atzagaiada així.

SENYOR JOURDAIN Ja n’hi ha prou, de xerrameca. Us dic que aquest casament es farà.

SENYORA JOURDAIN I jo us dic que no es farà.

SENYOR JOURDAIN Ah, quant d’enrenou!

LUCILE Mare.

SENYORA JOURDAIN Fugiu, sou una pocapena.

SENYOR JOURDAIN Com! La renyeu perquè m’obeeix?

SENYORA JOURDAIN Sí: és tan filla meva com vostra.

COVIELLE Senyora.

SENYORA JOURDAIN Què em voleu contar, vós?

COVIELLE Una paraula.

SENYORA JOURDAIN No n’haig de fer res, de les vostres paraules.

COVIELLE (Al senyor Jourdain.) Senyor, si ella s’avé a escoltar-me un moment en privat, us prometo que la faré

SENYORA JOURDAIN No hi consentiré pas.

COVIELLE Escolteu-me, només.

SENYORA JOURDAIN No.

SENYOR JOURDAIN Escolteu-lo.

SENYORA JOURDAIN No, no vull escoltar.

SENYOR JOURDAIN Us dirà…

SENYORA JOURDAIN No vull que em digui res de res.

SENYOR JOURDAIN Quina dona tan caparruda! Quin mal us pot fer, escoltar-lo?

COVIELLE Escolteu-me, només: després ja fareu el que us plagui.

SENYORA JOURDAIN Doncs bé! Què?

COVIELLE (A part.) Fa una hora, senyora, que us fem senyals. ¿Que no veieu que tot això es fa només per ajustar-nos a les visions del vostre marit, i que l’entabanem amb aquestes disfresses, i que és Cleont en persona el que fa de fill del Gran Turc?

SENYORA JOURDAIN Ah, ah.

COVIELLE I que jo soc Covielle, que faig de torsimany?

SENYORA JOURDAIN Ah, si és així, em dono!

COVIELLE Ara feu com si res.

SENYORA JOURDAIN Sí, és cosa feta, dono consentiment al matrimoni.

SENYOR JOURDAIN Ah, per fi tothom entra en raó. I no el volíeu escoltar! Jo ja sabia que us explicaria què vol dir ser el fill del Gran Turc.

SENYORA JOURDAIN M’ho ha explicat com cal, i n’estic satisfeta. Fem venir un notari.

DORANT Molt ben dit. I perquè pugueu, senyora Jourdain, tenir l’ànim ben content i perdeu avui tota la gelosia que poguéssiu haver sentit pel vostre senyor marit, nosaltres ens servirem del mateix notari per casar-nos, la senyora i jo.

SENYORA JOURDAIN També a això hi consento.

SENYOR JOURDAIN Ho heu dit per entabanar-la, oi?

DORANT Bé l’hem de distreure amb aquesta comèdia.

SENYOR JOURDAIN Bé, bé. Que vagin a buscar el notari.

DORANT Mentre ve i prepara els contractes, disposem-nos a veure el nostre ballet, i donem-ne el divertiment a Sa Altesa Turca.

SENYOR JOURDAIN Molt ben pensat: anem a prendre seient.

SENYORA JOURDAIN I la Nicole?

SENYOR JOURDAIN Ja la dono al torsimany; i la meva dona, a qui la vulgui.

COVIELLE Senyor, us en dono les gràcies. Si algú en troba un de més babau, aniré a Roma a fer-ho saber a tothom.[47]

(La comèdia s’acaba amb un petit ballet que havien preparat.)





BALLET DE LES NACIONS





PRIMERA ENTRADA


Entra a repartir els llibrets del ballet un home, que de seguida es veu assetjat per una multitud de gent procedent de llocs diferents que criden, cantant, per obtenir el seu, i també per tres importuns que l’entrebanquen sempre.

DIÀLEG DE LA GENT QUE DEMANEN, CANTANT, ELS LLIBRETS

TOTS

Aquí, aquí, senyor, si us plau, aquí, senyor,

doneu el bon llibret al vostre servidor.

HOME A LA MODA

Senyor, feu-nos favor enmig d’aquests que bramen.

Uns quants llibrets aquí, les dames els demanen.

UN ALTRE HOME A LA MODA

Ep, ep, senyor, senyor, tingueu la caritat

de tirar-ne en aquest costat.

DONA A LA MODA

Déu meu, que poques etiquetes

gasten aquí amb la bona gent!

UNA ALTRA DONA A LA MODA

Només hi ha llibres i seient

per les petites modistetes.

GASCÓ

Home dels llibres! Qui trevalla?[48]

Jo ja tinc el pulmó irritat.

Mireu, tothom aquí em tenalla;

i estic ben escandalitzat

de beure en mans de la gentalla

allò que bós m’heu refusat.

UN ALTRE GASCÓ

Casumdena, senyor! Beieu qui ho pot merèixer:

un llivret, per fabor, al varó d’Asbarat.

Redena, em semvla molt que el fat

ja m’hauria de reconèixer.

EL SUIS

Sisplau, senyor repartidor,

què fol dir aquesta esma de fiure?[49]

Ja tinc escorxat el canyó

de cridar a ple pulmó,

i no tinc llibre ni per riure:

fatua, defeu ser befedor de malfiure.

VELL VILATÀ XERRAIRE

Tot això, per dir-ho clar,

a mi no em satisfà;

i és ben lleig, si fa no fa,

que aquí la filla,

gentilíssima pubilla

que tant sap d’enamorar,

no es pugui procurar

un llibret del dansar

per saber de què va

aquest divertiment que hi ha,

i que una gent senzilla

que elegantment s’abilla

ara hagi d’anar a parar

al galliner, on sol estar

el poble terrassà:

tot això, per dir-ho clar,

a mi no em satisfà;

i és ben lleig, si fa no fa.

VELLA VILATANA XERRAIRE

Francament, això m’afronta

i la sang em surt de compte,

i aquest llançallibrets que falta al capital

ho fa fatal;

és ben brutal,

un carcamal,

tros d’animal,

de tenir tan poc de compte

amb la noia que fa l’ornament principal

del barri del Palau Reial,

i que un dia d’aquests un comte

va fer ballar com una igual.

Ho fa fatal;

és ben brutal,

un carcamal,

tros d’animal.

HOMES I DONES A LA MODA

Quin brogit!

Quin xivarri!

Quins crits!

Quina migranya!

Quin caos!

Quin embull!

Quina barreja estranya!

Quin desordre!

Quin enrenou!

Ens hi florim.

Ja n’hi ha bé prou.

GASCÓ

Batua, no puc més!

UN ALTRE GASCÓ

La ràvia m’entavana!

SUIS

Ah, quina set que em fe en un indret així!

GASCÓ

Moro.

UN ALTRE GASCÓ

Perdo la tramuntana.

SUIS

Ja foldria ser fora d’aquest lloc de ferí!

VELL VILATÀ XERRAIRE

Amiga pia,

seguiu-me el pas,

au, fem-ne via

i no em deixéssiu pas:

ja veieu que aquí no ens fan cas,

i ja estic las

del mal borràs.

Tant de fracàs

i sorollàs

em posa massa pes al braç.

Si mai em pren la mania

de tornar a venir algun dia

a ballet o comèdia impia,

que em prengui mala malaltia.

Amiga pia,

seguiu-me el pas,

au, fem-ne via

i no em deixéssiu pas:

ja veieu que aquí no ens fan cas.

VELLA VILATANA XERRAIRE

Anem, dolç, anem, fillet,

tornem ara al nostre indret

i sortim del cau aquest

on ens fan estar a peu dret:

els tocarem ben bé el botet

quan no ens vegin l’esquelet.

Hi ha massa confusió en aquest llamp de sala;

al mercat de Calaf, allà sí que s’hi xala.

Si mai torno a tal lloc, ben tocada de l’ala,

que em donin bufetades, més de sis i de set.

Anem, dolç, anem, fillet,

tornem ara al nostre indret

i sortim del cau aquest

on ens fan estar a peu dret.

TOTS

Aquí, aquí, senyor, si us plau, aquí, senyor,

doneu el bon llibret al vostre servidor.





SEGONA ENTRADA


Els tres importuns ballen.





TERCERA ENTRADA


ESPANYOLS

TRES ESPANYOLS (Canten.)

Sé que me muero de amor,

y solicito el dolor.

Aun muriendo de querer,

de tan buen aire adolezco,

que es más de lo que padezco,

lo que quiero padecer,

y no pudiendo exceder

a mi deseo el rigor.

Sé que me muero de amor,

y solicito el dolor.

Lisonjéame la suerte

con piedad tan advertida,

que me assegura la vida

en el riesgo de la muerte.

Vivir de su golpe fuerte

es de mi salud primor.

Sé que, etc.

Sis espanyols ballen.

TRES MÚSICS ESPANYOLS

¡Ay! Qué locura, con tanto rigor

quejarse de Amor,

del niño bonito

que todo es dulzura!

¡Ay! ¡Qué locura!

¡Ay! ¡Qué locura!

ESPANYOL (Cantant.)

El dolor solicita

el que al dolor se da;

y nadie de amor muere,

sino quien no sabe amar.

DOS ESPANYOLS

Dulce muerte es el amor

con correspondencia igual;

y si esta gozamos, oh,

¿por qué la quieres turbar?

UN ESPANYOL

Alégrese enamorado,

y tome mi parecer;

que en esto de querer,

TOTS TRES

¡Vaya, vaya de fiestas!

¡Vaya de baile!

¡Alegría, alegría, alegría!

Que esto de dolor es fantasía.





QUARTA ENTRADA


ITALIANS

Una música italiana fa la primera intervenció, amb aquestes paraules:

Di rigori armata il seno,

contro amor mi ribellai;

ma fui vinta in un baleno

in mirar duo vaghi rai;

ahi! che resiste puoco

cor di gelo a stral di fuoco!

Ma si caro è’l mio tormento,

dolce è sì la piaga mia,

ch’il penare è’l mio contento,

e’l sanarmi è tirannia.

Ahi! che più giova e piace,

quanto amor è più vivace!

Després de la melodia que ha cantat la música, dos escaramuixos, dos trivelins i un arlequí[50] representen una nit a la manera dels comediants italians, al compàs de la música.

Un músic italià s’afegeix a la música italiana, i canta amb ella les paraules següents:

EL MÚSIC ITALIÀ

Bel tempo che vola

rapisce il contento;

d’Amor nella scola

si coglie il momento.

LA MÚSICA

Insin che florida

ride l’età,

che pur tropp’ orrida

da noi sen và.

TOTS DOS

Sù cantiamo,

sù godiamo

ne’ bei dì di gioventù:

perduto ben non si racquista più.

MÚSIC

Pupilla che vaga

mill’alme incatena

fà dolce la piaga,

felice la pena.

MÚSICA

Ma poiche frigida

langue l’età,

più l’alma rigida

fiamme non ha.

TOTS DOS

Sù cantiamo, etc.

Després del diàleg italià, els escaramuixos i els trivelins ballen una celebració.





CINQUENA ENTRADA


FRANCESOS

PRIMER MINUET

Dos músics peitavins ballen i canten les paraules següents:

Que bé s’hi està, en aquest boscatge!

El Cel ens dona el millor jorn!

UN ALTRE MÚSIC

El rossinyol, sota aquest verd fullatge,

canta a l’eco el seu dolç retorn:

Tan bell sojorn,

tan dolç brancatge,

diuen entorn:

«Estimeu-vos tot jorn!».

SEGON MINUET

Tots dos.

Mira, Climena,

l’alzina mena

els ocells a besar-se en so amorós;

res en el seu redós

no els encadena;

un vent fogós

els cors els trena.

Quin goig airós!

Podrem tenir tots dos, si t’és joiós,

tal fat sortós.

Sis nous francesos venen després, vestits elegantment a la peitavina, tres d’home i tres de dona, acompanyats de vuit flautes i oboès, i ballen minuets.





SISENA ENTRADA


Tot s’acaba amb la barreja de les tres nacions, i els aplaudiments ballant i cantant de tota l’assitència, que canten els dos versos següents:

Quin bonic espectacle, quin goig engrescador!

Els déus, els déus mateixos, no en tenen de millor!





JEAN-BAPTISTE POQUELIN, més conegut com a MOLIÈRE (París, 15 de gener del 1622 - 17 de febrer del 1673), fou un dramaturg i actor francès.

Considerat com el mestre de la Comédie Française, segueix sent l’autor amb més obres representades per aquesta institució. Inflexible amb la pedanteria dels falsos savis, les mentides dels metges ignorants i les pretensions dels rics burgesos, Molière estimava la joventut i la volia alliberar de tan absurdes càrregues i prejudicis.

En les 30 comèdies que va escriure després del seu retorn a París mostra un coneixement pregon de les incongruències de la vida humana i de la societat francesa del seu temps. Hi és capaç de tractar temes seriosos, i àdhuc tràgics, sense renunciar a l’alegria i a l’exuberància de la comèdia. Va ser un mestre en el maneig dels diàlegs i en l’ús de l’argot.

Molt lluny dels rigors de la devoció o de l’ascetisme, el seu paper de moralista tenia els límits que ell mateix es va imposar: «No sé si no és millor treballar per rectificar i per suavitzar les passions dels homes que voler suprimir-los completament», i el seu objectiu era sobretot «fer riure la gent honesta». D’aquesta manera, feia seva la divisa que usaven els comediants italians dels anys 1620 a França: Castigat ridendo mores (corregeix els costums pel riure).

Les principals obres de Molière són: El metge ambulant (1645), La gelosia del compromès (1650), L’atabalat o els contratemps (1655), El despit amorós (1656), El doctor enamorat (1656), Les precioses ridícules (1659), Sganarelle o el cornut imaginari (1660), Don Garcia de Navarra o el príncep gelós (1661), L’escola dels marits (1661), L’escola de les mullers (1662), La crítica de l’«Escola de les dones» (1663), La gelosia del gran René (1663), La princesa d’Elida (1664), Tartuf o l’impostor (1664), El casament per força (1664), Don Joan o el festí de pedra (1665), L’amor metge (1665), El misantrop (1666), El metge per força (1666), Melicerta (1666), El sicilià o l’amor pintor (1667), Amfitrió (1668), Jordi Dandí o el marit confós (1668), L’avar (1668), El senyor de Pourceaugnac (1669), Els amants magnífics (1670), El burgès ennoblit (1670), Psyché (1671), Les trapelleries de Scapin (1671), La comtessa d’Escarbanyes (1671), Les dones sàvies (1672), El malalt imaginari (1673).





Notes


[1] FONTCUBERTA I FAMADAS, Judit. Molière a Catalunya, Barcelona: Publicacions de l’Abadia de Montserrat, 2005. [Torna]



[2] Encara que Judit Fontcuberta reporta que, segons Joan Givanel, Carner ja havia publicat El casament per força el 1905. [Torna]



[3] «Jo he traduït al català i en prosa, tres obres de Molière, les quals foren escrites pel genial comediant en versos alexandrins. A l’emprendre aquell treball no vaig dubtar un sol moment, millor dit, ja ni ho vaig meditar, com les devia traduir. Aixís el Tartuf, El misantrop i El sicilià (que en la meva traducció-arreglo té per títol El vel de l’esclava) han sigut trasplantats al llenguatge vulgar de la prosa. En canvi, ara tradueixo la Francesca da Rimini [de Silvio Pellico] i no he dubtat, tampoc, de com devia traduir-la. Ho faig en vers, ja vos ho he dit. I tot això vol significar que és necessari, per a escriure en vers o en prosa una obra dramàtica, veure si l’assumpte, l’època, els personatges i sobretot la qualitat moral d’aquests personatges són dignes de parlar en vers. Algú, a propòsit del Tartuf, me digué: I per què no l’heu traduït en versos alexandrins? —Oh, no és la dificultat lo que hagi pogut espantar-me. Senzillament, ¿com haurien sonat els alexandrins catalans, sense corregir i adulterar a Molière, si els originals són moltes vegades, la major part de les vegades, anodins, afectats i sense cura poètica?» [Torna]



[4] Tot i que un conegut professor va escriure més tard que el meu Amfitrió era una mostra de la tendència moderna a traduir Molière segons determinats criteris de representació pensats per a l’espectador actual, i arribava a dir que aquesta mena de traduccions són textos pensats sobretot o bàsicament per a espectacles que compten amb la particular coparticipació del director. Haig d’afirmar rodonament que l’única participació del director en el text d’Amfitrió va ser amb la petició de fer-lo en prosa planera, o com a màxim en vers no rimat, cosa que el lector podrà comprovar si va afectar gaire el text final. Si la meva traducció resulta condemnable, doncs, cal exonerar el director de tot indici de culpabilitat: l’únic pecador —rèprobe— soc jo. [Torna]



[5] «Un llenguatge independent de l’Hôtel Rambouillet tant com digne de ser escoltat pel Gran Rei ensems que parlat pel bon burgès, cregui’s o no gentilhome», escrivia Carles Riba el 1921 a propòsit de la traducció de Josep Carner d’El burgès gentilhome. [Torna]



[6] Referències a les novel·les riu Artamène ou le Grand Cyrus, de Madeleine i Georges de Scudéry, i Clélie, de la mateixa Madeleine de Scudéry. [Torna]



[7] Mapa dels camins de l’amor, aparegut a la novel·la Clélie ja esmentada. [Torna]



[8] Cati xampurreja termes de filosofía aristotèlica mal païts. [Torna]



[9] Nova referència a la novel·la dels Scudéry. [Torna]



[10] «Le petit coucher» era la cerimònia en què el rei deia bona nit, abans de retirar-se a dormir, a uns pocs cortesans escollits. [Torna]



[11] Nova referència a Clélie. [Torna]



[12] També conegut com a Recueil de Sercy, antologia de poesies de moda, reeditada diversos cops durant els anys cinquanta. [Torna]



[13] Era, evidentment, una merceria de renom. [Torna]



[14] Els violins! [Torna]



[15] Protagonista de la llarga novel·la de moda Clélie, de Madeleine de Scudéry, situada a l’antiga Roma. També esmentada a Les melindroses ridícules. [Torna]



[16] Els Quatrains, del senyor de Pibrac (1529-1584) i les Tablettes, de Pierre Mathieu (1563-1621) eren dues col·leccions de quartetes morals rimades molt populars a l’època. [Torna]



[17] Es refereix a la traducció francesa de la Guía de pecadores, de Luis de Granada (1504-1588). [Torna]



[18] Cal entendre, com cal fer-ho a l’original, «el menyspreu que us hauria hagut d’inspirar». [Torna]



[19] L’el·lèbor és la planta amb què es tractava la follia. [Torna]



[20] Es refereix a la guerra civil de la Fronda, entre 1648 i 1653. De tots els seus secrets és l’únic confident, [Torna]



[21] Els gruixuts infolis de Flos sanctorum, de Pedro de Ribadeneyra (1526-1611), eren prou feixucs per «planxar» peces de roba. [Torna]



[22] Al·ludeix probablement a la recent execució a la foguera de l’escriptor lliurepensador Claude le Petit, el 1662. [Torna]



[23] És a dir, amb el seient més senzill. [Torna]



[24] Probable al·lusió a la poderosa Compagnie du Saint Sacrement, el «partit dels devots», que poc després Lluís XIV va suprimir (1666). [Torna]



[25] Es tracta de la comèdia del mateix Molière, del 1661, on els germans Esganarell i Arist defensen dues concepcions diferents de l’educació dels fills, l’una severa i l’altra indulgent. [Torna]



[26] «Le levé du roi», la cerimònia del llevant del rei, al matí, on només eren admesos uns pocs elegits. [Torna]



[27] Aquí, es refereix a la cerimònia del retir del rei, al vespre. Vg. nota 5 a Les melindroses ridícules. [Torna]



[28] Al·ludeix a l’uniforme de l’oficial de la mariscalia encarregat de les citacions i els arrestos. [Torna]



[29] La Gazette de Théophraste Renaudot publicava els noms de les persones promogudes per algun mèrit militar o civil. [Torna]



[30] Lluís II de Borbó-Condé, anomenat el Gran Condé (1621-1686), un dels més grans generals del regnat de Lluís XIV. [Torna]



[31] La justícia marcava els lladres segabosses amb una flor de lis a l’espatlla. [Torna]



[32] L’el·lèbor s’utilitzava com a remei contra la bogeria. [Torna]



[33] Amb música de Jean-Baptiste Lully. [Torna]



[34] El senyor Jourdain, amb el seu parlar encara força plebeu, erra de tant en tant el sentit de les paraules. [Torna]



[35] La trompa, o tromba, marina és un instrument d’una sola corda, d’origen medieval, molt elemental i primitiu en comparació amb les famílies del violí o de la viola da gamba. [Torna]



[36] Terme d’esgrima. [Torna]



[37] En termes d’esgrima, el que la practica. [Torna]



[38] Hexàmetre procedent d’algun tractat de moral de l’època. [Torna]



[39] Termes de la lògica aristotèlica per distingir les diferents menes de sil·logisme. [Torna]



[40] Els tractaments segueixen la gradació de nivells de noblesa, des del gentilhome ras fins a l’Altesa dels prínceps. [Torna]



[41] El senyor Jourdain es fa un embolic, és clar. L’edició del 1682, però, ho corregeix, com si es tractés d’un descuit de Molière. [Torna]



[42] Es deu referir al portal del cementiri dels Sants Innocents, a la part de més moviment de la ciutat. [Torna]



[43] Previsiblement, el pseudoturc de Covielle no vol dir res. [Torna]



[44] En aquest punt, l’edició del 1682 inclou una variant de la cerimònia turca:

(Dos dervixos fan retirar el Burgès. El Muftí demana als turcs de quina religió és el Burgès, i canta:)

Dice, Turque, qui star quista.

Anabatista, anabatista? [adepte de l’anabaptisme cristià]

ELS TURCS (Responen.) Ioc.

EL MUFTÍ Zuinglista? [seguidor de Zwingle]

ELS TURCS Ioc.

EL MUFTÍ Coffita? [cristià copte]

ELS TURCS Ioc.

EL MUFTÍ Hussita? [seguidor de Jean Huss] Morista? Fronista?

ELS TURCS Ioc. Ioc. Ioc.

EL MUFTÍ (Repeteix.) Ioc. Ioc. Ioc.

Star pagana?

ELS TURCS Ioc.

EL MUFTÍ Luterana?

ELS TURCS Ioc.

EL MUFTÍ Puritana?

ELS TURCS Ioc.

EL MUFTÍ Bramina? [Brahmanista] Moffina? Zurina?

ELS TURCS Ioc. Ioc. Ioc.

EL MUFTÍ (Repeteix.) Ioc. Ioc. Ioc.

Mahametana. Mahametana?

ELS TURCS Hey valla. Hey valla. [Torna]



[45] És a dir, en la llengua franca del Mediterrani, barreja de francès, italià, castellà i altres llengües veïnes. [Torna]



[46] És a dir, tocant-se la boca i el front amb la mà dreta abans d’inclinar-se. [Torna]



[47] Sembla que es tracta d’una expressió proverbial, per a la qual no he trobat equivalent en català. [Torna]



[48] Era tradició caracteritzar el parlar gascó pel canvi de b per v i de v per b. [Torna]



[49] El parlar dels suïssos era escarnit canviant v per f, entre altres coses. [Torna]



[50] Scaramuccia, Trivelino, Arlechino, personatges arquetípics de la commedia dell’arte italiana. [Torna]





