Mentre el commissario Brunetti prepara les maletes per fugir de la calor de l’agost venecià, el seu col·lega Vianello li demana ajuda per resoldre un problema personal: la seva tieta s’ha obsessionat per l’astrologia i s’està gastant els diners del negoci familiar amb un endeví que no sembla que mostra totes les cartes. Al mateix temps, al despatx de Brunetti arriben indicis d’irregularitats als jutjats de la ciutat. Quan sembla que l’assumpte no va més enllà d’unes discrepàncies internes, l’assassinat d’un dels implicats farà que Brunetti torni sobtadament a Venècia per dirigir la investigació. Què té a veure la mort d’aquest home amb les sospites de corrupció a la magistratura veneciana?

Amb un cop d’efecte magistral, a Qüestió de fe Donna Leon construeix un nou cas per a Brunetti, on la burocràcia i la calor sufocant de l’estiu venecià marquen l’atmosfera d’una novel·la plena d’enganys i amb un final explosiu i inesborrable.





Donna Leon





Qüestió de fe


Comissari Brunetti - 19



ePUB v2.0

Tompopal 12.02.15





Títol original: A Question of Belief

Donna Leon, 2010

Traducció: Joan Puntí, 2010

Edició digital: Tompopal (v1.0)

Segona edició: EpubCat (v2.0)

ePUBCat base r1.3





Per a Joyce Didonato





L’empio crede con tal frode

Di nasconder l’empietà!



(Creu el canalla que amb argúcies

pot amagar la seva maldat!)



WOLFGANG AMADEUS MOZART,

Don Giovanni





1


Quan l’ispettore Vianello va entrar al seu despatx, Brunetti gairebé havia esgotat la força de voluntat que l’havia mantingut clavat a la cadira fins aleshores. Havia llegit un informe sobre el tràfic d’armes al Vèneto que no esmentava Venècia en cap moment; n’havia llegit un altre que suggeria el trasllat de dos nous agents a la Squadra Mobile, abans no es va adonar que no figurava a la llista de persones que se suposava que l’havien de llegir, i en aquell mateix moment acabava de llegir a mitges un anunci ministerial que feia referència a una modificació legislativa de la jubilació anticipada. De fet, Brunetti li havia prestat tan poca atenció que amb prou feines se’n podia dir llegir. Tenia el paper damunt la taula i mirava per la finestra, amb l’esperança que algú vingués a abocar-li una galleda d’aigua freda al cap o que plogués o que entrés en èxtasi i pogués fugir d’aquella xafogor que regnava al seu despatx i de totes les misèries d’un mes d’agost a Venècia.

Així doncs, l’arribada sobtada de Vianello, que va entrar amb un exemplar de la Gazzetta dello Sport a les mans, no podia ser més benvinguda.

—Què és això? —va preguntar Brunetti assenyalant el diari de color rosa i pronunciant l’última paraula amb un èmfasi del tot innecessari. No cal dir que sabia perfectament què era, però no acabava d’entendre com havia anat a parar a les mans de Vianello.

L’inspector es va quedar mirant el diari com si ell mateix no s’acabés de creure que el duia a les mans i va dir:

—L’he trobat a les escales. He pensat que valia la pena recollir-lo per deixar-lo a la sala d’oficials.

—Per un moment he pensat que potser era teu —va dir Brunetti amb un somriure als llavis.

—No te’n fotis —va fer Vianello i va llençar el diari damunt la taula de Brunetti abans d’asseure’s—. L’última vegada que el vaig llegir duia un article força llarg sobre els equips de polo que hi ha a prop de Verona.

—De polo? —va preguntar Brunetti.

—Això deien. Em sembla recordar que en tot el país hi ha set equips de polo, o potser això era només pels voltants de Verona.

—Vols dir amb ponis, vestit blanc i casc? —Brunetti no es va poder estar de fer la pregunta.

Vianello va assentir.

—Fins i tot hi havia fotografies. Marchese de tal i conte de qual, i villas i pallazzi.

—Estàs segur que no t’ha afectat la calor i t’has confós amb alguna cosa que has llegit en un altre lloc? No ho sé, potser a la revista Chi.

—Jo no la llegeixo, aquesta revista —va dir Vianello fent-se l’ofès.

—Ni tu ni ningú —va coincidir Brunetti. No havia conegut ningú que li hagués confessat que la llegia—. Uns mosquits transporten les històries que expliquen i quan et piquen se’t filtren al cervell.

—I se suposa que és a mi, que m’afecta la calor —va dir Vianello.

Es van quedar un instant abatuts, fent-se companyia l’un a l’altre, incapaços de trobar l’energia necessària per discutir a qui dels dos afectava més la calor.

Vianello va ajupir-se i va allargar el braç per desenganxar-se la camisa de cotó de l’esquena.

—Això és pitjor que en terra ferma —va dir Vianello trencant el silenci—. Els col·legues de Mestre m’han comentat que ahir a la tarda a les oficines del davant els termòmetres van arribar a quaranta-un graus.

—Em pensava que hi tenien aire condicionat.

—Pel que sembla a Roma s’han inventat una directriu que prohibeix engegar els aparells d’aire condicionat pel perill d’una apagada com la que van viure fa tres anys. —Vianello es va arronsar d’espatlles—. De manera que aquí estem força millor: com a mínim no hem de treballar en una caixa de vidre i ciment com ells. —Va mirar per les finestres obertes del despatx de Brunetti, per on entrava la llum del matí. Les cortines es movien lànguidament, però si més no hi passava una mica d’aire.

—De debò que tenen apagat l’aire condicionat? —va preguntar Brunetti.

—Això és el que m’han dit.

—No m’ho acabo de creure.

—Jo tampoc.

Es van quedar asseguts en silenci fins que Vianello va dir:

—Et volia fer una pregunta.

Brunetti se’l va mirar i li va fer un gest amb el cap: era més fàcil fer això que no pas parlar.

Vianello es va ajupir una mica, va passar la mà per damunt del diari i es va redreçar a la cadira.

—T’has parat mai… —va fer una pausa, com si li costés trobar la paraula justa, i tot seguit va continuar—:… a llegir els horòscops?

Brunetti s’ho va rumiar un instant abans de respondre.

—No pas conscientment. —En veure l’expressió de desconcert de Vianello va continuar—. Vull dir que no recordo haver obert mai el diari amb la intenció de llegir-los. Però si mai em trobo el diari obert a la pàgina dels horòscops, de tant en tant me’ls miro. Però no ho faig mai a consciència. —Brunetti va pensar que potser no ho havia sabut explicar prou bé. Va fer una pausa, com si esperés que el seu company li aclarís de què anava tot allò. Com que l’aclariment no arribava, al final li va preguntar—: Per què?

Vianello es va regirar a la cadira, es va aixecar una mica per desfer les arrugues que se li havien fet als pantalons i es va tornar a asseure.

—Es la meva tia, la germana de la meva mare. L’única que em queda. Anita. Els llegeix dia sí i dia també. Li és ben igual que el que prediuen arribi a passar o no, tot i que en realitat mai no diuen gran cosa, no trobes? «Faràs un viatge». L’endemà va al mercat de Rial to a comprar verdura: això ja és un viatge, sí o no?

Al llarg dels anys, Vianello li havia parlat sovint de la seva tia: era la germana preferida de la seva difunta mare i la seva tieta preferida, potser perquè era la dona amb més força de voluntat de la família. Als anys cinquanta s’havia casat amb un aprenent d’electricista que dues setmanes més tard se n’havia hagut d’anar a Torí a buscar feina. Va haver d’esperar dos anys, abans no el va tornar a veure. El zio Franco va tenir molta sort, a l’hora de trobar feina, gairebé sempre a Fiat, on havia pogut estudiar per ser tècnic electricista.

La zia Anita se’n va anar a viure amb ell a Torino i s’hi van estar sis anys; després de néixer el seu primer fill, es van mudar a Mestre, on el zio Franco va muntar negoci propi. La família va anar creixent i el negoci també: una i altre van prosperar. El zio es va jubilar amb gairebé vuitanta anys i, per a sorpresa dels seus fills, que s’havien criat tots en terra ferma, va decidir tornar-se’n a Venècia. Quan li preguntaven per què cap dels seus fills no havia volgut tornar a Venècia amb ells, la zia Anita responia: «A les venes hi duen gasolina, no pas aigua salada».

A Brunetti li agradava seure a escoltar qualsevol cosa que Vianello volgués explicar-li de la seva tia. Li convenia distreure’s per no mirar per la finestra cada cinc minuts per veure si… si què? Si s’havia posat a nevar?

—Ara ha començat a seguir-los per televisió —va continuar Vianello.

—Els horòscops? —va preguntar Brunetti, que no va poder dissimular la seva sorpresa. No mirava la tele gaire sovint, i quan ho feia era sempre al costat d’algú de la família, de manera que no tenia ni idea de la mena de coses que s’hi podien arribar a veure.

—Sí. Però sobretot els que tiren les cartes, aquesta gent que afirmen que poden llegir el teu futur i resoldre tots els teus problemes.

—Cartes? —va repetir Brunetti, perplex—. A la televisió?

—Sí. La gent truca i els tiren les cartes per dir-los amb què haurien d’anar amb compte, o bé els prometen ajuda quan estan malalts. Bé, si més no això és el que m’han explicat els meus cosins.

—Coses com ara «procura no caure escales avall» o «vés amb compte amb un desconegut alt de cabells foscos»? —va preguntar Brunetti.

Vianello es va arronsar d’espatlles.

—No ho sé. No miro mai aquests programes. Tot plegat sona molt ridícul.

—No sona ridícul, Lorenzo —va tranquil·litzar-lo Brunetti—. Estrany potser sí, però no pas ridícul. —Tot seguit va afegir—: I mirat fredament, potser tampoc no és tan estrany.

—Què vols dir?

—Doncs que és una dona gran —va argumentar Brunetti—, i en general tenim tendència a pensar —i si Paola o Nadia em sentissin ara m’acusarien de tenir prejudicis contra les dones i la gent gran— que sovint les dones grans creuen en aquestes coses.

—No és per això, que cremaven les bruixes? —va preguntar Vianello.

Tot i que temps enrere Brunetti havia llegit llargs fragments del Malleus Maleficarum, continuava sense entendre el sentit d’aquella obsessió per enviar a la foguera precisament les dones grans. Potser perquè els homes són estúpids i depravats, i en canvi, les velletes són febles i indefenses. Brunetti es va limitar a arronsar les espatlles.

Vianello es va concentrar en la llum que entrava per la finestra. Brunetti intuïa que a l’ispettore no li venia de gust que el burxessin; tard o d’hora li explicaria el que li rondava pel cap. Mentrestant, Brunetti el va deixar que examinés la llum i va aprofitar aquells minuts per analitzar el seu amic. Vianello no havia suportat mai gaire bé la calor, però aquest estiu se’l veia més aclaparat que mai. Duia els cabells llisos i greixosos de tant suar i se’l veia més prim del que recordava Brunetti. Semblava que tingués la pell de la cara inflada, sobretot al voltant dels ulls. Vianello va interrompre les seves observacions per preguntar-li:

—Però a tu et sembla que de debò les dones grans tenen més tendència a creure en aquestes coses?

Brunetti s’ho va rumiar una estona abans de respondre.

—No en tinc ni idea. Vols dir més que la resta de nosaltres?

Vianello va assentir i es va girar per mirar per la finestra, com si desitgés que les cortines es belluguessin una mica més.

—Pel que me n’has explicat al llarg dels anys, no em sembla que la teva tia sigui d’aquesta mena de dones —va dir Brunetti al final.

—No, no ho és —va confirmar Vianello—. Es per això que no ho acabo d’entendre. Sempre ha estat la més llesta de la família. El meu oncle Franco és un bon home, sempre ha estat molt treballador, però a ell no se li hauria acudit mai, de muntar un negoci propi. I posats a dir, tampoc no n’hauria estat capaç. Però ella sí, i li va portar els llibres fins que l’oncle es va jubilar i van tornar a viure aquí.

—No em sembla la mena de persona que comenci el dia mirant què hi ha de nou sota el signe d’Aquari —va comentar Brunetti.

—Es per això que no ho entenc —va dir Vianello alçant les mans i fent un gest de confusió—. No sé si és d’aquesta nena de gent o no. Potser per a determinades persones és una mena de ritual privat. No ho sé, com ara no sortir de casa abans d’haver comprovat la temperatura o voler saber quins famosos han nascut el mateix dia que tu. Gent que no diries mai que fan aquestes coses. Semblen persones normals i corrents i de sobte un dia descobreixes que prefereixen no anar de vacances si l’horòscop no els diu que és un moment propici per viatjar. —Vianello va arronsar les espatlles i va repetir la mateixa cançó—. No ho entenc.

Quan li va semblar que l’inspector ja no tenia res més a afegir, Brunetti va dir:

—Continuo sense entendre per què em fas aquestes preguntes, Lorenzo.

—Jo tampoc no ho acabo d’entendre —va admetre Vianello somrient tímidament—. Les últimes vegades que l’he anat a veure, i miro de deixar-m’hi caure com a mínim un cop per setmana, he vist una pila de revistes absurdes escampades pertot arreu. Ni tan sols es pren la molèstia d’amagar-les. El seu horòscop. La Saviesa dels Antics. Aquesta mena de coses.

—Li has preguntat per què les compra?

Vianello va fer que no amb el cap.

—No sabria com fer-ho. —Va dir girant-se per mirar Brunetti—. I suposo que em fa por que no s’ofengui si l’hi pregunto.

—Per què ho dius?

—Per res en concret —va dir Vianello traient un mocador per eixugar-se el front—. Em va veure mirant-les; bé, vull dir que es va adonar que les havia vist. Però no em va comentar res. Ja saps què vull dir, hi podria haver fet broma i dir que algun dels seus fills les havia deixades allà o que un amic havia vingut de visita i se les havia descuidades. Res de res. Vull dir que el més normal hauria estat que me’n digués alguna cosa. Ben mirat, és com si hagués trobat revistes de caça i pesca o, què sé jo, de motos. No ho sé, però era com si gairebé ho volgués mantenir en secret. Crec que és això el que em va molestar. —Es va quedar mirant Brunetti amb posat inquisitiu i li va preguntar—: Tu li diries alguna cosa, oi que sí?

—A ella, vols dir?

—Sí. Si fos la teva tia.

—Potser sí o potser no —va dir Brunetti i tot seguit va preguntar-li—: I del teu oncle què me’n dius? No l’hi pots preguntar, a ell?

—Suposo que ho podria fer, però parlar amb el zio Franco és com fer-ho amb qualsevol altre home de la seva generació: no es poden estar de fer broma de tot, et donen un copet a l’espatlla i t’ofereixen alguna cosa per beure. Es l’home més bo del món, però no es pot pas dir que pari gaire atenció a les coses.

—A ella tampoc?

Vianello es va quedar una bona estona en silenci abans de respondre.

—No, jo diria que no. En tot cas —va afegir després d’un altre silenci—, als ulls dels altres no fa res per demostrar-ho. Crec que els homes de la seva generació no han parat mai gaire atenció a la família.

Brunetti va assentir amb un posat de recança. No, realment no estaven ni per les seves dones ni pels fills, només pels amics i els col·legues. Tot sovint havia rumiat sobre aquesta diferència; se’n podria dir sensibilitat? Potser era simplement una diferència cultural: coneixia una pila d’homes que consideraven una feblesa el fet de mostrar interès per coses massa delicades, com ara els sentiments.

Havia oblidat la primera vegada que se li havia acudit preguntar-se si el seu pare estimava la seva mare, o a ell i al seu germà. Brunetti sempre havia donat per fet que sí: és el que solen fer els nens. Però el seu pare li havia donat ben poques mostres d’afecte: dies d’un silenci absolut; alguna emprenyada memorable de tant en tant; alguna vegada una mostra d’afecte o un elogi que el seu pare aprofitava per dir als seus fills com els estimava.

No cal dir que el pare de Brunetti no era precisament la mena d’home a qui poguessis explicar un secret ni fer-hi confidències. Era un home del seu temps, de la seva classe i de la seva cultura. Era només la seva manera de ser? Va mirar de fer memòria de com es comportaven els pares dels seus amics, però no en recordava res de res.

—Creus que nosaltres estimem més els nostres fills? —va preguntar a Vianello.

—Més que qui? I a qui et refereixes quan dius «nosaltres»? —va preguntar l’inspector.

—Els homes de la nostra generació. Més que els nostres pares.

Vianello es va inclinar altre cop per desenganxar-se la camisa de la cadira.

—No ho sé pas, de debò. —Es va girar per fer unes quantes estrebades a la camisa i tot seguit va eixugar-se el front amb un mocador—. Potser ens hem limitat a aprendre noves convencions. O potser és que donem per fet que hem de comportar-nos d’una altra manera. —Es va redreçar a la cadira—. No ho sé.

—Per què m’ho has explicat? —va preguntar Brunetti—. Això de la teva tia, vull dir.

—Suposo que volia sentir com sonava abans de decidir si tinc motius per preocupar-me per ella.

—Jo no començaria a preocupar-me fins que no et digui que et vol llegir la mà, Lorenzo —va dir Brunetti mirant de treure ferro al tema.

Vianello se’l va quedar mirant tot compungit.

—Temo que no trigarà gaire —va dir en un intent fallit de fer-hi una mica de broma—. Creus que és bona idea, prendre un cafè amb aquesta calor?

—Per què no?





2


Bambola, l’ajudant senegalès que havia contractat Sergio l’any anterior, s’estava dret darrere la barra del bar a Ponte dei Greci. Tant Brunetti com Vianello estaven acostumats a veure-hi Sergio, un home robust i malcarat que amb el pas dels anys sens dubte havia sentit prou secrets policials —que havia sabut guardar— per donar feina a un xantatgista durant una pila d’anys. El personal de la questura estava tan acostumat a la presència de Sergio que havia assolit un estat semblant a la invisibilitat.

De Bambola no es podia pas dir precisament el mateix. L’africà duia una gel·laba llarga de color beix i un turbant blanc. Alt i prim, amb el rostre obscur radiant de salut, Bambola s’alçava darrere la barra com un far enmig de la tempesta, amb el turbant que reflectia la llum que entrava pels alts finestrals que donaven al canal. Es negava a posar-se davantal, però, en canvi, duia la gel·laba impecable.

Així que van entrar, Brunetti va quedar impressionat per la lluminositat de la sala; fins i tot va alçar la mirada per comprovar si Bambola havia encès els llums, cosa del tot innecessària en un dia assolellat com aquell. Però eren els finestrals. A banda de tenir-los més nets que mai, algú s’havia dedicat a arrencar els pòsters i els adhesius que anunciaven gelats, refrescos i diverses marques de cervesa, un canvi que multiplicava la llum que inundava el bar. També havien endreçat les revistes i els diaris vells que fins feia uns dies omplien l’ampit de la finestra. Ni rastre tampoc dels menús coberts de mosques aixafades que havien tingut durant una pila d’anys. Al seu lloc hi havia un drap blanc que anava d’un extrem a l’altre, amb un gerro blau fosc al mig ple de semprevives de color rosa.

Brunetti es va fixar que l’aparador de plàstic atrotinat on, pel que podia recordar, sempre hi havia tingut pastes i brioixos, l’havia substituït un altre de vidre de tres pisos i amb diverses lleixes. Es va quedar més tranquil en comprovar que hi tenien les mateixes pastes de sempre: potser Sergio no era l’encarregat més endreçat del món, però hi entenia força, de pastes, sobretot de tramezzini.

—Estem de reformes? —va preguntar Brunetti.

Bambola va respondre mostrant-li l’arc lluent de la seva dentadura, com una llum secundària que de sobte se li encenia sota el focus principal del seu turbant.

—Sí, commissario —va dir Bambola—. Sergio està engripat i m’ha demanat que m’encarregui de tot mentre ell estigui malalt. —Amb un drap tan blanc que semblava una extensió del turbant, Bambola va fregar la barra i els va demanar què volien prendre.

—Dos cafès, si us plau —va dir Brunetti.

El senegalès es va girar de cara a la màquina de cafè. Inconscientment, Brunetti es va preparar per sentir els habituals cops i les batzegades que solia donar Sergio per treure el braç amb el marro, donar uns quants cops per netejar-lo i aixecar la palanca per tornar-lo a omplir de cafè. Els cops li van arribar esmorteïts, i quan va mirar la cafetera, es va adonar que la barra de fusta damunt la qual Sergio s’havia passat anys i panys picant per treure el marro estava folrada amb una goma que evitava que fes tant soroll. També havia desaparegut l’acumulació de ronya i taques de cafè que ocultava la paraula Gaggia, el nom del fabricant, d’ençà que Brunetti havia posat els peus al bar per primera vegada.

—Creus que Sergio reconeixerà el bar, quan torni? —va preguntar Vianello al bàrman.

—Espero que sí, ispettore. I espero que li agradi.

—I aquesta vitrina? —va preguntar Vianello fent un gest amb la barbeta per assenyalar la vitrina on tenia les pastes.

—L’he trobada gràcies a un amic —va explicar-los Bambola mentre la fregava afectuosament amb un drap—. Fins i tot les manté calentes.

Brunetti i Vianello no es van mirar, però el llarg silenci amb el qual van acollir les explicacions del bàrman va produir el mateix efecte.

—La va comprar per a mi, ispettore —va dir Bambola amb un to força més seriós, posant un èmfasi especial en el verb comprar—. En tinc el rebut.

—Doncs t’ha fet un bon favor —va dir Vianello somrient—. Es molt millor que aquella andròmina de plàstic que teníeu abans, amb aquella esquerda en un costat.

—Sergio estava convençut que la gent no se n’adonava —va dir Bambola recuperant el seu to de veu habitual.

—Ah! —va dir Vianello—. Aquest et fa venir ganes d’obrir-lo i menjar.

I, dit i fet, Vianello va obrir la vitrina, va agafar un tovalló de paper i es va servir un brioix farcit de crema que hi havia a la lleixa de dalt. En mossegar-lo es va omplir la barbeta i el davant de la camisa de sucre glaç.

—Aquestes, no les canviïs mai, Bambola —va dir mentre es llepava aquell bigoti de sucre.

El bàrman va deixar els dos cafès damunt del taulell i un platet de ceràmica al costat del cafè de Vianello.

—Res de plats de cartró —va comentar Vianello—. Molt bé. —Va deixar mig brioix damunt del platet.

—Era absurd, ispettore —va dir Bambola—. Vull dir que hem de tenir una mica de consciència ecològica. Malgastar tot aquest paper per fer un plat que només farem servir una vegada per després llençar-lo a les escombraries.

—També els pots reciclar —va proposar Brunetti.

Bambola es va limitar a arronsar les espatlles, una resposta a la qual Brunetti estava força avesat. Com tothom a la ciutat, no tenia ni idea del que feien amb les escombraries que separaven tan minuciosament, tot i que tenia l’esperança que en treien algun profit.

—T’interessa, aquest tema? —va preguntar-li Vianello. Per evitar confusions va afegir—: El reciclatge, vull dir.

—Sí —va respondre Bambola.

—I per què? —va preguntar Vianello. Però abans el bàrman no va tenir temps de respondre van entrar dos homes i li van demanar un cafè i una aigua. Tot seguit van anar a seure a l’altra punta de la barra.

Un cop els va haver servit, Bambola va tornar per retirar les tasses i els platets, i Vianello li va tornar a fer la mateixa pregunta.

—T’interessa estalviar diners a Sergio? Per això no fas servir plats de cartró?

Bambola va retirar les tasses i els platets i els va deixar a la pica. Els va passar una mica d’aigua abans de ficar-los al rentaplats.

—Sóc enginyer, ispettore —va dir finalment—. De manera que m’interessa a nivell professional. Per una qüestió de cicles de consum i producció.

—Ja m’imaginava que tenies estudis —va assentir Vianello—. Però no sabia com preguntar-t’ho —va dir. Va esperar una estona per veure com entornava Bambola el seu comentari i llavors va preguntar-li—: Quina enginyeria?

—Hidràulica. Plantes de purificació d’aigua. Coses així.

—Caram —va dir Vianello. Es va treure un grapat de monedes de la butxaca, va comptar els diners justos i els va deixar damunt del taulell.

—Si parles amb Sergio —va dir Brunetti mentre anava cap a la porta—, dóna-li records de part nostra i digues-li que millori.

—Ho faré, commissario —va dir Bambola i se’n va anar cap als dos homes que seien a l’altra punta de la barra. Brunetti estava convençut que Vianello reprendria el tema de la seva tia, però pel que sembla aquell impuls s’havia quedat a la questura i Brunetti, que no tenia cap interès especial a retornar a aquella conversa en concret, tampoc no li va treure el tema.

Un cop a fora, tots dos homes es van quedar plantats sense adonar-se’n sota el flagell del sol. Brunetti sabia que la questura era a menys de dos minuts a peu, però amb aquella calor que semblava encara més forta que abans d’entrar al bar, era com si haguessin de travessar mitja ciutat. El sol encenia els carrers al voltant del canal. Els turistes seien sota els para-sols de la trattoria a l’altra banda del pont. Els va examinar un instant, buscant algun indici de moviment. Era possible que la calor els hagués eixugat, que no fossin més que closques buides, com llagostes? Però de sobte un cambrer va portar un vas alt amb un líquid fosc a una de les taules, i el client va alçar el cap molt a poc a poc en veure’l arribar.

Van començar a caminar. Brunetti sabia que se suposava que la massa d’aigua havia de refrescar els indrets on eren, però les aigües quietes del canal, d’un to verd fosc, semblava que reflectissin i intensifiquessin encara més la llum i la calor. En lloc d’alleujament produïen humitat. Van continuar arrossegant-se carrer avall.

—No tenia ni idea que era enginyer —va dir Vianello.

—Jo tampoc.

—I enginyer hidràulic, a més —va afegir Vianello sense fer cap esforç per dissimular la seva admiració. La porta de la questura era a quatre passes. El guàrdia se n’havia tornat a dins, cosa que era perfectament comprensible.

Brunetti es va eixugar la cara amb la màniga de la camisa, meravellat que hagués estat prou estúpid de posar-se màniga llarga un dia com aquell.

—Quants anys fa que ronda per aquí? —va preguntar Brunetti avançant cap a les escales.

—No n’estic segur. Tres o quatre. De manera il·legal, suposo, fins que va aconseguir els papers. Quan entrava al bar d’uniforme sempre desapareixia. —Vianello va somriure en recordar l’anècdota—. Un paio tan alt. Es realment extraordinari. En un tres i no res el perdies de vista, com si s’hagués evaporat o alguna cosa així.

—Jo tampoc no trigaré gaire —va dir Brunetti així que van arribar al primer pis.

—A fer què?

—A evaporar-me.

—Esperem que ell no —va dir Vianello.

—Qui? Bambola?

—Sí. Sergio no pot treballar tantes hores. I coincidiràs amb mi que el local fa més bona pinta. I només en un dia.

—La seva dona ha estat malalta —va dir Brunetti—. Està bé que hagi trobat Bambola.

—Portar un bar és molt pesat —va dir Vianello—. T’hi passes el dia i no saps mai quins problemes pots tenir amb els clients, i sempre els has d’atendre amb un somriure.

—Es una mica com treballar aquí —va dir Brunetti.

Vianello va esclafir una rialla i se’n va anar a la sala d’oficials, de manera que Brunetti va haver d’afrontar tot sol el repte de pujar fins al segon pis.





3


Al cap de dos dies, assegut a la seva taula, Brunetti meditava si no seria possible fer un tracte amb els delinqüents de la ciutat. Hi havia cap manera d’animar-los a deixar la ciutat tranquil·la fins que hagués passat aquella onada de calor? Allò era donar per fet que hi havia una organització central que els dirigia, però Brunetti sabia de sobres que el crim s’havia diversificat massa i tenia un abast internacional que feia del tot impossible arribar a cap acord. Temps enrere, quan el crim era un assumpte exclusivament local, els delinqüents eren coneguts i formaven part del teixit social, potser la cosa hauria pogut funcionar, i els delinqüents, assetjats com la policia per una calor implacable, potser s’haurien avingut a col·laborar.

—Si més no fins a l’1 de setembre —va dir en veu alta.

Massa aclaparat per la calor per mirar-se els papers que tenia damunt la taula, Brunetti es va deixar endur per aquelles reflexions una mica absurdes: com podia convèncer els romanesos perquè deixessin de robar carteres i els gitanos perquè no enviessin els seus fills a rebentar cases? I això només a Venècia. A terra ferma les peticions per força havien de ser més serioses, com ara demanar als moldaus que deixessin de vendre nens de tretze anys i als albanesos que abandonessin temporalment el tràfic de drogues. Va rumiar un instant la possibilitat de convèncer els homes italians —homes com ell i com Vianello— que deixessin de desitjar prostitutes joves o drogues barates.

S’estava assegut i intuïa vagament que la suor li lliscava per la pell a diverses parts del cos. A Nova Zelanda, pel que li havien explicat, els homes de negocis anaven a treballar amb pantalons curts i camisa de màniga curta, quan feia aquesta calor. I que potser els japonesos no havien pres la decisió d’anar sense jaqueta a l’estiu els dies més calorosos? Va treure el mocador i se’l va passar per l’interior del coll de la camisa. Feia la mena de temps que propiciava que la gent es matessin els uns als altres per una plaça d’aparcament. O per un comentari fruit d’una emprenyada.

Els seus pensaments el van menar fins a la promesa que havia fet a Paola que aquella nit parlarien de les vacances. Brunetti, que era venecià, es convertiria, juntament amb la seva família, en turista, però serien turistes que anirien en direcció contrària, lluny de Venècia, cedint el seu espai als milions de visitants que esperava aquell any la ciutat. L’any anterior n’havien estat vint milions. Que Déu tingui pietat de nosaltres.

Va sentir un soroll a la porta i en alçar el cap va veure la signorina Elettra, amb la llum que entrava per la finestra il·luminant-la com un projector. Era realment possible que després de més d’una dècada durant la qual la secretària del seu superior li havia il·luminat els dies amb el seu aspecte impecable, la calor hagués aconseguit obrir-se pas fins i tot en ella? Era una arruga, allò que veia al costat esquerre de la seva camisa blanca de lli?

Brunetti va parpellejar, va tancar els ulls un instant i, quan va tornar a obrir-los, es va adonar que tot plegat havia estat un miratge: aquella línia era només una ombra que creava la llum que entrava per les finestres del seu despatx. La signorina Elettra es va quedar plantada a la porta i es va girar per mirar per damunt de l’espatlla just en el moment en què una altra persona apareixia al seu costat.

—Bon dia, dottore —va dir.

L’home que s’havia aturat al seu costat va somriure i va dir:

—Ciao, Guido.

Veure Toni Brusca fora del seu despatx a la Commune en hores de feina era com trobar-se un teixó fora del cau a plena llum del dia. A Brunetti, Brusca sempre li havia recordat aquest animal: una cabellera fosca i espessa, amb una ratlla blanca a banda i banda; un home robust, camacurt, d’una tenacitat sense límits quan alguna cosa desvetllava el seu interès.

—M’he trobat Toni mentre venia cap aquí —va dir la signorina Elettra; Brunetti no tenia ni idea que aquells dos es coneguessin—. I he decidit acompanyar-lo fins al seu despatx. —Va fer una passa enrere i va regalar al seu visitant el somriure de primera classe que Brunetti coneixia tan bé. Allò volia dir que o bé Brusca era un bon amic seu o bé la signorina Elettra, una dona amb un instint incomparable per saber quan li convenia fingir, havia descobert que Toni Brusca dirigia el departament de personal a la Commune i, per tant, era un home que li podia ser molt útil en algun moment.

Brusca va fer-li un gest afable amb el cap i es va apropar a la taula de Brunetti mentre feia un cop d’ull al seu voltant.

—Es evident que tens més llum que jo —va dir sense dissimular l’admiració que sentia. Brunetti va adonar-se que duia un maletí.

El commissario es va aixecar de taula per anar a fer una encaixada amb Brusca i li va donar uns copets a l’espatlla. Va fer un gest a la signorina Elettra, que va dedicar-li un somriure, tot i que no pas un de primera categoria, abans de sortir del despatx.

Brunetti va oferir al seu amic una de les cadires que hi havia davant del seu escriptori i es va asseure davant seu en una altra. Va esperar que fos Toni qui parlés primer: era evident que Brusca no havia vingut per discutir els avantatges i els inconvenients dels despatxos respectius. Toni no era la mena d’home que perdia temps i energies quan tenia alguna cosa per fer o quan li convenia saber alguna cosa: Brunetti ho recordava dels anys que havien estudiat plegats a primer cicle de secundària. La millor tàctica amb ell era seure i esperar que comencés a cantar, i això és precisament el que s’havia proposat de fer.

No va haver d’esperar gaire. Brusca va dir:

—Et volia parlar d’una cosa, Guido. —Va treure del seu maletí una carpeta de plàstic transparent i uns quants papers de dins. Va tornar a deixar el maletí al terra i amb els papers a la falda es va quedar mirant el seu amic—. A la Commune hi ha molta gent que ve a explicar-me coses. M’expliquen històries que de vegades em desperten la curiositat, i llavors començo a demanar a la gent que m’expliqui més coses. I com que tinc un despatx a la planta baixa amb una única finestra, i com que la meva feina em permet observar el que fa la gent… i com que sóc sempre molt educat i escrupolós, la gent sol respondre a les meves preguntes.

—Fins i tot si es tracta de temes que no són de la teva incumbència a nivell professional? —va preguntar Brunetti, començant a sospitar per què Brusca havia anat a visitar el seu amic policia.

—Doncs sí.

—I és per això que has vingut? —va preguntar Brunetti fent un gest amb el cap per assenyalar els papers. Com al seu amic, a Brunetti tampoc no li agradava perdre el temps.

Brusca es va mirar els papers i els va treure de la carpeta de plàstic per donar-los a Brunetti.

—Fes-hi un cop d’ull —va dir.

El primer full duia la capçalera del Tribunale di Venezia. Al marge esquerre del document hi havia quatre columnes verticals amb els títols: «Número de causa, Data, Jutge, Número de tribunal». Després d’una gruixuda línia vertical hi havia una única casella amb l’encapçalament: «Resultat». Brunetti va deixar el full a un costat i se’n va trobar tres més d’iguals. La qualitat de les fotocòpies era diferent: una d’elles era tan borrosa que amb prou feines es podia llegir. Al marge inferior dret de cada pàgina hi havia la data, una signatura molt elegant i al costat el segell del Ministeri de Justícia. Les dates eren diferents, però la signatura era sempre la mateixa. En dues de les pàgines, el segell del Ministeri de Justícia estava estampat de qualsevol manera i quedava tallat en un extrem de la pàgina. Brunetti havia dedicat moltes hores a llegir documents com aquells. Quants en devia haver segellat ell mateix, abans de consignar-los a una altra persona?

Però aquells no eren la mena de documents que estava acostumat a llegir en el decurs de les seves investigacions; no eren les típiques transcripcions de declaracions o els arguments presentats durant les conclusions d’un judici. Tampoc no eren còpies d’un veredicte. Aquells documents eren exclusivament d’ús intern i, si no ho havia llegit malament, corresponien a sessions prèvies a un judici. No trobava que tinguessin res en comú.

En alçar la mirada va veure Brusca, amb un posat impassible. Brunetti va tornar a centrar l’atenció en aquells papers. Buscava alguna relació entre ells i es va adonar que molts dels casos que apareixien a la llista havien estat ajornats o suspesos abans de començar la vista, i llavors va veure que en la majoria la giudice que havia presidit el tribunal era la mateixa. Brunetti en va reconèixer el nom i, per alguna raó que no hauria sabut explicar, no en tenia pas una opinió gaire favorable.

Coses que li havien explicat o que havia sentit a mitges, un determinat to de veu quan el seu nom apareixia en una conversa, i una altra cosa que li havia explicat un dels seus informadors feia uns quants anys. No, no és pas que l’hi digués, més aviat ho havia insinuat, i feia referència més a la seva família que no pas a ella. El nom del funcionari del tribunal que havia signat els papers no li era gens familiar.

Va mirar-se el seu amic i li va preguntar:

—Suposo que aquests ajornaments van afavorir els interessos d’alguna de les dues parts implicades i que la jutge Coltellini hi té alguna cosa a veure. —Brusca va assentir i va fer-li un gest amb la barbeta per assenyalar els papers, com el mestre que vol animar un alumne prometedor—. Si això vol dir que se suposa que hi he de veure alguna cosa més, llavors potser diria que la persona que va signar els documents també hi devia tenir alguna cosa a veure.

—Araldo Fontana —va dir Brusca—. Es l’uixer del Tribunale. Va començar a treballar-hi el 1975 i el van ascendir a cap d’uixers deu anys més tard, d’ençà d’aleshores que hi treballa. La seva jubilació està prevista per al 10 d’abril de 2014.

—I de quin color porta la roba interior? —va preguntar Brunetti tot seriós.

—Molt divertit, Guido, molt divertit.

—D’acord. Oblida’t de la seva roba interior i explica-me’n alguna cosa.

—Com a cap d’uixers, s’ocupa que els documents facin el seu curs i arribin sempre a l’hora.

—I «que facin el seu curs i arribin sempre a l’hora» vol dir…?

Brusca es va reclinar a la cadira i va plegar les cames, alçant la mà per fer un gest que volia indicar moviment.

—Hi ha un dipòsit central on es custodien tots els documents relacionats amb cada causa. Quan algú els necessita per a una vista o un judici, els uixers s’ocupen que arribin al tribunal que els ha sol·licitat per tal que el jutge pugui consultar-los si ho creu oportú. Llavors, un cop acabada la vista, els uixers els porten al dipòsit central i els tornen a arxivar. Quan es torna a celebrar una altra vista, els tornen a entregar. Un cop s’ha emès un veredicte, tots els documents relacionats amb la causa s’emmagatzemen en un dipòsit permanent.

—Però?

—Però de vegades els documents desapareixen o no arriben al tribunal, i si el jutge no en pot disposar es veu obligat a ajornar la vista i fixa una nova data. I si la vista havia de tenir lloc poc abans de les vacances, llavors el jutge pot decidir que el millor és deixar-ho per després de les vacances, però en tots dos casos el jutge ha de buscar a la llista de causes pendents un forat per col·locar-hi la vista, de manera que una causa es pot arribar a endarrerir molt.

Brunetti va fer que sí amb el cap: ja s’imaginava que les coses anaven d’aquesta manera.

—Llavors explica-m’ho —va dir—, perquè escoltar-te a tu és com sentir els batecs del cor de la deessa Rumor. Què està passant?

Brusca va somriure discretament. Era una expressió no de diversió o entreteniment, sinó d’algú que accepta la naturalesa humana tal com és, no pas com li hauria agradat que fos.

—Abans de dir res sobre el que està passant, cal que sàpigues una cosa. —Va fer una pausa llarga per assegurar-se que Brunetti parava atenció i llavors va continuar—: Fontana és un home honrat. Ja sé que és una expressió una mica passada de moda, però ell també és una mica passat de moda. Es com si fos de la generació dels nostres pares: així és com se li adreça la gent. Cada dia va a treballar amb americana i corbata, fa la seva feina i és molt educat amb tothom. En tots els anys que fa que treballo, no he sentit mai una mala paraula d’ell, i ja saps que normalment qualsevol cosa que algú hagi dit contra algú altre a la Commune m’arriba a mi. Tard o d’hora, el més probable és que ho acabi sabent tot. Però, en canvi, mai no he sentit a dir cap mal de Fontana, només que és un home avorrit i tímid.

A Brunetti li va semblar que Brusca ja havia acabat i es va sentir obligat a fer-li una pregunta:

—Llavors com és que el seu nom apareix en tots aquests documents? I per què has pensat que valia la pena venir a ensenyar-me’ls a mi? —I encara se li va acudir una altra pregunta—: I per què et van venir a veure a tu abans?

Brusca es va mirar la falda, després Brunetti, després la paret i un altre cop Brunetti.

—Me’ls va fer arribar algú que treballa al Tribunale.

—Amb quin propòsit?

Brusca va arronsar les espatlles.

—Potser volien que aquesta informació sortís del Tribunale.

—Es evident que això és exactament el que ha passat —va dir Brunetti, però es va estalviar el somriure. Tot seguit va afegir—: Em diràs qui te’ls va fer arribar?

Brusca va desestimar la pregunta fent un gest amb el cap.

—No té cap importància, i li vaig prometre que no ho diria a ningú.

—Ja ho entenc —va dir Brunetti, i ho deia de cor. Va esperar una estona per si Brusca tenia res més a dir i tot seguit va afegir—: Explica’m què vol dir tot plegat. O què et sembla a tu que pot voler dir.

—Vols dir els endarreriments?

—Sí.

Brunetti es va reclinar a la cadira, va agafar-se les mans darrere el clatell i es va quedar mirant el sostre.

—En una causa de divorci complicada, quan hi ha molts diners pel mig, la part més acabalada pot arribar a treure un gran profit d’endarrerir el procés per canviar de lloc o ocultar els seus béns. —Llavors, abans Brunetti no va tenir temps de preguntar rés, Brusca va continuar—: Si els documents arriben a un altre tribunal el dia de la vista, o bé no arriben enlloc, el jutge té tot el dret d’ordenar un ajornament fins que estigui disponible tota la documentació.

—Em sembla que ho començo a entendre —va dir Brunetti.

—Pensa en tots els jutjats on has estat, Guido, i pensa en les piles d’expedients arrambats contra les parets. Les has vist a tots els jutjats on has posat els peus.

—Que no introdueixen totes les dades als ordinadors? —va preguntar Brunetti de sobte, en recordar les circulars que distribuïa el Ministeri de Justícia.

—Això vol temps, Guido.

—Què vols dir?

—Doncs que trigaran anys. Treballo al departament de personal i em consta que han assignat la feina a dues persones: trigaran anys, per no dir dècades, a acabar. Han de transcriure fitxers que es remunten als anys cinquanta i seixanta.

—I la feina de Fontana consisteix a garantir que els documents arribin a temps?

—Sí.

—I la giudice? —va preguntar Brunetti.

—Diuen que ja fa temps que és la nineta dels seus ulls.

—Però ell és un simple uixer, per l’amor de Déu. I ella és giudice. A part d’això, ell deu tenir vint anys més que ella.

—Ah, Guido —va dir Brusca inclinant-se endavant i picant amb un dit el genoll de Brunetti—. No sabia que fossis tan convencional. Culpabilitat de classe i prejudicis per l’edat, tot d’una tacada. Només saps pensar en amor, amor i amor. O sexe, sexe i sexe.

—I en què se suposa que hauria de pensar? —va dir Brunetti fent un esforç per semblar més encuriosit que no pas ofès.

—En el cas de Fontana —va dir Brusca—, podries pensar en amor, amor i amor, si més no pel que ha arribat a les meves orelles. Però en el cas de Sa Senyoria, aniries més ben encaminat si pensessis en diners, diners i diners. —Brusca va deixar anar un sospir i va continuar amb un to més seriós—: Crec que hi ha força més gent interessada en els diners que no pas en l’amor. Fins i tot més que en el sexe.

Per interessant que pogués arribar a ser aquella tesi, Brunetti tenia curiositat a saber més coses d’aquell cas, de manera que va preguntar:

—I penses que la giudice Coltellini és una d’aquestes persones?

Brusca es va deixar de bromes i va adoptar una expressió més abatuda.

—Prové d’una família avariciosa, Guido. —Brusca va fer una pausa i tot seguit va afegir, com si acabés de resoldre un gran misteri—: És estrany. Sempre pensem que l’amor, l’afició a la música o el talent per pintar pot passar de pares a fills. Per què no també l’avarícia? —Davant el silenci de Brunetti va preguntar—: Hi havies pensat mai, en això, Guido?

—Sí —va respondre Brunetti, i ho deia de debò.

—Ah —va fer Brusca i va continuar, deixant-se de vaguetats per anar al gra—. El seu avi era un home avariciós, i el seu pare encara ho és. La giudice en va aprendre d’ells, podríem dir que s’hi va aplicar a fons. Fins i tot gosaria dir que no descartaria la possibilitat de vendre’s la seva mare, si encara fos viva. —Brusca va fer un gest amb el cap com si volgués refermar el seu convenciment que ho creia de debò.

—Hi has tingut mai cap enfrontament?

—No, cap ni un —va dir Brusca realment sorprès per aquella pregunta—. Jo em limito a seure al meu petit despatx de la Commune i segueixo tots els expedients dels empleats: el procés de contractació, els diners que cobren, quan s’han de jubilar. Faig la meva feina i la gent ve a explicar-me coses, i de tant en tant he de trucar a algú i fer-li un parell de preguntes. Per aclarir algun detall. I de vegades les respostes de la gent em deixen una mica sorprès, i llavors em donen més detalls o bé m’expliquen altres coses. I a la gent no li passa mai pel cap la possibilitat de no dir-me el que els pregunto perquè amb el pas dels anys han arribat a la conclusió que la meva feina consisteix a saber-ho tot.

—I la gent confia que tu faràs que coses com aquesta surtin del Tribunale —va dir Brunetti. Brusca va fer que sí amb el cap, amb un posat tan seriós, que Brunetti li va haver de preguntar—: Perquè tens un cor pur i una ànima neta?

Brusca va riure i de sobte va desaparèixer la tensió que regnava al despatx.

—No. Perquè normalment les preguntes que faig són tan rutinàries i tedioses que a ningú li passaria pel cap dir-me res que no sigui la veritat.

—Una tècnica que m’agradaria dominar —va dir Brunetti.





4


Es van separar amistosament, tot i que d’una manera una mica estranya; cap deis dos no va fer referència al fet que Brusca no li havia explicat per què li havia fet aquella visita ni què se suposava que havia de fer amb la informació que li havia proporcionat. Com que Brusca li havia deixat ben clar que Coltellini era una dona obsessionada amb els diners, no era massa difícil arribar a la conclusió que rebia diners de les persones interessades a endarrerir les seves causes. Però el fet que semblés evident no volia pas dir que hagués de ser realment així, i tampoc no n’hi havia prou per demostrar-ho davant d’un tribunal.

El que Brunetti no acabava de veure clar era el paper de Fontana. L’amor no semblava una raó de prou pes per corrompre un home que la gent tenia per «honrat», però, ben mirat, la majoria de vegades no ho semblava.

Després de tants anys a l’ofici, Brunetti no solia indignar-se en comprovar l’habilitat dels seus conciutadans a l’hora de buscar noves maneres de saltar-se la llei. En alguns casos —tot i que això mai ho havia explicat a ningú—, no podia evitar sentir una certa admiració per la candidesa d’aquella picaresca, sobretot quan implicava saltar-se una llei que considerava injusta o en una situació que segons ell era directament absurda. Si programaven els semàfors intencionadament perquè canviessin més de pressa del que marca la llei, per tal que la policia pogués repartir-se els diners de les multes amb els tècnics que s’ocupaven del manteniment, calia ser un llunàtic per pensar que subornar un agent de policia era un delicte. Tenint en compte la quantitat de delinqüents que ocupaven un escó al Parlament, qui podia creure en les bondats de la llei?

Es feia difícil de dir que Brunetti estigués gens sorprès del presumpte capteniment de la giudice Coltellini, però, en canvi, estava sorprès sobretot pel fet que es tractés d’una dona. Tot i que Brunetti se servia de l’estadística per refermar la seva convicció que les dones delinquien menys que els homes, basava aquesta creença més aviat en l’educació i en l’experiència que havia adquirit al llarg de la vida. Les insinuacions de Brusca, si realment eren certes, acabaven de capgirar per partida doble el que, segons Brunetti, havia de ser l’ordre natural de les coses.

Amb les insinuacions de Brusca presents, Brunetti va escampar els documents damunt la taula per tornar-los a examinar. Va centrar l’atenció en el nom de la giudice Coltellini i es va adonar que apareixia diverses vegades en aquelles quatre pàgines i que constava al costat dels números de sis causes. Va obrir un calaix i en va treure un grapat de retoladors fluorescents de colors. Va començar pel capdamunt de la primera pàgina i va marcar amb color verd el nom de la giudice la primera vegada que apareixia en una causa, i tot seguit va repassar la llista sencera fent servir el mateix color per assenyalar les vegades que la giudice havia celebrat alguna vista relacionada amb aquella causa concreta. Va fer el mateix amb la causa següent, aquesta vegada amb el retolador rosa. Per a la tercera va fer servir el groc; el taronja per a la quarta, per a la cinquena va haver de fer servir el llapis i per a l’última un bolígraf vermell.

Els Verds havien comparegut davant la giudice només tres vegades: la segona compareixença havia tingut lloc el dia que constava a la columna «Resultats» de la primera compareixença, i la tercera el dia previst per a la segona, però així i tot, el procés sencer s’havia allargat dos anys. En la causa Rosa havien respectat totes les dates previstes per a la vista següent, tot i que n’havia comptat sis amb mig any, com a mínim, entre l’una i l’altra. Brunetti tenia curiositat per saber per a quina mena de causa havien calgut tres anys per prendre una decisió.

La pista Groga era força més interessant. La primera vista, celebrada feia més de dos anys, havia acabat amb un ajornament inexplicable de sis mesos, i quan finalment s’havia celebrat, es va convocar per a una nova data cinc mesos més tard sense cap explicació. Quan es va celebrar la tercera vista, a la casella «Resultats» hi havia una nova data, sis mesos més, i la frase: «Falta documentació». La justificació del següent ajornament, aquesta vegada també de sis mesos, era «per malaltia», tot i que els documents no especificaven qui era el malalt. Aparentment, aquesta nova citació per al 20 de desembre va tenir lloc únicament amb el propòsit d’ajornar-la, un cop més, quatre mesos. Això explicava les «vacances» que es feien constar a l’última columna. Brunetti estava convençut que la nova vista, programada per a la segona meitat del mes d’abril, havia coincidit amb les vacances de Setmana Santa, però la giudice Coltellini el va sorprendre celebrant una vista per escollir una nova data —set mesos més tard—, per tal de poder «interrogar nous testimonis».

Brunetti es preguntava quins nous testimonis podia interrogar en una causa que feia gairebé tres mesos que bellugava —de seguida es va estirar les orelles per haver-se precipitat en escollir aquest verb— pels tribunals. No és gens estrany que la gent tingués por de quedar atrapat entre les rodes del monstre: era axiomàtic que el pitjor que podia passar a una persona, a part d’una malaltia greu, era embolicar-se en un judici. I amb raó.

La giudice va aconseguir sorprendre Brunetti un cop més resolent el cas Taronja en menys d’un any, tot i que tant les causes Llapis com Bolígraf Vermell encara es van arrossegar pels tribunals més de dos anys.

Va buscar la llibreta dels telèfons damunt la taula i tot seguit va trucar al telefonino de Brusca.

—Sí? —va respondre Brusca amb molta calma, com si encara fos al despatx de Brunetti, el mateix to que li havia sentit utilitzar a classe d’història el primer any que havien compartit classe a primer cicle de secundària. Durant tots aquells anys, Brunetti no havia vist mai que el seu amic mostrés la més petita sorpresa pel capteniment d’un ésser humà, per abjecte que fos, tot i que Déu és testimoni que treballant a les oficines de l’administració municipal en devia haver vist exemples a cabassos.

—He fet un cop d’ull més de prop a aquells papers —va dir Brunetti—. Els has ensenyat a algú altre? —va preguntar-li Brunetti.

—Per què hauria de fer-ho? —va preguntar Brusca, adoptant un to tan seriós com el de Brunetti.

—Si això és realment cert, li hem de parar els peus —va dir Brunetti, conscient que la possibilitat d’un càstig era ridícula.

—Sí, tens raó —va dir Brusca amb un esforç per fer com si estiguessin parlant d’un equip de futbol i no pas d’un cas de corrupció del sistema judicial. Llavors va afegir—: Però és poc probable que puguem fer-ho.

—Doncs per què me’ls has donat? —va preguntar Brunetti, sense fer cap esforç per dissimular la seva irritació.

Brusca es va estar una estona en silenci a l’altre extrem de la línia abans de respondre.

—M’ha semblat que potser tu sabries què hi podem fer. Tenia l’esperança que ho trobaries escandalós.

—Això és fer-ne un gra massa —va dir Brunetti.

—Bé, d’acord, potser la paraula no és escandalós. Diguem que tenia una esperança. Potser això és el que més admiro de tu, que encara tens esperança que les coses aniran per bon camí i que encara som a temps de netejar els Estables d’Augies.

—Això, com has dit tu, és poc probable que arribi a passar mai —va convenir Brunetti. Tot seguit, tornant al tema de la conversa i recuperant el seu to de veu més afable, va preguntar-li—: De debò, per què me’ls has donat?

—Suposo que esperava que poguessis fer-hi alguna cosa —va respondre Brusca. Tot seguit, amb un to de veu més alegre que Brunetti sospitava del tot intencionat, va afegir—: D’altra banda, sempre és agradable provocar-los algun mal de cap.

—A veure què hi puc fer —va dir Brunetti, conscient que tenia ben poques possibilitats de sortir-se’n.

Brusca va acomiadar-se ràpidament i va penjar.

Brunetti va recolzar el colze esquerre damunt la taula i es va passar el dit polze damunt del llavi inferior unes quantes vegades. Sentia la camisa humida sota les aixelles i a l’esquena. Va anar fins a la finestra per fer una ullada a l’aigua del canal, negra sota la llum implacable del dia. La calor havia fet fugir tothom de Campo San Lorenzo; fins i tot havien desaparegut els gats que vivien a l’edifici de diversos pisos que havien erigit davant la façana de l’església; es va preguntar si devien haver deixat la ciutat per anar-se’n de vacances.

Per un instant es va permetre el luxe de deixar-se endur per una fantasia en la qual els gats anaven de vacances a la muntanya o a la platja, i era «DINGO», la societat cooperativa d’amants dels animals, qui els hi enviava. Brunetti odiava els animalisti, els detestava pel fet que defensessin aquells coloms odiosos, carregats de malalties, els odiava per haver recollit tots els gats salvatges de la ciutat, amb gran alegria de la comunitat de rates. Mentre pensava en el tema dels animals, va afegir a la llista de persones que odiava aquelles que no recollien els excrements dels gossos; si depengués d’ell, els posaria una multa tan forta, que…

—Commissario? —Una veu va interrompre les seves esbojarrades elucubracions pel que feia a la quantia de les multes que imposaria i al sistema que dissenyaria per implementar-lo.

—Sí, signorina? —va dir girant-se cap a ella—. En què la puc servir?

—He vist Vianello fa un moment. Quan he entrat a la sala d’oficials l’he vist parlant per telèfon. No feia gaire bona cara.

—Que està malalt? —va preguntar. De sobte li van venir al cap totes les malalties que podia arribar a provocar aquella calor.

La signorina Elettra va fer uns passos per entrar al despatx.

—No ho sé, senyor. No ho crec pas. Se’l veia més aviat capficat o espantat i semblava que no volia que ningú se n’adonés.

Brunetti estava acostumat a veure-la sempre amb molt bon aspecte; però, així i tot, aquell dia es va sorprendre de veure-la tan fresca. En lloc de demanar-li per Vianello, Brunetti li va deixar anar:

—No troba que fa molta calor?

—Disculpi, senyor?

—La calor. La temperatura. No troba que fa calor? Personalment, vull dir. No troba que fa molta calor? —Si hagués continuat hauria acabat per dibuixar un sol per mostrar-li el que volia dir.

—No especialment, senyor. Només estem a trenta graus.

—I això no és calor?

—Per a mi no.

—Per què?

Brunetti es va adonar que la signorina Elettra no sabia ben bé què esperava que li respongués. Al final va dir:

—Em vaig criar a Sicília, senyor. Suposo que el meu cos està acostumat a la calor. El meu termòstat està programat, per dir-ho d’alguna manera.

—A Sicília?

—Sí.

—I com és això?

—El meu pare hi va treballar molts anys —va dir com si no hi donés cap importància i volgués donar a entendre a Brunetti que era el millor que podia fer ell també, o si més no, fer-ho veure.

Obeint aquell suggeriment, Brunetti va deixar de banda la vida privada de la signorina i li va preguntar:

—Té idea de qui parlava amb ell?

—No, senyor, però era algú que coneixia prou bé per parlar-li de tu. I m’ha semblat que escoltava més que no pas parlava.

Brunetti es va aixecar. Va recollir els documents que ella li havia portat aquell mateix matí i va dir:

—Li volia ensenyar aquests papers. Passaré a veure’l ara mateix. —Va esperar que ella se n’hagués anat, convençut que no era bona idea que Vianello els veiés baixant plegats les escales, com si s’haguessin estat explicant secrets d’escola.

Ella va somriure i va fer mitja volta.

—Vianello no m’ha vist, commissario. —I se’n va anar. Quan Brunetti va arribar a la porta del seu despatx, ella ja havia desaparegut escales avall.

Brunetti va baixar a poc a poc. Quan va entrar a la sala d’oficials, Vianello encara era assegut a la seva taula i continuava parlant per telèfon. Tot i que estava mig girat d’esquena, Brunetti de seguida va entendre el que havia volgut dir la signorina Elettra. L’ispettore estava inclinat damunt del telèfon i amb la mà que tenia lliure feia rodar un llapis endavant i endarrere damunt de la taula. Des d’aquella distància, a Brunetti li va fer la impressió que tenia els ulls tancats.

L’inspector no parava de fer anar el llapis d’una banda a l’altra sense dir res. Brunetti va veure que Vianello premia els llavis i tot seguit els tornava a relaxar. En tot moment va continuar fent ballar el llapis. Al final, Vianello va apartar-se el telèfon de l’orella, a poc a poc, fent un gran esforç, com si hi hagués un camp magnètic entre l’auricular i l’orella. El va tenir davant dels ulls uns deu segons i Brunetti va poder sentir la veu que arribava a través del telèfon: una dona, gran, remugaire. Vianello va obrir els ulls per examinar la superfície de la seva taula. Tot seguit, molt a poc a poc i amb tendresa, com si estigués posant al seu lloc la persona que continuava parlant per l’auricular, va penjar.

L’inspector es va quedar assegut una bona estona contemplant el telèfon. Va agafar un mocador per eixugar-se el front i tot seguit se’l va passar a poc a poc per la cara. Se’l va ficar a la butxaca una altra vegada i es va aixecar. Quan es va girar cap a la porta, Brunetti ja havia suprimit qualsevol emoció del rostre i es disposava a apropar-se al seu ajudant amb el plec de papers aferrats a la mà.

Abans Brunetti no va tenir temps de dir res sobre els papers o del per què havia vingut a parlar amb ell, Vianello va dir:

—Baixem al pont. Necessito una copa.

Brunetti va tornar a desar els papers a la carpeta, però com que no duia jaqueta, no tenia on deixar-los. Els va plegar ben plegats i se’ls va ficar a la butxaca del darrere dels pantalons.

Van baixar junts les escales i es van aturar a la vorera davant de la questura. Brunetti s’havia deixat les ulleres de sol a la butxaca de l’abric. No va poder evitar alçar una mà per protegir-se els ulls d’aquella llum tan intensa.

—Em pregunto si es deu sentir el mateix en una roda de reconeixement —va dir. Va aclucar els ulls mentre s’acostumava a aquella llum enlluernadora i un cop s’hi va veure, fent visera amb la mà en tot moment, van anar tots dos cap al bar.

Bambola els esperava darrere la barra, amb la gel·laba impecable, com un document acabat de sortir del sobre.

Eren més de les onze, de manera que tots dos homes van demanar un spritz; Vianello va demanar a Bambola que els servís en gots d’aigua amb molt de gel. Així que van tenir les begudes, Vianello les va agafar i es va dirigir al reservat més allunyat de la porta. Era en una cantonada on no passava ni un bri d’aire, però Brunetti ja s’havia resignat a aquella calor: res no ho podia empitjorar, però si més no allí podien parlar tranquil·lament.

Un cop van ser asseguts l’un davant de l’altre, Brunetti va decidir estar-se de fer veure que no s’imaginava la naturalesa d’aquella trucada telefònica i li va preguntar:

—Era la teva tia?

Vianello va fer un xarrup a la beguda, tot seguit en va fer un bon glop i va deixar el got glaçat damunt la taula.

—Sí.

—Semblaves preocupat —va insistir Brunetti.

—Suposo que ho estic —va dir Vianello, agafant la beguda amb totes dues mans, un gest més habitual amb begudes calentes que no pas amb les fredes—. Jo també estic atrapat.

—Per què?

—Perquè sóc incapaç de cridar-li, que és el que em demana el cos. És la resposta més normal, quan algú fa una cosa així. —Va fitar Brunetti un moment i va desviar la mirada ràpidament.

—Quan la gent fa què? —va preguntar Brunetti.

Les seves mirades van coincidir un instant, però llavors Vianello es va quedar fixat un altre cop en el seu got i va dir:

—Quan es tornen bojos. Quan perden el cap. —Va agafar el got amb totes dues mans i el va posar damunt la taula unes quantes vegades, deixant un seguit d’anelles, i tot seguit va fer-hi lliscar el got al damunt i les va esborrar.

—Què ha fet?

—Encara no ha fet res —va dir Vianello—. Però ho farà. Ja t’he dit abans que la zia Anita té un caràcter molt fort, i quan fica la banya al forat, no hi ha manera de fer-la canviar d’opinió.

—I què és, el que vol fer? —va preguntar Brunetti, decidint-se finalment a tastar la seva copa. A hores d’ara ja estava tan aigualida que gairebé no tenia gust de res, però si més no era freda i va optar per prendre-se-la igualment.

—Es vol vendre el negoci.

—Em pensava que era del teu oncle.

—Ho era. Bé, era d’ell i ara pertany als fills. Però només nominalment.

—T’escolto.

—Legalment tot és d’ella. Quan el meu oncle va obrir el negoci i va comprar l’edifici on hi ha el taller i les oficines, el seu commercialista el va convèncer que per estalviar-se impostos era millor que ho posés tot a nom de la dona. Llavors, més endavant, ho podien posar a nom dels nois. —Vianello va fer que no amb el cap i va deixar anar un sospir.

—Però no ho van fer?

Vianello va negar amb el cap, es va acabar la copa i va anar a la barra a demanar-ne una altra, sense preocupar-se de preguntar a Brunetti si n’hi venia de gust una altra. Brunetti es va acabar la seva i va fer lliscar el got contra la paret.

Vianello va tornar de seguida, però aquesta vegada als gots només hi havia aigua mineral i gel. Brunetti va agafar el got agraït; el gel fos havia malmès la primera copa, diluint el Campari i deixant el prosecco insuls i sense gas.

—I per què se’l vol vendre? —va preguntar.

—Pels diners —va dir Vianello i va beure una mica més d’aigua.

—Au va, Lorenzo. O m’expliques de què va tot això o ja podem tornar a la feina.

Vianello va posar els colzes damunt la taula, amb els palmells oberts a banda i banda de la boca. Es va agafar la cara amb totes dues mans, tensant la pell damunt dels pòmuls. Al final va dir:

—Em penso que vol donar els diners a un endeví.





5


—Gesú Bambino —va xiuxiuejar Brunetti. Després, en recordar tot el que Vianello li havia explicat abans, va preguntar—: Les revistes?

—Això és només una part —va respondre Vianello, amb upa veu angoixada. Es va ficar la mà pel coll de la camisa i se la va passar pel clatell, tot seguit va agafar un tovalló de paper per eixugar-se la mà—. Redéu, no suporto aquesta calor. No hi ha manera de treure-se-la de sobre.

Brunetti va aprofitar la distracció per fer un altre glop d’aigua. Ell i Vianello havien interrogat plegats tants testimonis i sospitosos, que no hi havia ni una sola tàctica que el pogués agafar desprevingut. Va fer un altre glop, va deixar el got damunt de la taula i es va reclinar a la cadira amb els braços plegats, la viva imatge de la paciència.

Vianello també va recolzar l’esquena a la cadira.

—Ja t’he explicat que així és com va començar tot plegat: llegint els horòscops. I el programa de ràdio dels matins, i llavors va descobrir tots aquests canals privats on surt una gent que tiren les cartes.

Va donar un cop de puny damunt de la taula, però no massa fort, només per demostrar que era més un gest que no pas un acte fruit de la ràbia.

—Una de les seves amigues li va parlar d’aquests programes, de com ajudaven les persones que hi trucaven.

—I quina ajuda necessita, la teva tia? —no es va poder estar de preguntar-li Brunetti. Per la manera com n’hi havia parlat Vianello al llarg dels anys, sempre li havia semblat que aquella dona era el pilar que amb la seva força i la seva seguretat sostenia la família.

De sobte Brunetti va llegir un gest fugaç al rostre de Vianello, una cosa que no hi havia vist mai abans o, si més no, no pas adreçat a ell.

—Aquí és on volia arribar, Guido —va dir. Vianello es devia sorprendre de sentir la seva pròpia veu, perquè va obrir els dits de la mà dreta i va tornar a estirar el braç damunt del banc, com si li oferís la mà per demanar perdó.

Brunetti va assentir somrient, però no va dir res.

Després d’una llarga pausa, Vianello va continuar.

—Li va agradar com la gent interpreta les cartes per donar consells a la gent que els truca. Els va trobar molt assenyats. Això és el que ha explicat als seus fills. —Vianello va fer una pausa, com si esperés alguna pregunta, però Brunetti no tenia res a dir—. Es així com me’n vaig assabentar —va continuar l’inspector—. Ara fa uns mesos me’n va parlar un dels meus cosins, una mica com si la cosa anés de broma: em volia parlar de la nova afició de la seva mare. Com si de sobte li hagués donat per escoltar Radio Maria o hagués començat a llegir revistes de jardineria. No me’n va dir gran cosa, però llavors la seva germana, la meva cosina Marta, em va trucar al cap d’un mes, aproximadament, i em va explicar que estava preocupada per la seva mare, que parlava constantment d’aquesta història dels horòscops com si realment s’ho cregués.

»La pobra Marta no sabia què fer. —Vianello es va acabar el got d’aigua i el va deixar damunt de la taula—. Jo tampoc. Estava preocupada, però, en canvi, Loredano estava convençut que era una cosa passatgera i suposo que jo també ho vaig veure així, o potser això és el que volia creure perquè era el més fàcil. —Va mirar Brunetti de fit a fit i va aixecar una de les comissures dels llavis fent un gest burleta—. Crec que en el fons tots preferíem no haver-ne de fer un problema. De manera que vam mirar cap a una altra banda com si no hagués passat res. —Van sentir soroll de gent que entrava al bar, però cap dels dos no en va fer cas.

»Llavors, ara deu fer cosa d’un mes, Loredano em va trucar i em va explicar que la zia Anita havia tret tres mil euros d’un compte de l’empresa sense dir-n’hi res. —Vianello va fer una pausa, com si esperés algun comentari per part de Brunetti, però en adonar-se que el seu cap no tenia res a dir, va continuar:

»Loredano va fer un cop d’ull al compte corrent i va descobrir que els darrers mesos havia estat retirant diners del compte: cinc-cents, tres-cents, sis-cents. Quan li va preguntar per què els necessitava, ella es va limitar a dir-li que eren els seus diners i que en podia fer el que li convingués, que era necessari i que ho feia per a la millor de les causes possibles, que ho feia pel meu oncle.

Brunetti sabia prou bé que tot sovint les dones grans sentien la necessitat de donar els seus diners a una bona causa, i tot sovint qui n’acabava traient profit era l’Església. Tot i que d’allò Brunetti no n’hauria dit, precisament, «una bona causa», sabia de gent que feia donacions a l’Església i que no hauria dubtat gens a dir-ne així. El fet que la tia de Vianello no fos una d’aquelles persones obria una caixa de pandora pel que feia als possibles beneficiaris de la seva generositat.

—«Una bona causa» —va repetir Brunetti amb un to de veu neutral—. «Pel teu oncle».

—Això és el que va dir —va repetir Vianello.

—I els teus cosins tenen idea de quants diners estem parlant?

—Incloent-hi aquests tres mil, potser set mil en total. Però també té diners propis, i no tenen manera d’esbrinar què n’ha fet.

—Es d’això que parlaves amb ella abans? —va preguntar Brunetti.

—Jo escoltava i ella parlava —va dir Vianello cansat—. M’ha trucat per queixar-se que Loredano no para d’empipar-la.

—Empipar-la?

Vianello va assentir però no es veia amb cor de somriure.

—Ella ho veu d’aquesta manera: diu que està fent una cosa que considera necessària. Creu que hi té tot el dret, i està furiosa perquè els seus fills la volen aturar.

—Recorda’m quants fills eren, Lorenzo.

—Marta i Loredano són els més grans. I Luca i Paolo els més petits. Els tres nois —de fet ja són homes fets i drets— són els que porten el negoci.

—I el teu oncle? Què hi diu ell, de tot això? —va preguntar Brunetti.

Vianello va aixecar les mans de manera involuntària.

—Ja t’ho he dit: no para gaire atenció a les coses. No ho ha fet mai, i ara que no està massa bé de salut encara és pitjor. Loredano em va dir que hi havia parlat per mirar de fer-li entendre la situació, però ell es va limitar a dir que la seva dona tenia els seus propis diners i que en podia fer el que li vingués més de gust. I també amb els seus. Suposo que es pensa que per a ell el fet que la seva dona pugui gastar tots els diners que vulgui és una prova de virilitat: així demostra que és capaç de mantenir-la com Déu mana.

—Encara que ja no treballi?

—Segurament encara més, ara que no treballa i ara que no pot fer les coses a les quals estava acostumat.

—Redéu, és complicat, no trobes? —va dir Brunetti inclinant-se cap endavant i recolzant-se a la taula—. I algun dels teus cosins sap què n’ha fet, dels diners?

Vianello va fer que no amb el cap.

—No saben res del cert. Però si ella diu que és per a una bona causa, el més probable és que els estigui donant a algú. —Aquesta vegada Vianello va donar un cop amb la mà oberta damunt de la taula, sense fer cap esforç per dissimular el seu enuig—. El problema —va continuar l’inspector— és que estic d’acord amb ella. Bé, només en part. Té tot el dret de fer el que li vingui de gust, amb els seus diners. Els primers anys de tenir el negoci va treballar com una burra i mai no en va treure ni cinc. Fins i tot quan les coses van començar a rutllar, ella es quedava sempre al despatx per dirigir el negoci. I mai no va cobrar ni un cèntim. —Brunetti va assentir.

»De manera que té el dret de gastar-se els diners que vulgui. Tant legalment com… com moralment, si aquesta és la paraula més escaient. —Brunetti sospitava que aquella era la paraula.

»Però… —l’inspector no es va veure amb cor d’acabar la frase.

Brunetti va proposar una manera d’acabar-la.

—Però la seva família té el dret de saber què n’està fent?

—Crec que sí. No m’agrada gens haver-ho de dir, però crec que hi tenen dret. I no pas perquè els diners siguin seus. No ho són. Són d’ella. Però em sembla que el fet que es negui a explicar-los què n’ha fet dóna a entendre que ella mateixa intueix que no hauria de fer el que està fent.

Brunetti va assentir una altra vegada.

—I què pensen fer, els teus cosins?

Vianello va abaixar la mirada:

—Seguir-la.

—Perdona?

Vianello va aixecar el cap i sense cap intenció de fer broma va dir:

—Em sembla que han vist massa tele o alguna cosa així. Han parlat amb el director del banc. Fa trenta anys que el coneixen. Sempre s’ha ocupat dels diners de la família.

Vianello es va quedar mirant-se les mans, com si un dels seus dits fos el director del banc i volgués veure què faria tot seguit.

—I què li van dir?

—Li van explicar això dels diners i que ella es nega a explicar-los què en fa.

—I?

—I ell els va dir que la propera vegada que vingués a treure diners, trucaria a Loredano i miraria d’entretenir-la al banc tanta estona com pogués.

—Fins que arribés algú de la família per seguir-la i comprovar on va? —va preguntar Brunetti incapaç de dissimular el seu desconcert—. Com en una de polis i serenos? —Vianello va fer que no amb el cap sense apartar la mirada dels dits—. No és gens fàcil —va dir Brunetti—. Es una bogeria.

—A mi també m’ho sembla —va dir Vianello—. I això és exactament el que els vaig dir.

—I?

—Doncs que volen que sigui jo qui la segueixi.

Brunetti no trobava les paraules. Va mirar el seu amic, que continuava examinant-se les mans obertes. Al final Brunetti va dir:

—Això és una bogeria encara pitjor.

—Això també els ho he dit.

—Lorenzo —va dir Brunetti, finalment—. No tinc cap ganes d’estar-me aquí assegut traient-te la informació amb comptagotes. Què penses fer?

—Ho estava rumiant mentre l’escoltava per telèfon: pensava en com puc esbrinar què està fent, però l’única idea que se m’ha acudit t’implica a tu. D’alguna manera.

—M’implica en quin sentit?

—Necessito que m’ho deixis fer.

—Que et deixi fer què?

—Demanar a alguns companys que em donin un cop de mà.

—Que t’ajudin a seguir la teva tia?

—Sí. He pensat que potser Pucetti hi estaria disposat si l’hi demano. —Vianello es va mirar Brunetti amb la tensió reflectida al rostre—. Si ho fan en el seu temps lliure, llavors no es pot dir que estiguin treballant, i, per tant, no estarien fent res d’il·legal, en realitat.

—Simplement farien un tomb per la ciutat, dedicant-se als seus assumptes —va deixar-li anar Brunetti—. Casualment anirien en la mateixa direcció que una velleta que porta un munt de diners en efectiu a la bossa. —De sobte Brunetti va sentir una onada d’indignació. A això s’havia vist reduïda la policia?

—Guido —va dir Vianello amb un fil de veu—. Entenc el que pot semblar i que no sona gaire bé, però és l’única manera d’esbrinar què està fent amb els diners.

—I si al final resulta que us ha estat mentint a tots i que va al casino per llençar els diners a les màquines escurabutxaques?

Sorprenentment, Vianello s’ho va prendre al peu de la lletra.

—Llavors podem impedir-li l’accés al casino.

Brunetti va canviar de to i va preguntar:

—I què passarà si va a algun lloc i en surt sense els diners? Llavors què? Tu i els teus cosins entrareu per apallissar qui sigui que els tingui per recuperar-los?

—No —va dir Vianello tranquil·lament—. Llavors potser sabrem si hi ha més dones grans que van al mateix lloc amb la bossa plena de diners.

Brunetti es va quedar tan sorprès que per un instant no va saber què dir, i quan finalment va parlar, tot el que va poder dir va ser:

—Ostres, ostres, ostres. —I tot seguit—: Es això el que penses que està passant?

—Ja no sé què pensar —va respondre Vianello—. Però la meva tia no és estúpida, de manera que qui sigui que l’ha convençut perquè li doni els diners —si això és realment el que està passant i no es dedica a llençar-los a les màquines escurabutxaques—, tampoc no és idiota. Així que el més lògic és deduir que la meva tia no és l’única persona afectada.

Brunetti va sortir del reservat per anar a la barra, on va demanar dos gots més d’aigua mineral i se’ls va endur a la taula. Va deixar-los damunt la taula i es va tornar a asseure.

—Hi ha una manera de fer-ho oficialment —va dir Brunetti.

—Com?

—Scarpa no està fent un curs de formació per a nous agents?

—Sí, però no veig que…

—I no se suposa que una de les coses que han d’aprendre a fer, si no són venecians, és seguir algú pels carrers de la ciutat?

Vianello de seguida va entendre per on anava i es va afanyar a dir:

—I com que Scarpa no és venecià, no té ni idea de com fer-ho.

—I això vol dir —va concloure Brunetti—, que haurà de deixar que ho fem els venecians.

Vianello va agafar el seu got i el va alçar per brindar amb Brunetti.

—Ja sé que no és bo brindar amb aigua, però així i tot… —va fer-ne un glop i va tornar a deixar el got damunt la taula.

—Així doncs, tot el que hem de fer —va dir Vianello, animant Brunetti amb aquell ús tan espontani del plural— és demanar a la signorina Elettra que s’asseguri que assignen els venecians més adients per dirigir el grup. A Scarpa li és ben igual: tots els venecians li despertem la mateixa desconfiança i antipatia.

Vianello es va girar i va fer un gest amb la mà a Bambola, que era dret darrere la barra.

—Ens pots portar dos gots de prosecco, si us plau?





6


No només feia massa calor per plantejar-se travessar la ciutat per anar a dinar a casa; feia massa calor fins i tot per pensar a menjar res. Brunetti va tornar a la questura amb Vianello i li va dir que ell mateix parlaria amb la signorina Elettra per demanar-li el calendari de les classes d’orientació de Scarpa, però, quan va arribar, ella ja no hi era. Va tornar al seu despatx i va trucar a Paola, que semblava alleujada de saber que Brunetti no hi aniria a dinar.

—Sóc incapaç de pensar a menjar fins que no es pon el sol —va dir ella.

—Una mena de ramadà? —va fer broma Brunetti.

Ella va riure.

—No, és aquesta calor. El sol dóna a la sala d’estar tota la tarda, de manera que m’he d’estar gairebé tot el dia refugiada a l’estudi. Fa massa calor per sortir, o sigui que em passo el dia asseguda llegint.

Paola gairebé tot el curs desitjava que arribessin les vacances d’estiu, per poder dedicar llargues estones a llegir a l’estudi.

—Ai, pobreta —va dir Brunetti, com si ho digués seriosament.

—Guido —va fer ella amb una veu molt dolça—. Cal ser un bon mentider, per reconèixer-ne un altre. Però gràcies per la teva compassió.

—Seré a casa així que es pongui el sol —va dir, com si no l’hagués sentida, i va penjar el telèfon.

Parlar de menjar li havia fet venir una mica de gana, però no prou per arriscar-se a sortir de l’edifici per anar a buscar alguna cosa per dinar. Va obrir els calaixos l’un darrere l’altre, però només hi va trobar mitja bossa de festucs que no recordava haver portat mai, una bossa de nachos i una barreta de xocolata amb avellanes que havia portat al despatx l’hivern anterior, però que no s’havia arribat a menjar mai.

Va obrir un festuc. Se’l va posar a la boca i en mossegar-lo es va adonar que tenia una consistència gomosa. El va escopir al palmell de la mà i va llençar el que en quedava i la bossa sencera a la paperera. En comparació amb els festucs, els nachos tenien un gust excel·lent i se’ls va menjar de gust. Era agradable, va pensar, menjar molta sal amb aquella calor. Aquells nachos l’haurien protegit fins i tot a l’Equador.

Així que va obrir la barreta de xocolata es va adonar que estava coberta d’una fina capa blanca, l’equivalent al verdet de la xocolata. Va agafar el mocador i va fregar la barreta amb força fins que va recuperar el color de xocolata: xocolata negra amb avellanes. La seva preferida.

—Postres —va xiuxiuejar i va fer-hi una mossegada.

Era perfecta, tan suau i cremosa com sis mesos enrere; Brunetti n’estava meravellat. Mentre s’acabava la barreta, va abaixar el cap per mirar al fons del calaix, amb l’esperança que n’hi hagués una altra, però no n’hi havia cap més.

Va mirar el rellotge i va veure que encara era hora de dinar. Allò volia dir que potser l’ordinador de la sala d’oficials estava lliure. Així que va entrar va veure Riverre assegut a la taula, que compartia amb l’oficial Alvise, posant-se la jaqueta.

—Ja se’n va a dinar, Riverre? —va preguntar Brunetti.

—Sí, senyor —va dir ell fent el gest de saludar, però tenia el braç atrapat dins la màniga i es va fer un embolic.

Brunetti va seguir el costum de sempre i va fer com si no hagués passat res.

—Podria fer una paradeta a Sergio’s quan torni i portar-me uns tramezzini?

Riverre va somriure.

—Oh i tant, commissario. Res d’especial? —Quan va veure que Brunetti dubtava, Riverre li va fer un suggeriment—: Cranc? Amanida d’ou?

Amb aquella calor, segurament aquells dos eren els que li haurien hagut de venir més de gust, però Brunetti va dir:

—No, potser de tomàquet i prosciutto.

—Quants, senyor? Quatre? Cinc?

Mare de Déu, però quina mena d’home es pensava que era, Riverre?

—No, gràcies, Riverre. Em sembla que amb dos en tindré prou. —Es va ficar la mà a la butxaca per treure’n la cartera, però l’oficial va aixecar les mans, com un cristià que volgués protegir-se del dimoni.

—No, senyor. Ni se li acudeixi. Seria un insult. —I un cop dit això, va anar cap a la porta girant el cap per afegir:

—I li portaré una ampolla d’aigua, senyor. Amb aquesta calor convé beure molt.

Brunetti va haver de cridar per donar les gràcies a Riverre, que ja havia sortit de la sala i tot seguit, amb un fil de veu, va dir en anglès, tot i que no havia acabat mai d’estar segur del context en el qual se suposava que s’havia de fer servir aquella expressió:

—«From the mouths of babes».

Algú havia deixat l’ordinador connectat a internet, de manera que Brunetti va teclejar oroscopo amb quatre dits.

Passada una hora llarga, quan Riverre va tornar, Brunetti continuava assegut davant de l’ordinador, però era un home més savi que feia una estona. D’una pàgina havia passat a la següent, una referència l’havia conduït a una altra i d’aquella manera havia aconseguit, en molt poc temps, fer un viatge pel món de la credulitat, la fe i les preses de pèl tan evidents que l’havien deixat meravellat. Horòscop l’havia conduït a predicció, que alhora l’havia portat a lectura de cartes, que de retruc l’havia dut fins a assessor psíquic, lector de mans i una infinitat d’assessors que responien a cada necessitat concreta. També va trobar una llarga llista de pàgines interactives que, per un preu determinat, permetien posar-se en contacte a temps real amb assessors astrals.

Algunes d’aquelles pàgines es dedicaven a resoldre problemes de negocis o financers; moltes d’altres a qüestions amoroses i afectives; n’hi havia que s’oferien per resoldre problemes de feina o amb els companys; n’hi havia que fins i tot prometien ajuda per posar-se en contacte amb familiars i amics difunts. O amb animals domèstics. Hi havia qui oferia ajuda astral per perdre pes, per deixar de fumar o per evitar enamorar-se de la persona equivocada. Curiosament, però, i malgrat que es va fer un tip de buscar, Brunetti no va trobar ningú que oferís ajuda astral per deixar l’addicció a les drogues, tot i que en va trobar una que prometia que podien fer saber als pares quin dels seus fills corria més perill de convertir-se en una persona drogodependent: tot estava escrit a les estrelles.

Brunetti era llicenciat en dret, i, tot i que no havia passat mai unes oposicions ni havia exercit, feia molts anys que es fixava en els usos i els abusos del llenguatge. La seva feina li havia ofert un munt d’exemples d’afirmacions i contractes deliberadament enganyosos; d’aquesta manera, al llarg dels anys havia adquirit una certa habilitat per intuir les mentides, per més elaborades que fossin i per més que utilitzessin un llenguatge pensat per evitar en tot moment que els poguessin exigir responsabilitats per afirmacions i promeses falses.

La informació que contenien aquestes pàgines web era obra d’experts: donaven esperances sense fer cap promesa que una ment primmirada pogués entendre com un compromís legal; feien una impressió de certesa sense arribar a fer mai cap promesa que els pogués comprometre; garantien calma i tranquil·litat a canvi d’un acte de fe.

I el pagament? Pur afany de lucre? Demanar a la gent que pagui pels seus serveis? La pregunta en si era absurda. Probablement insultant, també, per a tota aquella gent que oferia els seus serveis per al benefici de les persones amb problemes. Què eren noranta cèntims el minut per a una persona que necessitava ajuda i que només havia de despenjar el telèfon per trobar-ne? L’oportunitat de parlar directament amb un professional preparat per comprendre els problemes i els patiments d’una persona que era grassa/prima/divorciada/enamorada/desenamorada/se sentia sola/estava atrapada en una relació insatisfactòria… tot plegat no valia noranta cèntims el minut? A part d’això, en alguns casos, hi havia la possibilitat que la trucada aparegués en directe en un programa de televisió, de tal manera que el teu nom i el teu problema podien arribar a un públic més ampli, i d’aquella manera aconseguir que més gent es compadís de tu i et comprengués.

Brunetti estava admirat que la gent pogués arribar a ser tan ingènua. Va fer els càlculs ràpidament. A noranta cèntims el minut, una conversa de deu minuts valia nou euros, i una hora cinquanta-quatre. Suposant que hi hagués deu persones atenent les trucades, o vint, o un centenar; suposant que aquestes línies estiguessin obertes les vint-i-quatre hores del dia. Una trucada de deu minuts? Que s’havia tornat boig? Aquella era una oportunitat única per parlar amb un oient compassiu, per revelar els dolorosos detalls d’un jo ferit i poc valorat. A part d’això, segons els anuncis, la gent que atenia les trucades eren «professionals qualificats». Sens dubte, els devien haver ensenyat a escoltar, tot i que Brunetti estava convençut que l’objectiu d’aquelles atencions no era precisament ajudar i donar suport als febles d’esperit i amb problemes sentimentals. Qui es pot resistir a la temptació de parlar llargament del propi jo, sempre tan fascinant? Qui pot restar indiferent a una pregunta afectuosa que expressa el desig de conèixer més a fons la persona que truca?

A la questura, Brunetti tenia reputació de ser un interrogador molt hàbil, perquè tot sovint aconseguia entaular conversa amb els presidiaris més veterans. No revelava mai que el seu objectiu, més que una conversa, era un monòleg. Seu, fes-te l’interessat, fes una pregunta de tant en tant però parla al mínim possible, fes veure que comprens el que t’explica la persona que estàs interrogant; hi havia pocs detinguts i sospitosos capaços de resistir l’instint d’omplir el silenci amb les seves paraules. Pocs col·legues seus tenien aquesta habilitat, i Vianello era un dels millors.

Com més comprensiu es mostrava un interrogador, més important era per al seu interlocutor guanyar-sé la seva simpatia, i molts sospitosos pensaven que això era molt fàcil d’aconseguir: només calia fer-los entendre les seves motivacions, i per fer-ho, naturalment, calia donar moltes explicacions. En la majoria d’interrogatoris, el principal interès de Brunetti consistia a descobrir què havia fet l’altre i aconseguir que ho admetés, mentre que tot sovint el que l’altre pretenia era guanyar-se la comprensió i la compassió de Brunetti.

Així com la gent que parlava amb ell gairebé mai no tenia en compte les conseqüències legals que podia tenir el que deien, els que parlaven amb els professionals qualificats dels diversos centres on atenien les trucades difícilment se’ls acudia pensar en les conseqüències econòmiques de la seva pròpia verborrea.

—Aquí té els tramezzini, senyor —va dir Riverre així que va arribar. Brunetti es va girar un moment per donar-li les gràcies, però abans no va tenir temps de parlar, Riverre va veure la pantalla i va dir:

—Oh! Vostè també les fa servir, commissario?

Sense decidir-se a respondre, Brunetti va agafar la bossa de paper on hi havia els entrepans i dues ampolles d’aigua de mig litre i ho va deixar tot al costat de l’ordinador.

—Oh, no sé si es pot dir que les faci servir —va dir distretament, com si realment fos així—, però m’agrada mirar-me-les de tant en tant, per veure si hi diuen res de nou.

Brunetti va decidir dinar a la sala d’oficials, de manera que va obrir la bossa i en va treure un entrepà. Tomàquet i prosciutto. Va desembolicar-lo i en va fer una mossegada.

Mentre mastegava va assenyalar la pantalla amb el tramezzini a la mà i va preguntar:

—Quina és la seva preferida, Riverre?

Riverre es va treure la jaqueta, va anar a penjar-la al respatller de la cadira, darrere la seva taula, i va tornar al costat de Brunetti.

—Bé, no sé si es pot dir que sigui la meva favorita, senyor, però hi ha una dona —em sembla que és de Torí, que parla de la canalla i de la mena de problemes que poden tenir. O que els pares poden tenir amb ells.

—Tal com són la canalla avui dia —va convenir Brunetti tot seriós—, segur que ha d’estar molt bé.

—Això és exactament el que penso jo, senyor. La meva dona hi ha trucat unes quantes vegades per demanar-los què hem de fer amb Gianpaolo.

—Deu tenir uns dotze anys, oi? —va dir Brunetti mirant d’endevinar l’edat.

—Catorze, senyor. Però acabats de fer. I ja no és una criatura, de manera que no el podem tractar com si ho fos.

—Es això el que els va dir la dona de Torí? —va preguntar Brunetti mentre s’acabava el primer tramezzini i treia una de les ampolles d’aigua. Amb gas. Perfecte. La va obrir i en va oferir a Riverre, però l’agent va fer que no amb el cap.

—No, senyor. Això és el que diu la meva mare.

—I la dona de Torí? Què hi diu, ella?

—Fa un curs al qual ens podríem apuntar. Deu lliçons que podríem seguir amb la meva dona.

—A Torí? —va preguntar Brunetti incapaç de dissimular la seva sorpresa.

—Oh, no, senyor —va respondre Riverre amb una rialla discreta—. Vivim en un món modern, jo i la meva dona. Estem connectats, de manera que només cal que ens registrem i podem fer la classe a l’ordinador de casa, així podem seguir les lliçons i fer les proves. T’ho fan arribar tot al teu correu electrònic: preguntes, proves i material de suport per estudiar; llavors tu els envies les respostes i ells t’avaluen i t’envien comentaris.

—Ja ho veig —va dir Brunetti i va fer un glopet d’aigua—. Es molt enginyós, oi?

Riverre no es va poder estar de somriure en sentir el comentari de Brunetti.

—L’únic problema, senyor, és que no crec que el puguem fer precisament ara que hem de pagar les vacances: la setmana que ve anem a Elba. De càmping, però no és gens barat, per a tots tres.

—Oh —va dir Brunetti mostrant un tímid interès—, i quant costa, el curs?

—Tres-cents euros —va respondre Riverre, que es va quedar mirant Brunetti per comprovar com reaccionava en sentir el preu. Quan va veure que el seu cap es limitava a alçar les celles, Riverre va afegir—: Incloent-hi les proves i l’avaluació, evidentment.

—Mmm —va fer Brunetti i va assentir; va ficar la mà a la bossa de paper per treure’n un altre entrepà—. No és gens barat, oi?

—No —va dir Riverre bellugant el cap amb resignació—. Però és el nostre únic fill, i volem el millor per a ell. Suposo que és el més natural, no li sembla?

—Sí, suposo que sí —va dir Brunetti i va fer una mossegada—. Segur que és molt bon noi.

Riverre va somriure, va arrufar el nas com si s’ho hagués de rumiar i tot seguit va tornar a somriure.

—Crec que sí, senyor. I a l’escola se’n surt molt bé. No porta mai cap problema.

—Aleshores potser aquestes classes poden esperar.

Un cop es va haver acabat el segon entrepà, el commissario es va penedir d’haver demanat a Riverre que n’hi dugués només dos i es va beure l’aigua que li quedava.

Brunetti va fer un cop d’ull al seu voltant i va dir:

—On va, l’ampolla d’aigua?

—Al costat de la porta, senyor. A la paperera de color blau.

Brunetti va anar cap a les papereres de plàstic, va tirar l’ampolla a la blava i la bossa de paper i els tovallons a la groga.

—Segur que això és cosa de la signorina Elettra —va dir Brunetti.

Riverre va riure.

—Quan va venir amb totes aquestes papereres vaig pensar que ens hi hauria d’obligar per força; en canvi, ens hi hem anat acostumant a poc a poc. —I llavors, com si acabés de tenir una revelació sobre un tema que li rondava pel cap de feia temps, va dir—: És una autèntica llàstima que no estigui a càrrec de tot, no troba, senyor?

—Vol dir a la questura? —va preguntar Brunetti—. Es refereix a tota la institució?

—Sí, senyor. No em digui que no li ha passat mai pel cap.

Brunetti va obrir la segona ampolla d’aigua i en va prendre un bon glop.

—La meva filla té una companya iraniana, una joveneta molt agradable —va dir, una resposta que va deixar del tot desconcertat Riverre, que potser esperava una resposta a la seva pregunta—. Sempre que vol expressar la seva felicitat l’expressió que utilitza és: «Molt, molt, massa» —va afegir abans de fer un altre glop d’aigua.

—Em sembla que no entenc on vol anar a parar, senyor —va dir Riverre, amb la confusió reflectida al rostre.

—Es l’única cosa que se m’acut de dir quan m’imagino la signorina Elettra pujant aquí a posar ordre: «Molt, molt, massa». —I dit això va tancar l’ampolla, va donar les gràcies a Riverre pel dinar i va baixar a demanar a la signorina Elettra que fes uns quants canvis a la dotació de personal de Scarpa.





7


Durant els dies següents va semblar que una mena de poder còsmic havia concedit a Brunetti el desig d’un acord amb les forces del caos, perquè a Venècia la delinqüència se’n va anar de vacances de sobte. Els trilers romanesos que treballaven als ponts semblava que feien festa o bé se n’havien anat a treballar a les platges. El nombre de robatoris va baixar. Els pidolaires, obeint una ordenança municipal que prohibia les seves activitats i imposava sancions econòmiques molt greus, van desaparèixer almenys durant un o dos dies abans de tornar a la feina. Els carteristes, òbviament, continuaven treballant, només se n’anaven de vacances de novembre a febrer, quan hi havia menys turistes. Tot i que aquella calor feia que la gent es posés violenta, aquell any no era el cas. Potser arriba un punt en què la calor i la humitat fan massa esgotadora la perspectiva d’haver d’anar pel món escanyant i mutilant la gent.

Fos pels motius que fos, Brunetti estava encantat de tenir tanta tranquil·litat. Va dedicar part del seu temps lliure a consultar pàgines web que oferien ajuda espiritual o extra-terrenal per a aquells que la necessitaven. Estava tan avesat a llegir els clàssics grecs i romans, que no trobava res d’estrany en aquell desig de consultar els oracles o trobar la manera de desxifrar el missatge dels déus. Tant si es tractava del fetge d’un pollastre acabat d’escorxar o de la forma que dibuixa un estol d’ocells al cel, els senyals només esperaven algú que pogués interpretar-los: tan sols calia algú disposat a creure’s aquella interpretació i tracte fet. Cumes o Lourdes; Diana d’Efes o la Verge de Fàtima: la boca de l’estàtua s’obria per proclamar la veritat.

Les dones de la família de Brunetti sempre havien resat el rosari, i quan era petit, en tornar a casa de l’escola els divendres a la tarda, tot sovint les havia sorprès agenollades al terra de la sala d’estar recitant els seus conjurs. Aleshores i encara ara, passades dues generacions, aquella rutina i la fe que l’animava li semblaven una part de la vida humana d’allò més natural i comprensible. Així doncs, el fet de transferir la creença en els poders benefactors de la Mare de Déu a la creença en el poder d’una persona per posar-se en contacte amb els esperits dels difunts, li semblava —si més no a Brunetti— un pas molt petit en l’autopista de la fe.

Brunetti no havia treballat mai en un cas relacionat amb la perversió de la fe —si és que realment es tractava d’això, el que s’amagava darrere l’estrany comportament de la tia de Vianello—. Es per això que no estava gaire al corrent de la legislació aplicable a aquella mena de casos. Itàlia era un país amb una religió i les lleis tendien a ser tolerants amb l’Església i amb el comportament dels seus funcionaris. Els càrrecs per usura, relacions amb la màfia, abusos de menors, frau i extorsió, solien desaparèixer misteriosament, com si els haguessin aplicat l’equivalent legal del salpasser i l’encens.

Aquelles pàgines web, però, encarnaven la competència a la religió de l’Estat i, per tant, la llei bé devia veure amb més mal ull l’activitat que feien. I si les promeses que feia l’Església eren tan vàlides com les d’aquelles pagines web, on era la veritat? El telèfon va interrompre les seves elucubracions.

Brunetti va respondre amb el seu nom, satisfet que l’haguessin interromput.

—Sóc jo, Guido —va dir Vianello—. Loredano m’acaba de trucar. Li ha telefonat el director del banc: la meva tia és allà. Acaba de treure tres mil euros. Li ha demanat que pugés un moment al despatx per signar uns papers.

—Qui tenim de patrulla?

—Pucetti i un agent nou van cap a la Via Garibaldi.

Brunetti va repassar de memòria un costat de la Via Garibaldi i després l’altre.

—Al Banco di Padova?

—Sí. Al costat de la farmàcia.

—T’ha dit quant de temps la podrà entretenir?

—Deu minuts. Ha dit que li demanaria per la família: amb això l’hauria de tenir entretinguda una bona estona.

—On ets tu? —va preguntar Brunetti.

—A Murano. Algú ha robat la bossa a una dona i la multitud ha agafat el lladre i l’ha llançat al canal. Hem hagut de venir a rescatar-lo.

—Ja hi aniré jo, a fer-hi un cop d’ull —va dir Brunetti abans de penjar el telèfon, però Vianello encara va tenir temps de dir:

—Porta una camisa de color verd.

Estava tan entusiasmat per la trucada de Vianello que no havia tingut temps per preparar-se per la calor que el va colpir en sortir de la questura. Se li va abocar al damunt com una onada i per un instant Brunetti va témer que aquell atac sobtat de xafogor li impediria fins i tot de respirar. Es va aturar, va fer una passa enrere per refugiar-se sota la misèrrima ombra de la llinda de la porta i es va posar les ulleres de sol. D’aquella manera es podia protegir de la llum, però les ulleres no ajudaven a fer més suportable aquella calor. La jaqueta blava de cotó, tan lleugera, se li enganxava al cos com si fos un jersei de llana.

La violència de la calor i la llum va ser tan sobtada, que Brunetti va trigar uns minuts a recordar per què havia sortit i uns quants més per recordar el camí per anar a la Via Garibaldi.

—De bojos —va murmurar Brunetti mentre travessava el pont. L’únic que podia fer era abaixar la mirada i deixar que els seus peus trobessin el camí tot sols. Anava a dreta i esquerra, sense pensar massa cap a on es dirigia. Els peus el van dur fins a un altre pont i tot seguit a la dreta fins a la Via Garibaldi, però de seguida se’n va penedir. Les llambordes feia hores que es rostien al sol i era com si amb la calor que desprenien volguessin fer palesa la seva impotència. Atrapat entre aquell sol implacable i l’escalfor radiant que se li enfilava pels peus, Brunetti no sabia com protegir-se. Una dona li va passar fregant pel costat amb un «con permesso» i segurament amb més energia de la que era estrictament necessària, però ben mirat ell s’havia quedat plantat a la vorera, davant la sortida a la calle d’aquella bona dona. Aquell comentari el va despertar i va retrocedir fins a l’entrada de la calle, l’únic lloc on havia trobat una mica d’ombra per resguardar-se del sol.

Al cap d’una estona Brunetti va reunir el coratge necessari per sortir a la Via Garibaldi i enfrontar-se a la calor. L’edifici del banc s’alçava a la seva dreta; una mica més avall hi havia unes quantes taules amagades sota els para-sols al davant d’un bar. En una d’elles hi havia Pucetti acompanyat d’una dona jove, que reia d’algun comentari que li havia fet l’oficial. Tenia els cabells clars tallats curts com un noi, una imatge que contrastava amb la samarreta estreta de color blanc que duia. Tots dos portaven ulleres de sol i Pucetti duia una samarreta negra tan estreta com la de la noia, tot i que no produïa el mateix efecte.

Brunetti es va amagar a la calle, mentre esperava el que li va semblar un minut, tot i que en realitat va ser molt menys, abans de continuar avançant. Pucetti i la noia es van aixecar de taula.

Brunetti es va adonar que la noia duia una faldilla molt curta que deixava al descobert unes cames molt atractives colrades pel sol; tots dos duien xancletes. Entre ell i els dos joves oficials de policia, una dona gran s’estava dreta davant de la porta del banc en aquella actitud tan veneciana, calculant el camí més curt per arribar a alguna banda. Va alçar els ulls al cel, com si pensés que hi podria veure escrita la temperatura que feia. Duia uns pantalons amples de cotó i una camisa verda lleugera de màniga llarga. Portava unes sabates de color marró molt senzilles, de taló baix, i tenia el cos robust típic de les dones que havien tingut molts fills i que sempre havien estat molt actives. Duia una bossa de pell penjada a l’espatlla i en sostenia les tires fermament amb totes dues mans. Va girar a l’esquerra per baixar en direcció a l’embarcador i riva degli Schiavoni. Caminava una mica inclinada i semblava que es refiava més de la cama esquerra.

Així que va començar a caminar, aquella atractiva parella de joves, que eren una mica més avall de la parada de barques, van començar a caminar en la mateixa direcció, una mica per davant seu. Pucetti va passar el braç per l’espatlla a la seva parella, però feia massa calor, de manera que van optar per caminar agafats de la mà. Es van aturar davant de l’aparador d’una botiga d’esports i la velleta els va avançar sense prestar-los gaire atenció. Els dos joves van començar a seguir-la a poc a poc amb Brunetti darrere de tots tres.

Al final de la Via Garibaldi la velleta es va ficar a l’embarcador i es va asseure en un banc de cara a l’aigua. La jove parella es va aturar a l’edicola i l’home va comprar un exemplar de Maris Health. En veure que s’apropava el número dos per l’esquerra, la velleta es va aixecar. Sense donar-se massa pressa, els dos joves van treure les seves targetes Imob i es van apropar a l’embarcador per pujar a la barca. Quan ja havien retirat les amarres i la barca començava a allunyar-se de l’embarcador, Brunetti va saltar a bord i va passar per la tanca quan la tripulació ja es disposava a tancar-la.

La velleta se’n va anar a seure a la cabina, en una butaca del passadís a primera fila, al més a prop possible de la mica d’aire que s’esmunyia per la porta oberta. Pucetti va obrir la revista damunt del taulell de fusta que hi havia darrere la cabina del pilot; assenyalava un abric gris de lli i preguntava a la seva companya què li semblava. Ell era d’esquena a la cabina dels passatgers, però ella no, així podria veure quan s’aixecava el seu objectiu.

Brunetti es va quedar dempeus al costat de Pucetti. La jove oficial se’l va mirar i es va posar una mica rígida, però Pucetti, sense treure els ulls de la jaqueta, va dir:

—Ja m’imaginava que Vianello també li trucaria a vostè, senyor.

—Sí, ho ha fet.

—Vol que continuem així? Nosaltres la seguim a ella i vostè a nosaltres?

—Em sembla que és la millor opció —va dir Brunetti.

La barca es va aturar a la parada de San Zaccharia i Pucetti va passar unes quantes pàgines i va allargar el braç per fer que la seva companya s’apropés una mica més per ensenyar-li alguna cosa que havia vist a la revista. Unes pàgines més endavant van passar per sota del pont de l’Accademia, després San Samuele, i llavors Brunetti va sentir la noia que deia:

—S’ha aixecat.

Pucetti va tancar la revista i es va tombar a un costat per fer-li un petó al front. Ella va inclinar el cap per dir-li alguna cosa a cau d’orella i tot seguit es van separar i van baixar a San Tomà, deixant que passessin uns quants passatgers entre la velleta de la bossa de cuir de color marró i ells i uns quants més entre ells i l’home de l’abric blau de cotó.

Al final de la calle, la velleta va girar a mà dreta i tot seguit a l’esquerra per agafar el campo. Va travessar el campo en diagonal cap a la dreta per ficar-se per una calle estreta que tornava en direcció a Frari. Sense necessitat de parlar-ne, es van dividir i Brunetti va agafar la calle de més a la dreta per assegurar-se que no li perdien la pista en aquell entramat laberíntic de calli estretes.

Quan Brunetti ja es disposava a continuar per la Calle Passion, va veure la velleta davant seu que s’aturava a la porta d’un edifici a mà dreta, amb la mà aixecada com si anés a trucar el timbre. El commissario va passar de llarg l’entrada a la calle, es va aturar i va fer mitja volta. En tornar a passar a l’altura del carrer va veure el que semblava un peu que es perdia en un portal. Va agafar el carrer i en ser davant d’aquell portal en va apuntar el número.

Així que va arribar a Campo dei Frari, es va trobar la jove parella que tot just agafaven la calle.

—Número 2.989 —va dir Brunetti sense donar-hi més importància. Ella se’l va quedar mirant com si fos un d’aquells mags d’internet que apareixien a les pàgines web que havia visitat. Pucetti va somriure i va dir:

—Això ho podré explicar als meus néts, senyor.

Brunetti no estava del tot segur si la intenció d’aquell comentari era donar o treure mèrit al que havia fet, de manera que amb un to de menyspreu va dir:

—Senzillament he estat el primer de veure-la.

Pucetti va assentir mentre la dona més jove no li treia els ulls de sobre.

—I ara què fem, senyor?

—Vosaltres dos aneu a prendre alguna cosa al campo, jo aniré a San Tomà i em quedaré al davant de la immobiliària com si busqués pis.

—Quina calor, commissario. Ja el planyo —va dir la noia posant-se al seu lloc.

Brunetti va assentir per agrair-li el gest.

Afortunadament s’havia recordat d’endur-se el telefonino, de manera que van quedar que ho aprofitarien per estar en contacte. Va tornar al campo i es va plantar davant l’aparador de la immobiliària. A aquelles hores de la tarda, a Brunetti el sol li quedava just al darrere i l’escalfor se li començava a filtrar a través de la roba. Feia una calor tan intensa que s’anava girant per rostir-se ara una espatlla, ara l’altra, com sant Llorenç a la graella.

L’únic avantatge d’aquella posició era que la llum queia amb un angle que convertia l’aparador de la immobiliària en un mirall gegant, en el qual ben aviat va veure el reflex de la velleta amb la bossa marró penjada a l’espatlla que s’apropava on era ell. Però ja no sostenia les tires amb la mateixa fermesa que abans i duia la bossa penjada al costat com si res. La velleta se li apropava mentre Brunetti examinava la fotografia d’un apartament sota teulada a Santa Croce, mig milió d’euros per seixanta metres quadrats.

—Això sí que és una bogeria —va xiuxiuejar.

La dona va girar a la dreta i tot seguit a l’esquerra per la calle que baixava fins a l’embarcador. Brunetti va marcar el número de Pucetti i així que l’oficial va respondre va dir:

—El nostre objectiu torna cap a l’embarcador. Convindria que vostè i la seva companya s’aturessin al portal del 2.989 per fer-se una llarga abraçada.

—Ara mateix li faré la proposta, senyor —va dir Pucetti i va penjar. Brunetti va allunyar-se de l’aparador i va agafar la calle que conduïa fins a la casa de Gol doni, on si més no hi havia una mica d’ombra. Al cap d’uns minuts van arribar Pucetti i la seva jove acompanyant, que ja no anaven agafats de la mà.

—S. Gorini, senyor —va dir Pucetti—. En aquell número només hi havia aquest nom.

—Tornem a la questura, doncs? —va suggerir Brunetti.

—Nosaltres encara estem de servei, senyor —va dir Pucetti.

—Em sembla que amb aquesta calor ja hem fet prou tasques de seguiment per avui, oficials —va dir. Tots dos es van relaxar de seguida, alleujats de sentir aquelles paraules. Brunetti va dedicar un somriure a la noia per primera vegada i li va dir—: A veure si és capaç de seguir un commissario di polizia fins a la questura sense cridar l’atenció.





8


Animat potser per la deferència que aquella jove, el nom de la qual era Bettina Trevisou, havia mostrat per les seves habilitats, Brunetti va decidir comprovar què podia descobrir sobre S. Gorini ell tot sol. El primer que va esbrinar, tot i que per fer-ho només va haver de consultar la llista de telèfons, és que la S era de Stefano. Però fins i tot un cop va tenir-ne el nom complet, a Google només va trobar una àmplia varietat de productes i ofertes per conèixer noietes joves. Com que ja en tenia una a casa, Brunetti va considerar que no en necessitava cap altra, de manera que va rebutjar totes aquelles propostes cibernètiques, per més que n’hi hagués que pogués trobar-les d’allò més atractives.

Un cop cremada l’opció del Google, Brunetti va rumiar on més podia trobar referències a una persona. Per força hi havia d’haver una manera de descobrir si aquell apartament era llogat o de propietat: probablement en algun despatx de la Commune. Si era de propietat, el més probable era que hi hagués una hipoteca, i allò el podia conduir al seu banc, cosa que li permetria fer-se una idea de l’estat de les finances. Havia de trobar la manera de descobrir si la ciutat li havia concedit algun permís o si tenia passaport. Els arxius de les companyies aèries potser li dirien si havia fet cap viatge interior a Itàlia o a algun altre país i amb quina freqüència. Si disposava d’algun tipus de targeta especial de la companyia de ferrocarrils, segur que en algun lloc hi havia una llista dels bitllets de tren que havia comprat. Les còpies de les factures de telèfon, tant el de casa com el telefonino, li podien donar una idea de qui eren els seus amics i col·legues. També li permetria comprovar si dirigia alguna empresa des d’aquella adreça. I les targetes de crèdit solien ser una font d’informació molt valuosa.

Es va asseure davant de l’ordinador, amb totes aquestes possibilitats assetjant-li la imaginació l’una darrere l’altra. Estava meravellat de fins a quin punt els serveis més bàsics de la vida moderna ens deixaven completament exposats als altres i amb quina eficàcia se saltaven el nostre dret a la privacitat.

Però el que el deixava més meravellat és que ell era incapaç de descobrir les coses més elementals. Era conscient que podia trobar tota la informació que li calia en aquell ordinador, però no tenia les habilitats necessàries per descobrir-la. Es va girar cap a Pucetti; l’aprenenta Trevisoi s’estava dreta al seu costat.

—Es una pèrdua de temps que ho intentem nosaltres sols —va dir Brunetti, procurant fer ús del plural.

Es va quedar mirant Pucetti, que va fer un esforç per controlar l’impuls de protestar. Aquells darrers anys, el jove oficial havia après una pila de coses de la signorina Elettra sobre la manera de superar obstacles a les autopistes de la informació. Pucetti va mirar-se la jove que tenia al costat i va fer un gest afirmatiu amb el cap. Brunetti gairebé va sentir com cruixia la seva virilitat.

—Potser és millor que demanem a la signorina Elettra que ens doni un cop de mà —va convenir Pucetti finalment.

Satisfet amb la resposta del jove oficial i tenint en compte que Trevisoi era una noia jove i atractiva, Brunetti es va aixecar i va oferir la cadira a Pucetti.

—Quatre ulls hi veuen més que dos —va dir Brunetti. Tot seguit, mirant Trevisoi va afegir—: Pucetti és un dels nostres millors experts a l’hora de recuperar informació.

—Recuperar informació, senyor? —va dir ella, tan ingènua que Brunetti va començar a sospitar que potser darrere aquells ulls foscos hi havia alguna cosa més del que havia pensat en un primer moment.

—Espionatge —va aclarir-li ell—. Pucetti és molt bo, però la signorina Elettra és encara millor.

—La signorina Elettra és la millor —va dir Pucetti mentre tornava a engegar la pantalla.

Mentre tornava al despatx d’aquella persona, Brunetti va decidir estalviar-se de repetir els elogis de Pucetti. Així que va entrar, la signorina Elettra tot just sortia del despatx del seu superior, el vicequestore Giuseppe Patta. Aquell dia duia una samarreta negra, uns pantalons negres folgats de lli i unes bambes Converse sense mitjons. Així que el va veure entrar, la signorina li va dedicar un somriure de benvinguda.

—Miri això —va dir apropant-se a la seva cadira mentre assenyalava la pantalla de l’ordinador. Potser fent una concessió a aquella calor, duia els cabells agafats al darrere amb una cinta de color verd.

Brunetti es va plantar darrere seu i va mirar la pantalla. Li va semblar veure la pàgina d’un catàleg d’ordinadors, tots ben alineats l’un al costat de l’altre. Brunetti els veia tots iguals. Era possible que finalment s’haguessin decidit a demanar-ne un per al seu despatx? Per què sinó s’havia de prendre ella la molèstia d’ensenyar-l’hi? La sensibilitat que demostrava tenir la signorina Elettra el va commoure.

—Són molt bonics —va dir ell en un to de veu neutre i sense mostrar cap indici d’interès personal.

—Sí que ho són, no troba? N’hi ha que són gairebé tan bons com el meu.

La signorina va assenyalar la imatge d’un dels ordinadors que apareixien a la pantalla i va dir alguna cosa de números que Brunetti va entendre perfectament, com ara «2,33» i «1333», i paraules com «megahertz» i «gigabytes» que no entenia en absolut.

—I ara miri això —va dir fent baixar la pàgina per mostrar-li la llista de preus dels models que acabava de veure—. Veu el preu d’aquest? —va preguntar assenyalant la tercera xifra.

—1.400 euros —va llegir ell. Ella va fer un sorollet d’aprovació però no va dir res, de manera que Brunetti li va preguntar—: Es un bon preu? —Se sentia afalagat que el Ministeri de Justícia estigués disposat a invertir tants diners en ell, però la modèstia no li permetia dir res en aquest sentit.

—Es un preu excel·lent —va dir ella. Va teclejar alguna cosa i la imatge va desaparèixer de la pantalla per deixar lloc a una llista de noms i números—. I ara miri això —va dir assenyalant un dels articles de la llista.

—Es el mateix ordinador? —va preguntar en llegir el nom i el número del model.

—Sí.

Brunetti va resseguir amb els ulls el número que tenia a la dreta.

—2.200? —va preguntar. Ella es va limitar a assentir sense fer cap comentari.

—D’on era la primera llista?

—D’una empresa alemanya de venda per internet. Venen els ordinadors programats en italià i amb el teclat en italià.

—I els altres? —va preguntar.

—Els altres estan reservats i pagats —va dir ella—. El que li acabo d’ensenyar era l’ordre de pagament.

—Però això és de bojos —va dir Brunetti, sense adonar-se que emprava la mateixa paraula i el mateix to que solia fer servir la seva mare quan parlava del preu del peix.

Sense dir res, la signorina Elettra va tornar al capdamunt de la llista per mostrar-li el que deia a la capçalera: «Ministro del Interno».

—M’està dient que paguen vuit-cents euros més? —va preguntar, sense tenir clar si estava més sorprès que emprenyat o a l’inrevés, o totes dues coses alhora.

Ella va assentir.

—I quants n’han comprat?

—Quatre-cents.

Brunetti va trigar segons a fer el càlcul.

—Això són tres-cents vint mil euros més —va dir. Ella no deia res—. Que no han sentit a parlar mai de la venda a l’engròs, aquesta gent? Que no se suposa que el preu ha de ser més baix, quan en compres aquestes quantitats?

—Si és el Govern qui fa la compra, temo que les regles són unes altres, senyor —va respondre ella.

Brunetti va fer una passa enrere i es va plantar davant de la taula.

—En un cas com aquest, qui s’ocupa de comprar-les? Vull dir qui és, amb noms i cognoms.

—Algun buròcrata de Roma, suposo, senyor.

—I hi ha algú que controli el que fa? Que compari preus i ofertes?

—Oh —va dir ella amb una indiferència evident—. Suposo que sí.

Va passar una bona estona durant la qual Brunetti va valorar les diverses possibilitats. El fet que algú pogués encarregar un article que valia vuit-cents euros més que un altre d’idèntic, no volia pas dir que algú altre s’hagués d’oposar a pagar-ne un preu més alt, sobretot si es tractava de gastar-se els diners del Govern, i sobretot si aquestes dues persones eren les úniques que coneixien les diverses ofertes.

—I no hi ha ningú que es preocupi d’això? —va dir Brunetti sense adonar-se’n.

—Suposo que sí, commissario —va respondre ella. Tot seguit, amb una alegria gairebé agressiva, va preguntar-li—: Es per això que em venia a veure?

Brunetti li va explicar ràpidament quatre coses sobre la tia de Vianello i els diners que havia tret del banc; tot seguit, li va donar el nom i l’adreça de Stefano Gorini i li va demanar si podia trobar un moment per esbrinar-ne alguna cosa.

La signorina va apuntar el nom i l’adreça i va preguntar:

—Es la tia que es va casar amb un electricista?

—Un exelectricista —va corregir-la Brunetti—. Sí.

Ella se’l va quedar mirant tota seriosa i va fer que no amb el cap.

—Trobo que és una mica com ser capellà o metge —va dir.

—Perdoni?

—Això de ser electricista, senyor. Ben mirat, és com si tinguessin l’obligació moral de no deixar-ho mai. —Li va donar una mica de temps perquè hi reflexionés, i en veure que Brunetti no feia cap comentari, va dir—: No hi ha res pitjor que la foscor.

La seva llarga experiència com a ciutadà de Venècia li havia demostrat que a la ciutat encara hi havia una pila de cases amb la instal·lació elèctrica de feia cinquanta o seixanta anys. Va comprendre el que volia dir la signorina Elettra i no es va poder estar de dir:

—Sí. No hi ha res pitjor.

Va semblar que el fet que li hagués donat la raó tan de pressa la satisfeia i va preguntar:

—Que és molt urgent, senyor?

Tenint en compte que probablement tampoc no era gaire legal, Brunetti va dir:

—No, en realitat no gaire.

—Llavors m’ho miraré demà, senyor.

Abans d’anar-se’n va assenyalar l’ordinador i va dir:

—Quan tingui un moment, li faria res mirar què pot descobrir d’un uixer dels jutjats que es diu Araldo Fontana?

Brunetti no li va parlar de la giudice Coltellini, no pas perquè tingués cap escrúpol a l’hora de compartir informació policial amb una empleada civil —ja feia temps que havia deixat enrere aquestes actituds tan infantils—, sinó perquè no volia carregar un tercer nom a les espatlles de la signorina, i la defensa que Brusca havia fet d’aquell home li havia despertat la curiositat.

No es va poder estar, però, de preguntar:

—D’on ha tret tota aquella informació sobre els ordinadors, signorina?

—Oh, tot és al registre públic, senyor. Només cal saber on buscar.

—De manera que arrossega l’ham pels arxius fins que troba el que busca?

—Sí —va dir ella amb un somriure als llavis—. Suposo que se’n pot dir així: «arrossegar l’ham». M’agrada.

—I m’imagino que no sap mai què pescarà.

—Mai —va dir. Tot seguit va assenyalar el paper on havia escrit els noms que ell li havia demanat que comprovés i va afegir—: A més, així estic preparada per fer coses interessants com aquesta.

—Que no és interessant, la feina que fa, signorina? —va preguntar ell.

—Temo que no gaire, dottore —va dir i va recolzar la barbeta damunt del palmell obert prement els llavis amb un gest de resignació—. Es molt dur, estar envoltada de persones tan avorrides.

—Temo que és una situació força habitual, signorina —va dir Brunetti abans de sortir del despatx.





9


Així que va arribar al despatx l’endemà, Brunetti ja estava resignat al fet que el seu ordinador nou es faria esperar una mica; en canvi, se li feia realment difícil resignar-se a la calor del despatx quan hi va entrar. La nit anterior havien debatut amb la família on podien anar de vacances i Brunetti es va haver de disculpar pel fet que la incertesa de la seva feina no li hagués permès saber abans quan estaria lliure. Ràpidament havia descartat qualsevol debat sobre l’opció platja: no pas a l’agost amb milions de persones dins l’aigua, a la carretera i als restaurants.

—No penso anar a Puglia; estan a quaranta graus a l’ombra i l’oli d’oliva que venen és una enganyifa —recordava haver dit en un moment determinat.

En recordar la conversa, va haver d’admetre que potser s’havia mostrat massa intransigent. Si havia defensat els seus desitjós amb tanta vehemència era perquè normalment a Paola li era indiferent on anessin: només li interessaven els llibres que s’enduria i que tinguessin un lloc tranquil per poder estirar-se a l’ombra i llegir.

Les dones d’altres homes els suplicaven de sortir a ballar, a viatjar pel món, a sortir fins i tard i fer bogeries. Brunetti havia aconseguit casar-se amb una dona que tot el que desitjava era ficar-se al llit a les deu amb Henry James. O quan es deixava arrossegar per passions salvatges que no hauria pogut confessar al seu marit, amb Henry James i el seu germà.

Com el president d’una república bananera, Brunetti havia plantejat un debat democràtic i tot seguit havia imposat la seva proposta, indiferent a qualsevol opinió o alternativa. Un cosí seu havia heretat una granja a Alto Adige, una mica més amunt de Glorenza, i l’havia ofert a Brunetti mentre ell i la seva família fossin a Puglia.

—Amb aquella calor, menjant oli d’oliva de mentida —remugava Brunetti, tot i que estava molt agraït al seu cosí per aquell oferiment.

Així doncs, els Brunetti passarien dues setmanes a la muntanya; una sensació d’alleujament va envair l’esperit de Brunetti només de pensar que podria dormir sota un edredó i que es podria posar un jersei al capvespre.

Vianello i la seva família havien llogat una casa a Croàcia, on tenien previst passar el dia nedant i pescant fins a finals de mes. Mentre tots dos fossin fora, la seva investigació extraoficial al voltant de Stefano Gorini també se n’aniria de vacances.

Brunetti va invertir mig matí en l’ordinador que hi havia a la sala d’oficials per mirar els trens a Bolzano i per consultar diverses pàgines de turisme d’Alto Adige. Tot seguit va tornar al despatx i va trucar a uns quants col·legues per demanar-los si havien tingut cap contacte amb un tal Stefano Gorini. Va tenir més èxit amb els horaris de tren.

Quan passaven uns minuts de dos quarts d’una, Brunetti va trucar a casa. Paola va agafar-lo després del tercer truc i va dir:

—Si pots arribar en un quart d’hora, tens prosciutto i figues i pasta amb pebrots i gambes fresques.

—Dóna-me’n vint —va dir ell i va penjar.

Li feia por que caminar tan de pressa amb la calor que feia el matés, de manera que va baixar fins a la riva i va tenir sort ja que just en aquell moment arribava el número dos. A San Tomà, va agafar el número u, que va arribar al cap de dos minuts, i va baixar a San Silvestro. Va tardar més del que hauria trigat a peu, però si més no s’havia estalviat haver de travessar la ciutat a ple dia.

Un cop a casa es va trobar Paola i els nens asseguts a la taula de la cuina: durant el dia la terrassa era una graella i només s’hi podia sortir un cop s’havia post el sol. Brunetti va penjar l’abric mentre es preguntava si l’havia d’escórrer abans, i es va asseure a taula.

Va fer un cop d’ull als rostres i es va preguntar si l’apatia que hi llegia era el resultat del seu capteniment el dia anterior amb relació a les vacances o bé si era simplement per la calor.

—Què has fet, aquest matí? —va preguntar a Chiara.

—He anat a casa de Livia per emprovar-me la roba que s’ha comprat per tornar a escola —va respondre Chiara mentre separava amb molt de compte el greix del seu prosciutto i el passava discretament el plat de Raffi. Pel que sembla havia arribat a la conclusió que els vegetarians poden menjar-se el pernil, però no pas el greix.

—Coses de tardor? A ple estiu? —va preguntar Paola i va servir un plat de prosciutto i figues negres a Brunetti. Li va posar la mà a l’espatlla i li va deixar el plat al davant. Aquell gest va fer pensar a Brunetti que si més no hi havia un membre de la família a qui li feia il·lusió la perspectiva d’anar-se’n de vacances.

—Sí —va dir Chiara mastegant una figa—. Quan vam anar a Milà per visitar la seva germana Marisa, la que va a la Universitat de Bocconi, les vaig acompanyar a comprar roba. Es molt millor que no pas aquí. Aquí és tot per a adolescents i senyores grans.

La seva filla havia anat a Milà, va pensar Brunetti, la seu del Museu Brera, del Sant sopar de Leonardo, la ciutat amb la catedral gòtica més important d’Itàlia, i havia preferit anar-se’n a comprar.

—Vas trobar res que t’agradés? —va preguntar ell, i es va menjar mitja figa. Potser la seva filla era una filistea, però aquella figa era deliciosa.

—No, papà, no vaig trobar res —va dir amb el to greu de la tragèdia—. Els preus són escandalosos. —Va tallar un altre trosset de prosciutto i amb la punta del ganivet va passar el greix al plat de Raffi, tan ocupat amb el dinar que no semblava massa interessat en històries de botigues—. Tenia els meus diners, però la mamma s’hauria tornat boja, si m’hagués gastat dos-cents euros en uns texans.

Paola va aixecar la vista del plat d’entremesos.

—No, no m’hauria tornat boja, però t’hauria enviat a un camp de treball la resta de l’estiu.

—I com se suposa que hem de sortir de la crisi, si ningú no es gasta els diners? —va preguntar Chiara, demostrant d’aquella manera que havia passat el dia al costat d’una companya que estudiava a la millor escola de negocis d’Itàlia.

—Doncs treballant dur i pagant impostos —va dir Raffi, confirmant d’aquesta manera a Brunetti que el seu fill no havia posat fi als seus flirtejos amb el marxisme.

—Tant de bo fos tan senzill —va dir Paola.

—Què vols dir? —va preguntar Raffi.

—Doncs que per treballar dur has de tenir feina —va dir Paola, mirant-se’l somrient des de l’altre costat de la taula—. M’explico? —Raffi va fer que sí amb el cap—. I per pagar impostos també has de tenir feina. O una empresa.

—Es clar —va dir Raffi—. Això ho sap qualsevol idiota.

—I com s’ho fa la gent per trobar feina? —Abans Raffi no va tenir temps de respondre, Paola se li va avançar—: Si no tens contactes o ets el fill d’un advocat o d’un notari que et pugui donar feina així que acabes els estudis? —Altre cop no va donar temps al seu fill a respondre—. Pensa en els germans i les germanes grans dels teus amics de l’escola. Quants han trobat una feina com cal? Tots surten de la universitat llicenciats en tota mena de carreres llampants i es passen el dia a casa vivint dels pares. —Abans el seu fill no va tenir temps d’acusar-la de manca de sensibilitat, encara va dir—: I no és pas que ho hagin escollit així, senzillament no troben feina. Amb una mica de sort poden arribar a trobar una feineta temporal, però així que se’ls acaba el contracte, els despatxen i fan un contracte de sis mesos a algú altre.

Mare de Déu, va pensar Brunetti, qui és que parla com un marxista, ara?

—Doncs com se suposa que han de trobar feina i pagar impostos? —va preguntar ell, humilment.

Paola anava a dir alguna cosa, però va semblar que preferia deixar-ho córrer.

—Crec que ja estan a punt —va dir. I ho estaven: Paola havia pelat els pebrots i se sentia una oloreta dolça i una consistència que feia pensar en les figues. La família, més tranquil·la gràcies als plaers d’aquell dinar, va passar la resta de l’àpat discutint serenament com havien d’invertir el temps a la muntanya.

Després de dinar, Brunetti es va asseure al sofà per fullejar Il Gazzettino, però ni tan sols la superficialitat d’aquell llenguatge i aquelles expressions va aconseguir foragitar del tot la inquietud que li havia provocat el fet que Paola hagués canviat de tema tan bruscament. Paola no tenia tendència a rendir-se fàcilment.

Quan va tornar amb el cafè, va donar-ne una tassa a Brunetti i es va asseure a la butaca davant seu. Va posar els peus a la tauleta i va xarrupar el seu cafè.

—Si en algun moment de la meva vida em sents a dir com n’és, d’agradable, viure sota teulat, t’agrairia que em fiquessis de cap al forn i no me’n traguessis fins que hagi recuperat el sentit comú.

—Podríem posar aire condicionat —va dir ell per provocar-la.

—I deixar que Chiara se’n vagi de casa? —va preguntar—. No vol ni sentir-ne a parlar. El pare d’una amiga seva l’ha instal·lat a casa i Chiara es nega a tornar-hi a posar els peus.

—Creus que hem creat una fanàtica? —va preguntar Brunetti.

Paola es va acabar el cafè i va deixar la tassa i el platet damunt de la taula. Al cap d’una estona va dir:

—Si ha de ser fanàtica, prefereixo que ho sigui de l’ecologia que no pas d’una altra cosa.

—Però no trobes que la seva reacció és una mica extrema? —va preguntar Brunetti.

Paola va arronsar les espatlles.

—Això ho veus així ara, aquest any, en aquest moment històric. Però d’aquí a deu anys, potser vint, és possible que es demostri que tenia raó, i llavors recordarem els excessos que hem fet a la vida i això sí que ens semblarà un crim. —Va tancar els ulls i va deixar caure el cap al respatller de la butaca.

—I la gent la tindrà per una profeta i no per una fanàtica? —va preguntar ell.

—Qui sap? —va dir Paola encara amb els ulls tancats—. Molt sovint són totes dues coses alhora.

—Per què has canviat de tema? —va preguntar ell.

—Et refereixes a allò de la feina i els impostos?

Brunetti en va estudiar el rostre. Era vint anys llargs més gran que quan l’havia vista per primera vegada, però així i tot era incapaç de veure-hi cap diferència. Una cabellera rossa que tenia vida pròpia, un nas potser massa gros per als estàndards de bellesa femenina d’aquells temps, els pòmuls que havien rebut els seus primers petons. Brunetti va respondre amb un grunyit.

—No tenia ganes de parlar d’impostos —va dir ella al final.

—Per què?

—Perquè crec que som bojos de continuar-los pagant, i si pogués no ho faria.

—No trobes que en fas un gra massa? —va deixar-li anar Brunetti, que sabia de sobres de quin peu calçava la seva dona.

Ella va obrir els ulls i va somriure.

—Es possible. Però fa uns quants dies em vaig sorprendre pensant que començo a trobar sentit a algunes de les coses que diu la Lega, les mateixes que ara fa deu anys m’haurien tret de polleguera.

—Ens convertim en els nostres pares —va dir Brunetti, repetint una expressió típica de la seva mare—. Quina mena de coses?

—Que els nostres impostos se’n van al sud i no els tornem a veure més. Que el nord treballa per pagar els impostos i a canvi en rep ben poca cosa, que el Vaticà ens diu que siguem generosos amb els immigrants però després no en deixa entrar ni un.

—I proposes que construïm un mur entre el nord i el sud? —va preguntar ell.

Ella va esclafir una rialla.

—Es clar que no. Senzillament prefereixo no dir aquesta mena de coses davant dels nois.

—Et penses que no ho saben? —va preguntar ell.

—Es clar que ho saben —va dir ella—. Però només pel que fem nosaltres o els pares dels seus amics.

—Per exemple?

—Doncs quan anem a un restaurant d’un amic mai no ens donen la ricevuta fiscale, de manera que no paguem impostos.

Brunetti es posava a la defensiva sempre que algú insinuava que el que pretenia era estalviar-se diners.

—No ho faig pas per pagar menys. Ja ho saps.

—Aquí és on volia anar a parar, Guido. Si més no, això tindria sentit perquè t’estalviaries diners. Però ho fas per principis, no per avarícia, perquè aquest Govern fastigós que tenim no s’endugui ni un cèntim que després pugui embutxacar-se o repartir entre els seus amics. —Brunetti va assentir. Allò era exactament el que pensava—. I és per això que no vull parlar d’impostos davant d’ells. Si han d’acabar pensant això mateix del seu Govern, prefereixo que ho descobreixin ells tot sols: no ho haurien d’aprendre de nosaltres.

—Encara que sigui, tal com has dit tu mateixa, «un Govern fastigós»?

—N’hi ha de pitjors —va matisar ella després de rumiar-hi una mica.

—Em sembla que he sentit defenses més eloqüents del nostre Govern —va dir ell.

—No vull pas defensar-lo —va dir ella furiosa—. Es repugnant, però, si més no, ho és d’una manera no violenta. I això ja és prou important.

Brunetti va reflexionar-hi una estona i va dir:

—Suposo que sí.

Un cop dit això es va aixecar, va fer la volta a la tauleta, es va inclinar per fer un petó a la seva dona i li va dir que tornaria per sopar a l’hora de sempre.





10


Mentre tornava a la questura amb el vaporetto per evitar el sol, Brunetti va rumiar sobre el que havien estat parlant amb Paola i el que havia preferit no dir als nois a l’hora de dinar. Quantes vegades havia sentit dir a algú allò de «Governo Ladro?». I quantes vegades havia concedit, amb els seus silencis, que el Govern els robava? Però aquells darrers anys era com si finalment el Govern s’hagués deixat de complexos i hagués perdut la vergonya del tot, de manera que ja no feien cap esforç per dissimular el que eren realment. A un dels seus superiors anteriors, el ministre de Justícia, l’havien acusat de connivència amb la màfia, però amb un canvi de govern n’hi havia hagut prou per fer desaparèixer la història dels diaris i, pel que ell sabia, fins i tot dels tribunals.

Per caràcter i per formació, a Brunetti li agradava escoltar: la gent se n’adonava de seguida i quan eren amb ell començaven a parlar sense vergonya. Aquell darrer any, del que més havia sentit a parlar la gent —de vegades a la dona que s’estava dreta al seu costat al vaporetto o a un home al bar— era de la sensació creixent de fàstic per les persones que dirigien el país i per com ho feien. Tant se val si havien votat o no els polítics que ultratjaven. Cap d’ells no hauria tingut inconvenient a tancar-los a tots dins d’una església i calar-hi foc.

Rere tot aquell malestar, i això és el que més preocupava Brunetti, hi havia una sensació de desesperació. El preocupava la impotència que sentia tota aquella gent i la seva incapacitat per comprendre el que havia passat, com si uns alienígenes haguessin ocupat el país per imposar-los el seu sistema. Els successius governs anaven i venien, arribava l’esquerra per cedir el lloc a la dreta, però no canviava res de res. Tot i que els polítics en parlaven sovint i prometien canvis, cap d’ells no donava mostres de voler introduir canvis en un sistema que servia tan bé els seus interessos.

Mentre la barca passava per Piazza, Brunetti va veure la multitud que formava en fila índia per entrar a la basílica tot i que fossin les tres de la tarda. Què els passava pel cap a la gent per estar-se plantats sota aquell sol? Se li feia difícil separar la seva familiaritat amb la basílica de tot el que n’havia après. Quan era més jove els seus mestres i la seva mare l’hi havien portat una pila de vegades: els mestres per ensenyar-li a apreciar-ne la bellesa i la seva mare, suposava Brunetti, per mostrar-li la veritat i la força de la seva fe. Va fer un esforç per oblidar que en coneixia tots els racons, recordant la bellesa imponent de l’interior, i es va preguntar què estaria disposat a fer si li donessin una única oportunitat a la vida de posar els peus a l’interior de la Basílica de San Marco, i per fer-ho hagués de fer cua una hora sota aquell sol de la tarda.

Va girar-se cap a la dreta per consultar l’àngel del campanar de San Giorgio i plegats van prendre una decisió.

—Ho faria —va dir Brunetti i va assentir davant el desconcert de les dues noies lleugeres de roba que seien entre ell i la finestreta de la barca.

Va anar de dret al despatx de la signorina Elettra, on, com ja s’esperava, encara feia més calor que el dia anterior. Aquell dia duia la brusa de color groc, però així i tot semblava que la calor no l’afectés gens ni mica.

—Ah, commissario —va dir ella així que el va veure entrar—. He trobat el seu signor Gorini.

—Parla, oh Musa —va dir Brunetti, somrient.

—El signor Gorini, de quaranta-quatre anys segons la informació que consta a la seva carta d’identità —va començar a passar-li un paper per damunt de la taula—, va néixer a Salerno, on, entre els divuit i els vint-i-dos anys va estar de seminarista amb els pares franciscans. —La signorina va alçar la vista tota satisfeta. Brunetti li va tornar el somriure, igualment satisfet—. Llavors, durant un període de quatre anys en perdem el rastre, fins que torna a aparèixer a Aversa, treballant de psicòleg clínic. —Es va mirar Brunetti per assegurar-se que la seguia. Ell va assentir per animar-la a continuar—. A Aversa es va casar i va tenir un fill, Luigi, que ara té setze anys. —Va espolsar una mica de pols que havia caigut damunt del full de paper abans de tornar-lo a consultar—. Després de passar vuit anys de pràctiques —tot i que em sembla que aquest no és el terme correcte—, van descobrir que no tenia ni llicència ni títol de psicòleg ni, pel que van poder esbrinar les autoritats sanitàries en aquells moments, cap tipus de formació en psicologia.

—Què se’n va fer?

—Li van tancar la barraca i li van imposar una multa de tres milions de lires. Però mai no va arribar a pagar-la perquè el signor Gorini va desaparèixer d’Aversa.

—I la dona? I el fill?

—Pel que sembla cap dels dos no n’ha tornat a tenir notícies.

—Es evident que l’home estava fet per a la vida monàstica —va permetre’s de dir Brunetti.

—Es clar —va convenir ella mentre deixava el full de paper a un costat per ensenyar-n’hi un altre.

»Fa vuit anys va tornar a tenir problemes amb les autoritats quan van descobrir que el centre que dirigia a Rapallo, especialitzat a ajudar refugiats de l’Europa de l’Est per trobar-los feina, era una mena d’hostal on allotjava els immigrants mentre no eren a treballar en les feines que ell mateix els trobava.

—I a canvi?

—A canvi li pagaven el seixanta per cent del sou, però si més no tenien un lloc on viure.

—I els àpats? —va preguntar Brunetti.

—No sigui ridícul, dottore. També els ajudava a viure l’experiència d’una societat capitalista.

—Que se salvi qui pugui —va dir Brunetti.

—Es la llei del més fort —va respondre ella i va afegir—: tot i que en aquest cas sembla que no és així. Si més no en aquest cas tenien lloc on cuinar.

—Ja és alguna cosa —va dir Brunetti—. Què va passar?

—Una de les dones ho va denunciar als carabinieri. Era romanesa, de manera que va aconseguir fer-se entendre. Els va explicar el que estava passant i van anar a fer una visita al centre. Però no van trobar enlloc el signor Gorini.

—I tot aquest temps va fer servir el seu nom? —va preguntar Brunetti.

—Sí, senyor —va dir ella—. I aparentment no li va representar cap problema.

—Doncs ha tingut sort que ho fes —va dir ell, i en veure la seva reacció va afegir ràpidament—: tot i que estic segur que se n’hauria sortit igualment encara que hagués canviat de nom. Potser hauria trigat una mica més.

—Una mica —va dir ella, i Brunetti s’ho creia de debò.

—I d’aleshores ençà? —va preguntar Brunetti.

—Durant uns quants anys va estar desaparegut, però ara fa cinc anys va obrir una consulta homeopàtica, aquesta vegada a Nàpols, però —i aquí va alçar la mirada i va fer que no amb el cap absolutament desconcertada—, passats dos anys a algú se li va acudir comprovar la seva experiència i van descobrir que no havia estudiat mai medicina.

—Què va passar?

—Li van tancar la consulta —va dir.

Potser a Nàpols no era delicte obrir una consulta sense tenir llicència.

—Fa dos anys va canviar de residència per allotjar-se a l’adreça que em va donar vostè, però no és la persona que consta al contracte de lloguer.

—A nom de qui va?

—D’una dona que es diu Elvira Montini.

—Qui és?

—Treballa de tècnica de laboratori a l’Ospedale Civile.

—Potser l’home ha canviat —va suggerir Brunetti. Ella va alçar les celles incrèdula, però no va dir res—. Ha trobat cap indici del que podria estar fent?

—Pel que he pogut esbrinar, podria ben ser que faci una vida contemplativa i es dediqui a fer bones obres —va dir ella.

—Però pel que sembla la tia de Vianello ha entregat importants sumes de diners en aquesta adreça —va dir Brunetti una mica escèptic—. O si més no a algú que viu en aquell pis —va corregir-se ell—. Per aquella porta no es pot accedir a cap altre apartament.

—De manera que és per això que Vianello estava tan capficat —va dir la signorina Electra, amb un to afectuós que reflectia la preocupació.

—Sí, durant un temps. —Brunetti va rumiar quins contactes tenia a l’hospital i va dir—: Puc parlar amb el dottore Rizzardi. Segur que coneix algú del laboratori.

La signorina Elettra va tossir tan discretament que amb prou feines es va sentir, però per a Brunetti allò va ser com un toc de trompeta.

—Ja hi ha parlat?

—Sí, senyor. —Abans no va tenir temps de preguntar-li res, ella mateixa l’hi va explicar—. M’he pres la llibertat de fer-li quatre preguntes.

—Ah —se li va escapar a Brunetti—. I?

—I resulta que aquesta dona és la persona de confiança de la casa i que tota l’empresa depèn d’ella —va respondre la signorina, i després de sentir allò, Brunetti va fer tots els possibles per evitar el contacte visual—. Fa quinze anys que hi treballa i no s’ha casat mai; com a màxim, podríem dir que està casada amb la feina.

Instintivament i per estalviar-se qualsevol reflexió de fins a quin punt aquella descripció, amb l’excepció de l’edat, podia encaixar també amb el perfil de la signorina Elettra, Brunetti va preguntar:

—Aleshores com s’explica la presència del signor Gorini a casa seva?

—Ho sé —va assentir ella i va continuar—: he preguntat al doctor si hi havia res més que m’hagués d’explicar d’ella, i m’ha semblat que es feia una mica el ronso. Era com si volgués protegir-la.

—I què ha fet?

—Doncs he mentit, evidentment —va dir ella com si res—. Li he dit que la meva germana coneixia algú que treballava al laboratori amb ella —cosa que és veritat—, fins i tot li n’he dit el nom. Es una persona amb qui Barbara va coincidir a la Facultat de Medicina, però que no va acabar la carrera. Li he dit que m’havia parlat molt bé de la signorina Montini, però que els darrers dos anys l’havia vist molt canviada. —Abans que Brunetti tingués temps de preguntar res, la signorina Elettra va continuar—: Qualsevol dona que hagi hagut de conviure amb un home així les té totes per haver canviat molt en dos anys, i no pas per millorar.

—I ell què t’ha dit?

—Ha dit que la seva feina continuava sent excel·lent i llavors ha canviat de tema.

—Ja —va dir Brunetti—. Vol demanar a la seva germana que parli amb la seva companya de promoció?

La signorina va fer que no amb el cap amb resolució i va abaixar la mirada.

—No es parlen —va ser l’única explicació que li va donar.

—Què més? —va preguntar ell en veure que encara li quedaven papers per repassar.

—Té un compte corrent a «UniCredit». —Li va allargar un extracte bancari amb els moviments dels darrers sis mesos al compte de Stefano Gorini. Brunetti el va examinar, buscant un patró, però no en va detectar cap. Eren sumes, sempre en efectiu i mai de més de cinc-cents euros, que entraven i sortien del compte cada mes. El total en aquells moments pujava a menys de dos mil euros.

—Cap idea de què fa per guanyar-se la vida?

Ella va fer que no amb el cap.

—Pot ser que tingui amics generosos o que visqui de la signorina Montini. També pot ser, amb la poca informació que tenim, que tingui molta sort a la ruleta o amb les cartes. Els diners entren i surten i mai no ingressa ni treu cap quantitat que pugui despertar la curiositat de ningú.

—Targetes de crèdit? —va preguntar Brunetti.

—Sembla que no en té.

—Mirabile dictu —va dir Brunetti—. I això que acabem d’entrar en un nou mil·lenni.

—Però és possible que tingui un telefonino —va dir la signorina Elettra, i abans ell no va tenir temps de respondre, va afegir—: No ho sabré fins a aquesta tarda, potser demà.

De seguida va llegir una expressió de sorpresa al rostre de Brunetti.

—Giorgio és de vacances —va aclarir-li.

—Així doncs, ho ha de demanar a algú altre?

La signorina es va mostrar sorpresa pel fet que Brunetti no fos capaç d’entendre la lleialtat amb els clients.

—No, ho provarà des de Newfoundland, però no està segur que ho pugui aconseguir avui mateix. Diu que pot ser complicat accedir al sistema de «Telecom» des d’allà.

—Ja ho entenc —va dir Brunetti, tot i que no havia entès res de res—. M’agradaria trobar la manera de vigilar constantment casa seva.

—Ho he revisat a Calli, Campi, e Campielli, senyor, i em sembla que no seria gens fàcil. Caldria tenir agents constantment a Campo dei Frari i a San Tomà, i fins i tot així no podem garantir que tothom qui entra i surt de la calle vagi o vingui d’aquella casa.

—Se li acut algú que visqui allí a prop? —va preguntar.

—Deixi’m que ho comprovi —va dir ella girant-se de cara a la pantalla. Brunetti va suposar que devia estar revisant els expedients personals dels treballadors de la questura. En menys de dos minuts va afegir—: No, senyor. Ningú que visqui a menys de dos ponts de distància. Amb els seus antecedents… —va afegir la signorina Elettra posant la mà damunt dels papers per tornar a centrar la conversa en Gorini—. Amb o sense la signorina Montini, és poc probable que hagi vingut aquí a retirar-se tranquil·lament.

—I si ha après res de les seves experiències anteriors —va continuar Brunetti—, evitarà contractar cap empleat o fer res que pugui obligar-lo a complir la legislació vigent o a obtenir qualsevol mena de certificació. Per què no convertir-se, doncs, en un endeví?

—Es una mica com fer de psicòleg, no troba? —va preguntar la signorina Elettra.

Tot i que és d’allò més reconfortant que algú confirmi els teus prejudicis, Brunetti va preferir no dir res.

Quan va tornar a alçar la vista, la signorina Elettra tenia la barbeta recolzada al palmell de la mà esquerra i la dreta al damunt del teclat.

—No —va dir ella després de consultar una estona llarga amb la pantalla en repòs—. Es del tot impossible que puguem vigilar casa seva. I si el vicequestore descobrís el que estem fent, tindríem problemes.

—Li fa por, això? —va preguntar ell.

A la signorina Elettra se li va escapar un buf d’indiferència.

—No és per mi, que pateixo. Per vostè tampoc, ben mirat. Però segur que se les carregarien Vianello i qualsevol altre agent que s’hi impliqués, i segur que Scarpa s’apuntaria a la festa. No val la pena. —Es va redreçar a la cadira i va teclejar alguna cosa a l’ordinador—. Miri, aquí en té una foto.

Brunetti es va situar darrere seu en el mateix moment en què apareixia a la pantalla la fotografia d’un home en la clàssica postura d’algú a qui acaben de detenir.

—Es de quan vivia a Aversa, de manera que d’això ja en fa quinze anys —va dir ella—. No he pogut trobar-ne cap de més recent.

—No ha renovat la seva carta d’identità? —va preguntar Brunetti.

—Sí, però a Nàpols, ara fa cinc anys: han perdut l’expedient.

—I vostè se’ls creu? —va preguntar ell, sospitant més del lloc on s’havia produït la desaparició que no pas de l’incident en si, que era força freqüent.

—Sí —va dir ella—. Ho he preguntat a algú que conec i me’l crec. No van escanejar la fotografia i més tard en van perdre l’expedient. —Va donar un copet a la pantalla amb el dit índex—. De manera que això és tot el que tenim.

El rostre inexpressiu que els mirava des de la pantalla, fins i tot amb les llargues patilles i aquelles grenyes que duia en el moment de fer-se la foto, era ben proporcionat i força atractiu; tenia els ulls inclinats damunt uns pòmuls prominents, cosa que li donava un aire definitivament asiàtic. Tenia el nas llarg i una mica torçat, amb l’os una mica més ample just abans de començar el pont. Tenia una boca ampla i ben formada. Brunetti va haver d’admetre que la combinació de tots aquells trets li conferia un aspecte molt viril. No recordava haver vist mai una versió de Gorini més vella a la ciutat.

Va assenyalar la foto.

—M’agradaria que en repartís còpies als homes de Scarpa, sense que ho sàpiga el tinent. —En veure que la signorina Elettra anava a dir alguna cosa, va afegir—: Els pots explicar que és algú que viu a la ciutat i que forma part de l’entrenament, per comprovar si són capaços de localitzar-lo.

Ella va somriure i va dir:

—Enganyar el tinent, sigui de la manera que sigui, sempre és un plaer.





11


Abans d’anar-se’n del seu despatx, la signorina Elettra el va sorprendre amb una pregunta.

—Encara té curiositat per saber coses del signor Fontana?

Fontana? Fontana? Què tenia a veure aquell nom amb la tia de Vianello? Però de sobte ho va recordar tot —aquell «home honrat»— i va dir:

—Ah, oh i tant. Per descomptat.

—Tal com em va explicar vostè, és un uixer del Tribunale, de manera que ha estat molt fàcil localitzar-lo. Fa trenta-cinc anys que hi treballa, viu amb la seva mare i no s’ha casat mai. No ha estat ni un sol dia de baixa per malaltia. Només es va agafar un dia de festa pel funeral del seu pare, ara fa trenta-quatre anys.

Brunetti va alçar la mà ràpidament per interrompre-la.

—Que no ha faltat ni un sol dia a la feina? Bé, un dia, pel funeral del seu pare. I diu que aquest home és funcionari?

—Sí —va respondre ella—. Vol que li porti una cadira, commissario?

—No, gràcies, no cal —va dir ell tranquil·lament. Va posar la mà plana damunt la taula i es va quedar així un moment amb el cap abatut—. Estic segur que si em quedo així quiet un moment em passarà i de seguida em tornaré a trobar bé. —Passada una estona va sacsejar el cap unes quantes vegades i va aixecar amb prudència la mà de la taula—. Pucetti em va explicar fa uns quants dies que havia vist una cosa per explicar als seus néts. Crec que a mi m’acaba de passar exactament el mateix. Només un dia de baixa en trenta-cinc anys. —Es va quedar mirant la paret del davant, com si veiés una mà en flames escrivint aquells números. Aleshores, cansat de tantes bestieses, de sobte va dir—: Què més tenim?

—Ell i la seva mare tenen un apartament llogat a prop de San Leonardo. Vivien a Catello fins que fa tres anys es van mudar a un palazzo a Misericordia.

—Què bonic —va dir Brunetti de sobte molt atent—. La mare treballa?

—No. No ha treballat mai.

—Seria interessant saber com s’ho fa per pagar el lloguer, no troba?

—Dubto que tingui problemes per pagar-lo —va dir ella davant la sorpresa de Brunetti.

—Per què? Es un palauet petit?

—No, més aviat el contrari. Té cent cinquanta metres quadrats.

—Aleshores com s’ho fa, per pagar-lo?

Ella li va dedicar un somriure discret de suficiència, com per prevenir-lo del comentari que estava a punt de fer, però ni tan sols Brunetti es podia arribar a imaginar el que estava a punt de sentir.

—Perquè només paga quatre-cents cinquanta euros de lloguer —va dir i va concloure amb un final apoteòsic—. O això és el que donen a entendre les transferències bancàries del seu compte corrent.

—Per un apartament a Misericordia? De cent cinquanta metres?

—Potser ara ja té alguna cosa més per explicar als seus néts, dottore —va dir ella, somrient.

Brunetti no podia parar de donar-hi voltes, mirant de trobar una explicació. Suborn? Un contracte amb un lloguer fals per tal que Fontana pogués pagar la resta en efectiu i que així el propietari pogués estalviar-se els impostos? Un parent?

—I qui és el beneficiari dels pagaments? —va preguntar.

—Marco Puntera —va dir ella. Puntera era un home de negocis que havia fet fortuna a Milà dedicant-se a negocis immobiliaris i que havia tornat a la seva Venècia natal feia set o vuit anys.

Un gat podia mirar un rei a la cara, però com dimonis era possible que un uixer conegués un home tan ric com se suposava que era Puntera, i com podia ser que li hagués llogat un palazzo a un preu tan ridícul?

—Es propietari d’una pila d’apartaments, oi?

—Com a mínim dotze, i els té tots llogats. I dos palazzi al Gran Canal —va dir—. Tots llogats.

—Pel mateix preu? —va preguntar Brunetti.

—No he tingut temps de comprovar-ho, senyor. Però em sembla que els té llogats a estrangers. —Va fer una pausa com si volgués trobar la frase més indicada. Un cop la va trobar, va continuar—: Diuen que és la perla de la comunitat angloamericana.

—Però si no és ni anglès ni americà —va dir Brunetti ràpidament, perquè havia anat a escola amb el germà petit de Puntera.

—Vull dir que està molt integrat a la seva vida social, senyor —va continuar ella impertorbable—. Membre de Cipriani Pool, nadales a l’Església anglicana, festa del Quatre de Juliol, estretes relacions amb els propietaris dels millors restaurants.

A Brunetti allò li recordava una de les tortures que Dant havia oblidat al seu infern.

—I un home així ofereix a Fontana un lloguer com aquest? —va dir, més per expressar obertament la seva sorpresa que no pas per obtenir una resposta.

—Això sembla.

—Ha descobert res més? —va preguntar.

—He pensat que era millor parlar abans amb vostè, commissario, per veure si trobava aquesta relació tan suggeridora com jo.

—Ho trobo fascinant —va dir Brunetti, sempre interessat en les possibilitats que podien sorgir de les relacions que s’establien entre la gent de la ciutat. Com més estrafolària era la parella, més intrigants resultaven les diverses possibilitats.

—Bé —va dir ella—. Ja m’ho imaginava. —Va fer una pausa com si rumiés la manera de dir alguna cosa, i llavors va dir—: Però per investigar més a fons és possible que hagi de demanar uns quants favors, de manera que volia assegurar-me que vostè hi estava d’acord, abans de començar a fer preguntes.

Ell es va mirar la signorina Elettra i va preguntar:

—Què té pensat?

En lloc de respondre la pregunta, la signorina Elettra va dir:

—M’alegro que estigui satisfet amb la planificació de personal, commissario. L’enviaré avui mateix a última hora.

—D’acord, signorina. L’hi agraeixo molt —va respondre Brunetti sense dubtar ni un instant, i es va girar cap a la porta fent-se el sorprès en veure el vicequestore Giuseppe Patta i a la seva dreta el tinent Scarpa, el seu titella.

—Ah, bon dia, vicequestore —va dir Brunetti amb un somriure afable. Tot seguit, com si fos Copèrnic que acabava de descobrir un planeta secundari va afegir—: Tinent.

La pell colrada de Patta estava a punt d’arribar al punt àlgid de cada estiu. D’ençà del mes de maig que anava a nedar cada dia a la piscina de l’Hotel Cipriani i tenia la pell gairebé del color d’una castanya. En poques setmanes arribaria al punt culminant, però ben aviat els dies començarien a fer-se més curts i els rajos del sol perdrien ferocitat. Pels volts d’octubre el vicequestore començaria a assemblar-se a un caffé macchiato al qual s’afegia més llet a mesura que passaven les setmanes, fins que a principis de desembre estaria pàl·lid com un cappuccino. Si no és pas que es prenia la llicència d’aprofitar les vacances de Nadal per recuperar el color a les Maldives o a les Seychelles, Patta s’arriscava a arribar a les portes de la primavera convertit en una ombra del seu jo estiuenc.

—La signorina Elettra m’estava explicant la planificació per a aquest estiu —va dir Brunetti amb un somriure afable i obsequiant Scarpa amb un gest de reconeixement amb el cap—. Em sembla que és una bona idea explotar al màxim les possibilitats de desplegament de les forces de l’ordre servint-nos d’aquestes innovacions, senyor. —Patta va somriure, però Scarpa es va quedar mirant Brunetti amb una expressió salvatge—. Demostra unes habilitats d’organització molt creatives, és una planificació molt innovadora —i en dir això va apartar la mirada, la viva imatge de la modèstia i l’admiració—, si em permet que l’hi digui.

—M’alegro que ho vegi d’aquesta manera —va dir Patta molt efusiu—. Li he de confessar —i en aquesta ocasió va ser Patta qui es va embolcallar amb la túnica de la modèstia— que el tinent m’ha obsequiat amb la seva experiència pràctica amb els homes de la questura.

—Treball en equip, és la clau de tot —va dir Brunetti absolutament radiant.

La signorina Elettra va aprofitar aquest moment per interrompre’ls.

—Mentre era fora li han trucat del Cipriani, vicequestore.

Alguna cosa relacionada amb la taula que ha reservat per demà a l’hora de dinar; esperen la seva trucada.

—Gràcies, signorina —va dir Patta dirigint-se a la porta del seu despatx—. Me n’ocuparé de seguida. —I dit això va desaparèixer per respondre a una Crida Superior, deixant-los tots tres al despatx de la signorina Elettra.

Van passar uns segons. La signorina Elettra va obrir un calaix, en va treure l’exemplar del Vogue d’aquell mes i el va obrir damunt del teclat.

Brunetti es va apropar on era ella, va fer un cop d’ull a les pàgines i va preguntar-li:

—Creu que són una bona idea aquestes jaquetes amb talls als costats?

—Encara no ho he decidit, commissario. La seva dona què en pensa?

—Bé, sempre li han agradat més sense talls: diu que ressalten més la figura. Però potser ho diu perquè és força alta. Però aquesta és perfecta —va dir inclinant-se per assenyalar una jaqueta de color beix que hi havia al mig de la pàgina de l’esquerra—. Aquesta nit l’hi tornaré a preguntar per si de cas ha canviat d’idea.

La signorina es va girar per mirar-se el tinent, però com que aparentment no tenia gran cosa a comentar sobre els talls laterals, va decidir aprofitar l’avinentesa per sortir del despatx deixant la porta oberta.

—Un home que no sap apreciar la moda és un home sense ànima —va dir la signorina Elettra i va passar pàgina.





12


Un cop va tenir clar que Scarpa ja no tornaria i veient que el telèfon de Patta estava ocupat, Brunetti va dir:

—No fa bé, de temptar-me d’aquesta manera.

—Jo tampoc no ho hauria de fer —va dir ella tancant la revista per tornar-la a desar al calaix—. Però no em puc estar de burxar-lo.

—Es veritat que l’ha fet ell, la planificació?

—Es clar que no —va deixar-li anar ella—. L’he fet jo aquest matí en deu minuts. Quan ha entrat Scarpa m’ha preguntat què era. Jo no he dit res, però només ha hagut de llegir-ne l’encapçalament. L’ha agafat i se l’ha endut al despatx de Patta. En un tres i no res tenia Patta per aquí admirat de la iniciativa del tinent —va fer un grunyit de ràbia i va tancar el calaix d’un cop.

—Sempre ha estat així —va dir Brunetti.

—Que les dones facin la feina i els homes se n’enduguin el mèrit? —va preguntar ella, encara furiosa.

—Temo que sí.

A Brunetti li va semblar veure una taca de suor a la part interior del coll de la brusa de la signorina.

—Patta és l’únic que s’ho empassa, sap? —va dir per consolar-la. Ella va arronsar les espatlles, va respirar fondo i tot seguit va dir molt més tranquil·la—: Segurament és millor que Patta no sàpiga que m’hi he d’esforçar tan poc. Mentre estigui convençut que és ell —o el seu tinent— qui fa tota la feina, jo podré fer el que em doni la gana.

—Riverre em va dir que les coses rutllarien molt millor si fos vostè qui dirigís la casa.

—Ah, la saviesa dels bojos —va dir ella somrient amb una satisfacció evident.

Tornant al tema que els ocupava, Brunetti li va preguntar:

—Què pensa fer amb Fontana? —Traduïda, aquella pregunta volia dir: «A qui pensa demanar informació, i què ens costarà tornar tots aquests favors?».

—Hi ha un uixer al Tribunale que conec des de fa molts anys. Quan vaig per allà procuro passar a fer-li una visita al despatx i de tant en tant sortim a fer un cafè, o m’acompanya quan vaig a comprar flors per al despatx. M’ha demanat per sortir a sopar unes quantes vegades, però sempre tenia altres compromisos. O si més no, això és el que li he dit. —Es va mirar Brunetti somrient—. El dimarts aniré al mercat de les flors. Quant torni faré una paradeta per veure si té un moment per anar a fer un cafè.

—I quin és el problema?

—Oh, en realitat no n’hi ha cap, de problema. Es honest, treballador i força ben plantat. —Pel to que feia servir, qualsevol hauria pensat que estava fent una llista dels seus defectes.

—I?

—I molt avorrit. Sempre que faig un acudit em sento com si estigués apallissant un cadell. Se’m queda mirant amb aquells ullassos marrons, confós i amb l’esperança que no m’enfadi perquè és incapaç de seguir la broma.

—Però treballa al Tribunale? —va preguntar Brunetti.

—I la carn és feble —va dir ella deixant anar un llarg sospir—, i mai no he pogut resistir-me a una ganga. —Abans Brunetti no va tenir temps de preguntar, ella va continuar—: I aquesta és la millor ganga que tenim a l’abast. Només cal que vagi a prendre un cafè amb ell i els secrets del Tribunale seran a les meves mans; només cal que pregunti.

—No ho ha fet mai abans? —va preguntar Brunetti.

—Mai —va dir—. Sempre m’he guardat aquest as a la màniga. —Va rumiar el símil més indicat—: Com l’esquirol que amaga una nou per si de cas l’hivern s’allarga més del compte.

—Doncs a mi em recorda més aviat el llop de la Caputxeta Vermella —va dir Brunetti—, disfressat d’àvia i esperant el moment més adient per empassar-se-la.

—Però jo no tinc cap ganes d’empassar-me’l —va insistir ella—. Només li vull fer unes preguntes.

—Si «París prou val una missa» —va observar Brunetti—, potser la informació sobre Fontana bé val un cafè.

—Afortunadament per a vostè —va dir ella tota melindrosa—, sóc jo qui ha d’anar a fer el cafè amb ell.

—Ja ho sé —va respondre Brunetti, que no tenia gaire clar quina part d’aquella història era veritat i quina era fantasia, un fet força habitual amb la signorina Elettra. Llavors, per canviar de tema, va preguntar—: I el signor Puntera?

—Tinc un amic al banc que fa temps va treballar amb ell com a assessor, em sembla. Comprovaré si encara viu a Venècia i miraré d’esbrinar què en sap.

Brunetti no recordava que la signorina Elettra hagués hagut de recórrer, en tots aquells anys, a una font d’informació femenina.

—És més fàcil fer cantar un home, suposo? —va preguntar.

—Vol dir més fàcil que fer cantar una dona?

—Sí.

Ella va inclinar el cap a un costat per fer un cop d’ull a la porta tancada de Patta.

—Suposo que sí. Les dones som més discretes que els homes, si més no quan es tracta de presumir. Nosaltres presumim d’una altra mena de coses.

—Es per això que prefereix utilitzar els homes? —va preguntar, sense adonar-se que el to d’aquella pregunta la feia quedar com una persona sense gaires escrúpols.

—No —va respondre ella tranquil·lament—. Però seria més deshonest obtenir informació d’una dona d’aquesta manera.

—Deshonest? —va preguntar ell repetint les seves paraules.

—Es clar que és deshonest, això que faig. M’aprofito de la ingenuïtat de la gent i en traeixo la confiança. No troba que és deshonest?

—Més deshonest que introduir-se en el sistema informàtic d’algú? —va preguntar ell, tot i que estava convençut que realment ho era.

Ella se’l va mirar desconcertada, com si no es pogués acabar de creure que li hagués fet una pregunta tan òbvia.

—Es clar que ho és, dottore. Els sistemes d’informació estan dissenyats per impedir que s’hi introdueixi ningú: la gent sap que algú ho farà o, si més no, que ho intentarà. De manera que ja estan advertits i prenen precaucions, o haurien de fer-ho. Però quan la gent et fa confidències, quan t’expliquen alguna cosa amb la confiança que no faràs córrer aquesta informació, estan del tot indefensos. —Va posar les mans damunt del teclat, però Brunetti no va veure cap canvi a la pantalla—. Bé, doncs, aniré a fer un cafè amb ell, a veure què m’explica sobre Araldo Fontana, aquest treballador modèlic.

—Si li serveix de res —va dir Brunetti—, segons la meva font no hi ha gran cosa a explicar sobre aquest home. Em va dir que Fontana era un home honrat; fins i tot es va quedar una mica sorprès que jo volgués saber-ne més coses.

—«Honrat» —va repetir ella assaborint la paraula—. Feia temps que no sentia pronunciar aquesta paraula —va acabar amb un somriure discret.

—Potser massa i tot —va dir Brunetti—. Es força agradable, poder dir això d’algú.

—Ho és, oi que sí? —va convenir la signorina Elettra i tot seguit es va quedar en silenci una estona—. Suposo que també es podria dir del meu amic al Tribunale.

—L’uixer?

—Sí. —Brunetti va esperar per si la signorina volia afegir res més, però ella es va limitar a dir—: Li preguntaré per Fontana.

—Si en té ocasió pregunti també per una tal giudice Coltellini —va demanar-li Brunetti. Fins a aquell moment havia tingut dubtes, però si Fontana resultava ser un carreró sense sortida, potser valia la pena investigar també l’altre nom que apareixia als documents.

—Luisa?

—Sí. La coneix?

—No, però abans treballava amb la seva germana. Al banc. Era una de les directores adjuntes. Una bona persona.

—Li va explicar mai res de la seva germana?

—No pas que jo recordi —va dir la signorina Elettra—. Però suposo que li puc fer quatre preguntes. De tant en tant ens trobem al carrer i alguna vegada hem anat a fer un cafè.

—I ella sap on treballa, vostè?

—No. Li vaig dir que treballava a la Commune; normalment amb això la gent ja perd l’interès.

—Pel que me n’ha explicat la meva font, em sembla que Fontana està força interessat en la seva germana.

—I ella no?

—No.

—Això em sona —va dir i es va girar de cara a la pantalla.

—És típic d’ella —va dir Paola aquell vespre, estirada al sofà mentre Brunetti li explicava la conversa amb la signorina Elettra i les reflexions que li havia fet sobre la deshonestedat i l’engany—, que cregui que és més deshonest enganyar una dona que un home. Em pensava que els temps de la solidaritat entre dones ja havien quedat enrere.

—Tampoc no es tracta exactament de solidaritat entre dones, pel que m’ha semblat entendre —va respondre Brunetti—. Em sembla que més aviat pensa que la deshonestedat és proporcional a la confiança que traeixes, indiferentment de les mentides que puguis explicar. I, pel que ha dit, els homes són més indiscrets, més propensos a fer el fanfarró, i en aquestes circumstàncies ella creu que és més legítim aprofitar-se de qualsevol cosa que puguin dir.

—I les dones?

—Pel que m’ha dit, creu que una dona ha de tenir confiança en algú per fer-li confidències.

—O potser passa que una dona sol posar en evidència les seves febleses i, en canvi, els homes només parlen de les seves virtuts —va suggerir Paola. Es va quedar mirant els peus nus i va fer ballar els dits.

—Què vols dir?

—Pensa en tots els sopars a què hem anat, o en les converses que has mantingut amb grups d’homes sols. Sempre sorgeix alguna història de conquestes: una dona, una feina, un contracte, fins i tot una cursa a la piscina. No sol ser tant una confessió com una fanfarronada. —En veure el seu posat escèptic, ella va afegir—: Ara em diràs que mai no has sentit un home presumint de les dones que ha seduït.

Brunetti va rumiar-hi un moment i va dir:

—Es clar que ho he sentit —va dir i es va redreçar una mica.

—Les dones, si més no les de la meva edat, no farien mai una cosa així davant d’altres dones que no coneixen de res.

—I si les coneguessin? —va preguntar Brunetti, astorat.

Com si no l’hagués sentit, ella va dir amb un to del tot diferent:

—Però l’engany té la seva utilitat: sense enganys i sense traïcions, no hi hauria literatura.

—Disculpa? —va fer Brunetti, que no acabava d’entendre com les reflexions de la signorina Elettra sobre l’honestedat els havien menat a un debat literari, per més que fos un tema recurrent entre ells i per més diverses que fossin els estratagemes de la seva dona per portar sempre la conversa a aquell camp.

—Pensa-hi una mica —va dir ella allargant el braç per cridar-li l’atenció—. Gilgamesh és víctima d’una traïció, Beowulf també, i Otel·lo, algú ajuda els perses a infiltrar-se darrere les línies dels espartans…

—Tot això és història —va interrompre-la Brunetti.

—El que vulguis —va admetre Paola—. I què me’n dius d’Ulisses? Què és, sinó un grandíssim traïdor? I Billy Budd, Anna Karènina, i Crist, i Isabel Archer? Tots ells van ser víctimes d’una traïció. Fins i tot el capità Ahab…

—Qui el va trair? La balena? —va tallar-la Brunetti.

—No, la seva megalomania i la seva fam de venjança. El van trair les seves pròpies febleses, per dir-ho així.

—No trobes que vas una mica massa lluny, Paola? —va preguntar ell mirant de mostrar-se raonable. Cansat després de tot un dia de feina, la seva ment es va deixar endur per aquells casos que no eren casos, en els quals només podia treballar de manera extraoficial i en els quals ni tan sols tenia la seguretat que s’hagués produït cap delicte. Ell tenia al cap dos casos relacionats, molt probablement, amb traïcions humanes, i la seva dona li parlava de balenes.

Paola de seguida es va posar més seriosa i es va girar per donar un cop de puny al coixí que tenia reclinat contra el braç del sofà.

—Només era una prova. Per comprovar si podia ser una idea interessant per escriure un article.

—Tot això queda molt lluny de Henry James, no trobes? —va preguntar ell, sense tenir la certesa de si ella havia inclòs algun personatge de James a la seva llista.

Paola es va posar més seriosa encara.

—Ja fa dies que hi penso, en això.

—En què?

—Doncs que el món de Henry James se’m comença a fer molt petit.

Brunetti es va aixecar i va mirar el rellotge: eren més de les onze.

—Em sembla que me’n vaig al llit —va dir, massa desconcertat per afegir res més.





13


Les vacances de ferragosto cada any li semblaven una mica més llargues. La gent afegia dies al principi o al final de les dues setmanes de vacances oficials, tant amb l’esperança de fer-les una mica més llargues com per estalviar-se els embussos de trànsit. Les notícies, tant a la ràdio com a la televisió, anaven plenes de crides per practicar la conducció segura i repetien que esperaven dotze milions de cotxes —o catorze o quinze—, per a aquell cap de setmana. Un d’aquells periodistes havia dit que si els posaven enganxats els uns al costat dels altres, tots aquells cotxes podien formar una línia recta des de Reggio Calabria fins al pas de San Gotthard. Brunetti, que no tenia ni idea de la longitud d’un automòbil, ni tan sols es va preocupar de comprovar aquella dada. Tot i que tenia carnet de conduir, en realitat no l’agafava mai, ni tenia cap interès pels cotxes en general. Tot el que en sabia era que podien ser grans o petits, vermells o blancs o d’algun altre color, i que cada any hi moria una pila de gent jove. Havia decidit viatjar en tren: fins i tot plantejar la possibilitat de llogar un cotxe era arriscar-se que Chiara els pogués sortir amb una de les seves denúncies. Anirien fins a Malles i a l’estació els esperaria un cotxe que els portaria fins a la casa del seu cosí; hi havia una parada d’autobús que anava i tornava cada dia de Glorenza dos cops al dia.

Mentre preparaven les vacances, cadascun dels membres de la família havia començat a fer les maletes. Això volia dir que Paola havia amuntegat llibres damunt de la calaixera, una pila que canviava cada dia d’acord amb els llibres que pensava escollir per a la classe de Novel·la Britànica que havia d’impartir el trimestre següent. Brunetti en llegia els títols cada nit i d’aquesta manera participava en aquella pugna constant: La fira de les vanitats cedia el seu lloc a Grans esperances, un canvi que Brunetti va atribuir a criteris de pes; L’agent secret va aguantar tres dies abans de ser substituït per El cor de les tenebres, tot i que a Brunetti la diferència de pes li va semblar irrellevant; l’endemà Les torres de Barchester va prendre el relleu a Middlemarch, cosa que donava a entendre que el criteri del pes s’imposava un cop més. Orgull i prejudici va aparèixer la primera nit i va aguantar fins al final.

Tres nits abans del dia previst per a la sortida, la curiositat el va vèncer i li va preguntar:

—Com és que han desaparegut tots els llibres més gruixuts, i A Suitable Boy, que és el més gruixut, continua a la pila?

—Oh, no tinc pas intenció de posar-lo a la llista de lectures —va dir Paola com si trobés sorprenent aquella pregunta—. Fa anys que tinc ganes de tornar-lo a llegir. Es el meu llibre-premi.

—I què has fet, per merèixer aquest premi? —va preguntar Brunetti.

—T’atreveixes a preguntar això a algú que fa classes al Departament de Literatura Anglesa a la Universitat Cà Foscari? —va preguntar ella amb el to que tenia reservat per a les Manifestacions Públiques d’Indignació. Tot seguit, amb un to més tranquil, va afegir—: He vist els llibres que et vols endur.

Brunetti tenia l’esperança que ho faria, convençut que la sobrietat dels títols que havia escollit constituirien un exemple saludable que contrastava amb la vana frivolitat d’alguns dels que havia triat ella.

—Es possible que hagi detectat una insòlita aposta per la modernitat, en alguna d’aquestes eleccions?

—He decidit llegir algunes coses sobre història moderna —va afirmar ell, tot orgullós.

—Però, per què Rússia? —va preguntar assenyalant un llibre amb el títol La tragèdia d’un poble.

—M’interessa la Revolució —va dir ell.

—El que m’interessa a mi és com ens ho vam empassar tants de nosaltres —va dir ella amb un to de veu sobtadament brusc.

—Quan dius «nosaltres», et refereixes als occidentals?

—Nosaltres. Occident. La nostra generació. El paradís dels treballadors. Germans socialistes. Totes aquestes bajanades que escopíem perquè volíem demostrar als pares que no ens agradava la seva manera de viure. —Es va tapar el rostre amb les mans i Brunetti no va detectar cap indici de falsedat en aquell gest—. I pensar que vaig arribar a votar els comunistes. I per pròpia voluntat, els vaig votar.

L’únic consol que se li va acudir a Brunetti va ser dir:

—La història s’ha ocupat de fer-los desaparèixer.

—Però ha trigat massa —va dir ella, furiosa—. Em coneixes prou bé per saber que no sóc gaire partidària de deixar-me arrossegar per la vergonya ni els sentiments de culpa, però sempre em sentiré culpable d’haver votat aquella gent, d’haver-me negat a escoltar el que em deia el sentit comú o de creure el que no volia creure.

—Aquí no van arribar a tenir mai cap poder —va dir Brunetti—. Ho saps de sobres.

—Però jo no et parlo d’ells, Guido; et parlo de mi. El fet que llavors fos tan estúpida i que ho hagi estat durant tant de temps. —Va agafar el seu llibre i en va anar passant les pàgines, aturant-se de tant en tant a mirar-ne les fotos, i llavors el va tancar i el va deixar a la taula—. El meu pare sempre els havia odiat. Però jo em negava a escoltar-lo. Què havia de saber, ell?

—Penses que a nosaltres ens passarà el mateix? —va preguntar per mirar de canviar de tema—. Amb els nostres fills, vull dir.

Paola va obrir un armari i en va treure un jersei, i Brunetti, només de veure’l, ja va començar a suar.

—Raffi ha posat seny força ràpid —va dir—. Suposo que n’hauria d’estar agraïda. Però segur que una hora o altra tornaran a casa amb altres idees al cap.

Brunetti es va apropar a la finestra que donava al nord i va sentir una lleu brisa que començava a fer córrer l’aire.

—Creus que pot ser que hi hagi un canvi de temps? —va preguntar.

—Probablement serà per fer més calor —va dir ella mentre treia un altre jersei.

L’endemà la signorina Elettra havia d’anar a prendre un cafè amb el seu admirador del Tribunale. Brunetti va deduir que preferiria anar a buscar les flors a primera hora del matí, abans que la calor no comencés a agafar la ciutat pel ganyot. Tenint en compte que anirien a fer un cafè tranquil·lament i que ho aprofitarien per parlar de coneguts comuns i de gent del Tribunale, el més probable era que tornés a la questura a les onze, va calcular. Però una llarga trucada d’un amic que treballava a la questura de Palermo li va impedir baixar a comprovar si ja havia arribat. El seu amic li va demanar si en sabia res, de dues pizzeries i un hotel que havien obert recentment a la ciutat.

Brunetti havia sentit quatre coses sobre aquells locals i els seus propietaris, els que donaven la cara i els que hi havia al darrere. El que el seu amic li havia explicat feia referència als autèntics propietaris. El més interessant de tot el que li havia explicat el seu amic era la insòlita rapidesa amb què els havien concedit els permisos per fer reformes a les dues pizzeries i a l’hotel.

Els permisos per a l’hotel, curiosament, els havien aconseguit en menys de dues setmanes. I el que encara era més estrany era que el municipi havia autoritzat que hi treballessin dia i nit, fet gairebé inaudit a la ciutat. Les pizzeries havien donat menys feina; els havien concedit els permisos en menys d’una setmana.

Així que el seu amic de Palermo va admetre que estava especialment interessat en el director de l’oficina que concedia aquells permisos, Brunetti va deixar anar un sospir; el nom li era tristament familiar i sabia que qualsevol intent d’investigar els mètodes que feia servir per concedir els permisos era del tot inútil.

Amb un sorollet que pretenia, sense gaire èxit, semblar una rialla, Brunetti va dir:

—Fa temps, quan treballava a Nàpols, vam aparcar un camió una mica més avall de la porta de la pizzeria. Vam filmar tothom qui entrava i sortia del local. Fins i tot vam situar una càmera davant mateix de la porta, per tal de gravar tothom qui seia a les taules fins a l’hora de tancar.

—Van fer molt negoci?

—Van entrar vuit persones que hi van estar prou temps per menjar alguna cosa. Els vam gravar mentre esperaven que els duguessin la pizza i mentre se la menjaven. Un home va entrar i es va endur sis pizzes.

—Deixa’m que ho endevini —va dir el seu amic—: les vendes totals del dia rondaven les catorze pizzes.

Brunetti va esclafir una rialla.

—En realitat, van guanyar més de dos mil euros.

—Què va passar?

—Vam entregar la cinta a la Guardia di Finanza.

—I?

—I la cosa va acabar a judici, i el jutge va dictaminar que les nostres càmeres suposaven una invasió de la intimitat, de manera que no vam poder fer servir la gravació com a prova, perquè les persones que hi sortien no havien estat advertides que els estaven gravant. —Brunetti va esperar un moment i va afegir—: Es el mateix que va passar amb el personal de handling de l’aeroport.

—En vaig llegir alguna cosa.

Brunetti va mirar el rellotge i es va adonar que era gairebé migdia. De sobte li van venir moltes ganes de parlar amb la signorina Elettra abans no sortís a dinar i va dir:

—Si m’assabento d’alguna cosa, ja t’ho faré saber. —I va donar la conversa per acabada.

Per tal de dissimular, sobretot per a si mateix, les ganes que tenia de parlar amb ella, Brunetti va fer una parada a la sala d’oficials per ensenyar la foto de Gorini a alguns dels homes que estaven de servei. Tot i que tenia un rostre molt dur, cap d’ells no recordava haver-lo vist mai a la ciutat. Va deixar la foto a la sala amb una nota demanant a la resta d’agents que se la miressin i va baixar al pis de baix, on va trobar la signorina Elettra asseguda a la seva taula, fregant-se distretament el palmell de la mà esquerra. A l’ampit de la finestra hi havia dos rams de flors mig desembolicats que ja començaven a marcir-se. Així que el va veure, la signorina va fer que sí amb el cap, sense deixar de fregar-se la mà.

—Com ha anat? —va preguntar ell.

—Un desastre. Tot plegat ha estat un desastre.

—Expliqui-m’ho —va dir ell mentre enretirava les flors per recolzar-se a l’ampit de la finestra amb els braços plegats.

Fent un esforç, potser amb la intenció de deixar de fregar-se la mà, va posar les mans planes a banda i banda del teclat.

—He anat a comprar les flors i després m’he deixat caure al Tribunale i he pujat al seu despatx. L’hi he trobat treballant, de manera que li he suggerit de sortir a fer un cafè. Hem anat al Caffè del Doge, i ell ha suggerit que seguéssim en una taula en lloc de quedar-nos a la barra. Jo li he dit que tenia poc temps, però m’he deixat convèncer i hem segut a xerrar una estona. Ell em parlava de la seva feina i jo l’escoltava com si ho trobés molt interessant.

»L’única manera que se m’ha acudit per fer-lo parlar de Fontana ha estat dir alguna cosa d’un altre uixer, Rizzoto, perquè vaig anar amb la seva filla a l’escola i he coincidit amb ell un parell de vegades a l’edifici. Llavors he esmentat el nom de Fontana i li he dit que pel que n’havien explicat era un treballador modèlic. Llavors ell ha començat a cantar-me’n les virtuts, que si era tan treballador i eficient, que feia molt de temps que treballava a la casa, que aquesta mena d’homes són un exemple per a tots nosaltres, i quan jo ja estava a punt de xisclar o d’esclafar-li les flors al cap, ell que s’aixeca i diu: “Ves per on, aquí el tenim”. Abans no he tingut temps d’aturar-lo, ha anat a buscar Fontana i ha tornat amb ell. Anava amb americana i corbata. T’ho pots creure? Trenta-dos graus i ell amb americana i corbata. —La signorina va fer que no amb el cap com si es volgués treure de la ment aquella imatge. A Brunetti, però, allò no li semblava pas un desastre.

»De manera que s’ha assegut amb nosaltres —va continuar ella—. Es un homenet dòcil; ha demanat un macchiato i un got d’aigua i gairebé no ha badat boca mentre Umberto xerrava i xerrava i jo mirava de passar desapercebuda. —A Brunetti li costava de creure que la cosa hagués anat realment així.

»I llavors, mentre estàvem asseguts allí com tres bons amics, de sobte es presenta la meva amiga Giulia, amb la seva germana Luisa.

—Coltellini? —va preguntar Brunetti, tot i que sabia que era una pregunta del tot innecessària.

—Sí.

—Llavors Giulia m’ha vist i m’ha vingut a saludar i la seva germana també s’ha apropat a la nostra taula; Fontana ha estat a punt de desmaiar-se. S’ha aixecat tan de pressa que ha vessat tot el cafè i se l’ha abocat damunt dels pantalons. Ha estat terrible: no sabia què fer, si havia de donar-li la mà o no, estava tan content de veure-la. Giulia, però, s’ha limitat a donar-li un tovalló de paper. Fontana ha començat a eixugar-se el cafè. Una escena grotesca. Un homenet trist. No podia fer res per dissimular-ho. Si hagués dut un cartell penjat, tots hi hauríem llegit el mateix: «T’estimo, t’estimo, t’estimo».

—I la giudice?

—L’ha saludat i després ha fet com si no hi fos. —Va fer una pausa, va aixecar les mans de la taula i va començar a fregar-se el palmell de la mà esquerra altra vegada.

—Doncs no em sembla pas que hagi estat tan desastrós —va dir Brunetti.

—El desastre ha estat quan Umberto ens ha presentat. En sentir el meu nom no ha pogut dissimular la seva sorpresa i s’ha quedat mirant Umberto, després Fontana i tot seguit m’ha donat la mà amb un somriure forçat.

—I vostè, què ha fet?

—He fet veure que no m’havia adonat de res, i crec que ella s’ho ha empassat.

—Què ha passat?

—S’ha assegut amb nosaltres. Al començament m’ha semblat que preferia sortir corrent que no pas quedar-se a prop de Fontana, però al final s’ha quedat amb nosaltres i hem començat a parlar.

—De què?

—Oh, li he explicat on treballava, ara que havia deixat el banc.

—I què li has explicat?

—Doncs que treballava a la Commune, i com que m’anava fent més preguntes, li he dit que la feina era tan avorrida que no suportava parlar-ne, de manera que li he demanat per la brusa que duia posada.

—I ella ha dit res més? —va preguntar Brunetti.

—Al cap d’una estona, quan s’ha adonat que no aconseguiria treure’m més informació, ha demanat a Fontana de què havíem estat parlant, tot i que ho ha fet amb un to molt dolç i afable: «Explica’m, Araldo, segur què heu estat parlant de coses molt interessants», li ha dit, amb la veu espolsada de sacarina.

—Pobre home. S’ha posat tot vermell quan ha sentit que li deia pel nom, em pensava que tindria un atac.

—Però no l’ha tingut?

—No, no l’ha tingut. Però tampoc no ha contestat, de manera que Umberto li ha dit que havíem estat parlant de la feina als jutjats. —Va fer una pausa mentre feia que no amb el cap—. Segurament és el pitjor que podria haver dit —va dir mirant-se Brunetti—. Hauries d’haver vist la cara que ha posat en sentir això. Com si s’hagués quedat glaçada de sobte.

—S’ha quedat gaire estona més? —va preguntar Brunetti.

—No ho sé. Jo he agafat les flors i he dit que havia de tornar al despatx. Umberto ha dit que faria el traghetto amb mi: es pensa que treballo a Cà Farsetti, de manera que he hagut de travessar el canal i anar fins a l’entrada principal, perquè Umberto s’ha quedat a l’altre costat del carrer saludant-me amb la mà.

—Però la giudice sap que no treballes allà? —va preguntar Brunetti.

—Es clar que ho deu saber. Es giudice. Per l’amor de Déu: és clar que sap qui treballa a la questura.

—Es possible —va dir Brunetti per mirar de guanyar temps.

Ella es va posar dempeus i se li va apropar tan de pressa que Brunetti va haver de fer una passa a un costat per evitar-la. Fent com si no el veiés, la signorina va agafar les flors i els va treure el paper. Les va deixar damunt la taula, va anar fins al seu armadio, en va treure dos grans gerros i es va dirigir cap al rebedor. Brunetti es va quedar on era, tot rumiant tot el que li acabava d’explicar.

Quan va tornar, Brunetti va agafar un dels gerros que ella havia omplert d’aigua i el va deixar a l’ampit de la finestra. Ella va deixar l’altre damunt la tauleta arrambada a la paret i va agafar un dels dos rams de flors. Sense gaire miraments va treure les gomes dels tanys, les va llençar damunt la taula i va ficar les flors dins el primer gerro de qualsevol manera; tot seguit, va repetir el mateix procés amb l’altre ram.

Un cop va haver acabat, es va tornar a asseure a la cadira, es va mirar primer Brunetti, després les flors, i va dir:

—Pobretes. No ho hauria de pagar amb elles.

—No crec que hagi de pagar res amb ningú —va dir ell.

—No diria el mateix si hagués vist la seva reacció —va insistir ella.

—Què pensa fer? —va preguntar ell.

—Voldria fer un cop d’ull al que sigui que ha despertat la seva curiositat per la giudice.





14


La signorina Elettra va tornar amb ell al despatx i Brunetti li va mostrar els documents que li havien arribat del Tribunale. Ell li va explicar tot el que havia pogut deduir dels endarreriments de determinades causes assignades a la giudice Coltellini i va assenyalar la signatura de Fontana a peu de pàgina.

—Això és un joc de criatures —va dir ella fent referència al sistema emprat pel Ministeri de Justícia per preservar la integritat del sistema judicial. Mentre es mirava la signatura de Fontana, la signorina va dir—: Sap?, hi he estat pensant i he arribat a la conclusió que la manera de comportar-se de Fontana davant la giudice ha estat molt estranya. Com més hi penso, més estrany ho trobo.

—L’amor no correspost sempre té un aire estrany, per a les persones que no el senten —va comentar Brunetti, conscient que sonava més sentenciós encara que Poloni.

—Precisament es tracta d’això —va dir la signorina Elettra mirant-se’l—. No estic segura que sigui un amor no correspost.

—Aleshores, què és?

—No ho sé —va fer ella. Va plegar els braços i es va donar uns copets distretament al llavi inferior amb els documents—. He vist altres casos d’amors no correspostos —va dir ella, tot i que no va especificar des de quina perspectiva—. Al principi em pensava que es tractava d’això, però com més hi penso, més crec que es tracta d’una altra cosa. Aquest home és massa miserable, massa servil quan li parla: fins i tot un home tan ensopit com ell s’hauria d’adonar que a ningú no li agrada, que li parlin d’aquesta manera.

—Hi ha gent que sí —va dir Brunetti.

—Ja ho sé, ja ho sé. Però a ella no. Això és evident. Una cosa que no li he explicat —fa vergonya fins i tot parlar-ne— és que ell no ha parat en cap moment d’oferir-li tota mena de coses: un cafè, un got d’aigua, una pasta. Era com si s’hi sentís en deute, però d’una manera una mica estranya.

—Si tots dos estan ficats en això, és probable que ella s’endugui el tall més gros del que sigui que els paguen —va dir Brunetti, admetent davant la signorina la interpretació que havia fet de les llistes que li havien enviat—. De manera que és ella, qui hauria de pagar els cafès.

—No, no —va dir ella rebutjant la interpretació de Brunetti i el seu intent de treure ferro a l’assumpte—. No actua precisament com si volgués tornar-li el favor. Es com si entre ells dos hi hagués un abisme i ell no es pogués estar de mirar d’omplir-lo d’alguna manera, tot i que és tan profund que sap perfectament que no ho aconseguirà mai. —Es va quedar un moment rumiant i tot seguit va afegir—: No, no és ben bé això, tampoc. Es com si li estigués agraït, però agraït com un creient quan la Mare de Déu n’ha escoltat els precs. Fa vergonya aliena i tot.

—Creu que el seu amic Umberto se n’ha adonat?

—No m’ha fet cap comentari. Jo tenia tantes ganes de tocar el dos que no l’hi he volgut preguntar. A més m’horroritzava la idea de quedar-me palplantada a la riva, a ple sol, parlant ni que fos un minut més amb ell. L’únic que volia era pujar en una góndola i fugir a l’altra riba.

Brunetti no es va poder estar de preguntar-li:

—Es així, com la tracta Umberto? Com si fos la Mare de Déu?

—Oh, no —va dir ella anant de dret cap a la porta—. Per a ell és un amor no correspost.

La signorina Elettra no va aconseguir esbrinar res, ni aquell dia ni l’endemà, sobre el motiu de l’ajornament de les causes que constaven a la documentació. El sistema informàtic dels jutjats no funcionava, perquè les dues persones que se n’ocupaven eren de vacances, de manera que durant quinze dies seria del tot impossible accedir a la base de dades. Malauradament, va pensar, aquella incidència afectava tant els intents autoritzats de consultar-hi informació com els que no.

Amb l’esperança d’assabentar-se dels èxits de la investigació abans d’anar-se’n de vacances, Brunetti va trucar a la signorina Elettra per demanar-li si havia tingut temps d’investigar el llogater de Fontana, Marco Puntera. Ella gairebé li va demanar disculpes per no haver-ho pogut fer; li va explicar que el seu amic ja no treballava al banc i que havia tingut tanta feina a redactar les instruccions del vicequestore Patta per al període de vacances, que no s’havia pogut dedicar a investigar el signor Puntera. Li va prometre que s’hi posaria així que el vicequestore fos ben lluny, a Ponza, on ell i la seva família anaven convidats pel cap de l’Ajuntament de Venècia, que tenia una casa en aquella illa.

—Una altra manera de garantir l’absoluta objectivitat de les forces de l’ordre si mai cal obrir una investigació sobre els polítics locals —va dir Brunetti així que es va assabentar de qui era l’amfitrió de Patta.

—Estic segura que el vicequestore no és dels que es deixen ensabonar fàcilment —va dir la signorina Elettra responent a les insinuacions de Brunetti—. Ja sap que no es cansa mai de repetir que cal evitar en tot moment qualsevol mena de favoritisme.

—Sé perfectament de quina manera ho diu —va comentar Brunetti i tot seguit es van centrar en la seva absència durant les vacances i en tot el que calia fer mentre ell fos fora. Ella li va desitjar una buona vacanza i li va dir que es tornarien a veure al cap de dues setmanes.

Interpretant aquells bons desitjós com un permís per anar-se’n, Brunetti se’n va tornar a casa i va començar a ficar a les maletes tot el que no eren llibres.

L’endemà al matí la família Brunetti va agafar l’Eurostar de les 9:50, van fer transbord a Verona i es van dirigir al nord amb un entusiasme creixent. A Bolzano agafarien un tren regional fins a Merano i tot seguit el trenino de Vinchgau fins a Malles, on els esperava el cotxe per dur-los a la seva destinació. Així que van sortir de Verona van començar a viatjar a través d’un univers de vinyars. Hi havia un poema que a Brunetti li havien obligat a llegir a classe d’anglès de tercer, alguna cosa sobre un canó a l’esquerra i un altre a la dreta; la diferència, en aquest cas, era que es tractava de ceps, quilòmetres i quilòmetres de vinyes podades a la mateixa altura, i amb tots els raïms del mateix pes i varietat.

El temps passava com sol fer-ho en un tren: Brunetti, satisfet de trobar-se a camp obert, mirava per la finestra; Chiara parlava amb els dos joves que seien al compartiment amb ells; Raffi, assegut davant de la seva mare en una de les butaques del mig, s’amagava darrere els auriculars, seguint de tant en tant el ritme de la música amb el cap. En un moment determinat en què els moviments que feia recordaven els d’un metrònom, Paola va alçar la mirada del llibre i va deixar desconcertats els altres cinc viatgers del seu compartiment dient, en anglès: «Unheard melodies are indeed sweeter» (‘Les melodies que hom no pot sentir són, ben mirat, les més dolces’), i tot seguit va tornar-se a centrar en els comentaris del senyor James.

Brunetti entrava i sortia de la conversa que mantenien la seva filla i els dos joves que seien al costat de la finestra. Pel que va poder sentir, anaven a passar dues setmanes amb uns amics a Bolzano, durant les quals tenien intenció de dedicar-se a escoltar música i descansar. Com que havien comentat que avui dia a l’escola tot era tan i tan fàcil i que la vida en general era molt avorrida, Brunetti va estar temptat de preguntar-los de què necessitaven descansar, però finalment va preferir centrar la seva atenció exclusivament en els raïms. Es va adonar que tot de petits tractors circulaven entre les fileres de vinyes i que les ruixaven amb alguna mena de líquid. Quan el tren va començar a alentir la marxa per entrar a Trento, va veure que el conductor d’un dels tractors portava el mateix tipus de vestit blanc de protecció que duien els de la brigada criminal, amb l’excepció que en aquest cas portaven tot el cap protegit amb una caputxa i una màscara, no només la boca i el nas.

Brunetti va donar un copet al genoll de Paola per cridar-li l’atenció i li va assenyalar alguna cosa a l’altre costat de la finestra.

—Sembla un marcià, no trobes? —va preguntar-li Brunetti.

Paola va mirar per la finestra una estona i tot seguit es va quedar mirant Brunetti.

—Entens ara per què prefereixo menjar fruita biològica? —va preguntar-li.

Com si el nom d’una cosa comestible hagués penetrat els auriculars per desvetllar un instint que no dormia mai, Raffi va dir gairebé cridant:

—Tinc gana.

Paola, com la clàssica mare d’una pel·lícula italiana dels anys cinquanta, pensava que el menjar que servien al tren era dolent, de manera que havia preparat una enorme bossa de viatge amb entrepans, fruita, aigua i mitja ampolla de vi negre, i més entrepans.

Obeint un senyal de la seva mare, Raffi va agafar la bossa que havien deixat a la lleixa que tenien damunt del cap. La va obrir i va començar a repartir entrepans entre tots els ocupants del compartiment, incloent-hi els dos joves que, tot i que en un primer moment van rebutjar molt educadament l’oferiment, al final van acceptar els entrepans de bon grat. N’hi havia de prosciutto i tomàquet, prosciutto i olives, mozzarella i tomàquet, amanida d’ou, tonyina i olives, i altres combinacions dels mateixos ingredients. Raffi va omplir d’aigua sis gots de paper i els va passar als altres.

Brunetti desbordava d’alegria. De camí cap al nord, relaxat i en companyia de les persones que més estimava en aquest món. Tots gaudien de bona salut i estaven sans i estalvis. Podria passar-se dues setmanes fent caminades per les muntanyes, menjant speck i strudel, dormint sota un edredó mentre la resta del món es rostia de calor, i llegir fins que el cor li digués prou. Va mirar per la finestra i va veure que els pomerars havien reemplaçat les vinyes.

Els joves van començar a xerrar pels descosits. La jove parella no es cansaven de donar les gràcies a Paola i s’adreçaven a ella i a Brunetti d’una manera molt respectuosa, tractant-los de lei, tot i que amb Chiara i Raffi de seguida havien optat pel tu. Gran part d’aquella conversa havia adoptat per a Brunetti un caràcter hermètic, perquè no coneixia gairebé cap dels temes als quals feien referència i trobava que els adjectius que utilitzaven no tenien ni cap ni peus. Va deduir del context que refatto tenia connotacions positives, mentre que el pitjor que et podia arribar a passar al món era que et tinguessin per un scrauso.

Van sortir de Trento a l’hora prevista i Raffi va començar a repartir plàtans i prunes.

Al cap de deu minuts, mentre el tren circulava pel costat de fileres i més fileres de pomeres, a Brunetti li va sonar el telèfon. Per un instant li va passar pel cap la possibilitat de deixar-lo sonar, però al final va decidir agafar la trucada i va treure el telèfon de la butxaca lateral de la bossa de Paola, on l’havia ficat poc abans de sortir de casa.

—Pronto —va respondre.

—Ets tu, Guido? —va sentir que preguntava una veu femenina.

—Sí. Amb qui parlo?

—Sóc Claudia —va respondre, i Brunetti va trigar una estona a relacionar la veu amb el nom. Era la commissario Claudia Griffoni, que com que era l’última commissario per ordre d’antiguitat, estava de servei durant les vacances de ferragosto.

—Què hi ha? —va preguntar ell. El fet de tenir la família al costat li va estalviar haver de témer el pitjor.

—Tenim un assassinat, Guido. Té tot l’aspecte de ser un atracament que ha acabat malament.

—Què ha passat? —Va veure la mà de Paola damunt del seu genoll i només aleshores es va adonar que estava mirant al terra per aïllar-se millor de la resta d’ocupants del compartiment.

Es va fer un silenci sobtat abans la veu de Griffoni no va tornar lentament:

—L’han trobat al pati de casa seva, de manera que és possible que l’hagin empès així que ha obert la porta, o també podria ser que hi hagués algú a fora esperant-lo. —Brunetti va fer un sorollet interrogatiu i Griffoni va continuar—: Sembla que algú l’ha fet caure al terra i després li ha colpejat el cap contra una estàtua.

—Qui l’ha trobat?

—Un dels homes que viu a l’edifici, quan ha baixat a passejar el gos. Aquest matí, pels volts de dos quarts de vuit.

—I per què no m’ha trucat ningú? —va preguntar Brunetti.

—Així que han trucat a l’agent que estava de servei ha consultat el full de torns i ha vist que vostè era de vacances. Scarpa era l’únic que hi havia per aquí, de manera que hi ha anat ell. Ara mateix acaba de trucar per informar-me’n. Per això li trucava.

Brunetti va alçar la mirada i va veure que les tres persones que seien davant seu —la seva dona, el seu fill i la jove que seia a prop de la finestra— se’l miraven amb els ulls encuriosits i oberts de bat a bat. Es va aixecar, va fer lliscar la porta, va sortir al passadís i va tornar a tancar-la darrere seu.

—On és ara?

Es va fer un altre silenci sobtat a l’altre cap de la línia.

—Disculpi? —va preguntar Griffoni.

—On és el difunt?

—Al dipòsit de cadàvers de l’hospital.

—I qui hi ha a l’escena del crim?

—L’equip de criminologia hi ha anat fa una estona —va començar i la seva veu es va perdre durant uns segons. Quan finalment va tornar, Brunetti va sentir que deia—: …la situació és complicada. A l’edifici, hi viuen tres famílies, i només hi ha una porta que dóna a la calle. Scarpa ha aconseguit mantenir-los allunyats fins que l’equip de criminologia ha acabat la seva feina, però a les deu del matí ha hagut de deixar-los sortir de l’edifici.

Brunetti va preferir no comentar-li que aquell fet implicava contaminar l’escena del crim o, si més no, podia permetre a un advocat defensor posar en dubte la validesa de les proves. A l’únic lloc on acceptaven les proves forenses sense discutir-ne mai la validesa era als programes de televisió.

—Scarpa encara és allí —va dir ella—. Hi ha anat amb un petit grup d’agents. S’ha endut Alvise.

—Posats a fer, podria posar-hi un embarcador —va dir Brunetti, indignat—. Qui s’ocupa de l’autòpsia?

Un cop més es va tallar temporalment la línia.

—… he demanat per Rizzardi. —Va dir ella, demostrant d’aquella manera que tot i que feia poc que treballava a la questura, no havia perdut el temps.

—I ho podrà fer?

—Espero que sí. El seu nom no apareix a la llista de torns, però aquell altre energumen fa com a mínim una setmana que és de vacances i no ha deixat cap número de contacte.

—No hi ha manera de posar-se en contacte amb el medico legale de la ciutat, commissario —va dir Brunetti.

—Un imbècil arrogant, commissario —va corregir-lo ella.

Amb el seu silenci, Brunetti li va donar la raó.

—Tornaré així que pugui.

—Tenia l’esperança que ho faria —va dir ella visiblement alleujada—. La majoria són fora i no vull acabar treballant amb Scarpa. —Tot seguit va passar als detalls—. Com vol tornar? Vol que truqui a Bolzano i els demani que el portin amb un dels seus cotxes patrulla?

Brunetti va consultar el rellotge i va preguntar.

—On és, ara mateix?

—Al meu despatx. Per què?

—Faci un cop d’ull a l’horari de trens i miri a quina hora surt el pròxim cap al sud des de Bolzano.

—No prefereix un cotxe? —va preguntar ella.

—Tant de bo pogués venir en cotxe, cregui’m. Però des del tren es veu l’autostrada de tant en tant i en alguns trams els cotxes estan aturats en tots dos sentits. Amb tren aniré més de pressa.

Griffoni va murmurar alguna cosa i tot seguit Brunetti va sentir que la seva interlocutora deixava el telèfon damunt de la taula. Es va fixar en els talls de línia i va deduir que es produïen per la proximitat de les línies d’alta tensió. De sobte, però, va sentir Griffoni que deia:

—La sortida de l’Eurocity de Munic a Venècia està prevista un minut després de l’arribada del seu tren.

—Perfecte —va dir Brunetti—. Truqui a la comissaria de Bolzano i digui’ls que retinguin el tren. Arribarem d’aquí a dotze minuts, pujaré a l’Eurocity així que arribi i crec que puc ser aquí en quatre hores.

—Sí —va dir ella—. Li truco d’aquí a una estona.

Brunetti va penjar el telèfon, es va recolzar contra la finestra del compartiment on seia la seva família i va examinar les muntanyes que s’enlairaven per damunt d’aquells interminables camps de pomerars.

Un cop van haver passat molts més camps, el telèfon va tornar a sonar i Griffoni va dir:

—El tren arriba amb deu minuts de retard, de manera que si el seu arriba a l’hora, no hauria de tenir cap problema per agafar-lo. Surt per la via quatre.

—He d’acompanyar la meva família fins al seu tren, de manera que els hauria de trucar per demanar-los que m’esperin fins que arribi.

—D’acord —va dir ella—. Enviarem algú a esperar-lo quan arribi.

Brunetti es va ficar el telèfon a la butxaca i es va girar per obrir la porta del compartiment.





15


Una mica més tard, assegut al tren que el duia de tornada a Venècia, Brunetti rumiava com la naturalesa humana continuava sorprenent-lo: la jove parella havia insistit a ajudar-los a carregar les maletes fins a l’altre tren, un revisor els havia vingut a rebre i havia explicat a Brunetti que el tren de Venècia portava deu minuts més de retard. Un cop la seva família va ser dalt del tren, la jove parella va desaparèixer, sense fer cap pregunta sobre el misteriós motiu pel qual havia hagut de tornar-se’n immediatament a Venècia. Brunetti va fer un petó a Paola i als seus fills i els va prometre que tornaria al nord així que pogués. Es va quedar a l’andana mentre el tren se’ls enduia a Merano, a les muntanyes, a les delícies de dormir embolicat amb un edredó en ple agost.

El tren de tornada a Venècia li produïa sensacions semblants, però de manera intermitent, perquè l’aire condicionat funcionava només quan li venia de gust, alternant onades d’una calor tropical amb d’altres que semblaven més aviat d’un fred polar. Les finestres d’aquells trens nous no es podien obrir i tant ell com els altres tres ocupants del compartiment de primera al qual l’havia acompanyat el revisor s’estaven asseguts com si viatgessin amb un mitjà de transport que feia parades entre Calcuta i Ulan Bator. Brunetti havia enviat la seva maleta, on duia els jerseis, amb la seva família, de manera que cada vegada que el tren passava a prop d’Ulan Bator, no tenia altre remei que sortir al passadís, on hi havia temperatura ambient, per alta que fos.

Durant el viatge, doncs, no va poder llegir amb tranquil·litat ni pensar relaxadament en la situació que tenia a Venècia i en el que calia fer un cop hi arribés. Al final va decidir anar al vagó menjador, on l’aire condicionat funcionava perfectament, i es va asseure a llegir el diari mentre es prenia dos cafès i una ampolla d’aigua.

Així que el tren va arribar a Mestre, Brunetti va trucar a Griffoni i es va alegrar molt de saber que ella mateixa l’esperaria a l’estació amb una llanxa.

—I Vianello? —va preguntar, conscient que el seu amic era de vacances, però amb l’esperança que Griffoni s’hauria recordat de trucar-li.

—Li he trucat després de parlar amb vostè. Coneix algú de la Guardia Costiera i els han donat permís per accedir a aigües croates per anar a recollir-lo i portar-lo fins aquí.

—A qui coneix? —va preguntar Brunetti.

—Només m’ha dit que era algú que havia anat a l’escola amb ell —va aclarir-li ella.

—Bé, gràcies.

El tren va començar a sortir de l’estació i Brunetti va penjar el telèfon. Mentre travessaven el pont, li van cridar l’atenció a banda i banda unes enormes extensions d’algues espesses damunt la superfície de l’aigua. La marea alta de primera hora del matí no permetia veure-les, però ara era impossible no fer-ho. Van passar minuts i més minuts viatjant per damunt d’aquelles algues que no s’acabaven mai. Unes quantes ampolles de plàstic suraven damunt d’aquella massa plana i verda que s’estenia inexorable a banda i banda i que semblava que arribés més enllà del pont i tot. Els ocells que descansaven damunt la superfície de l’aigua procuraven no apropar-s’hi gaire i les barques havien de maniobrar per evitar-la. Com un èczema deixat de la mà de Déu, s’anava fent cada vegada més i més gros.

Va veure la llanxa de la policia amarrada davant mateix de l’estació i va baixar corrents els graons per pujar-hi. Al vagó menjador s’hi estava tan bé, que va trigar una estona a acostumar-se a aquella calor opressiva. Abans no va arribar a la llanxa ja tenia la camisa enganxada a l’esquena i li feia ràbia haver ficat les seves ulleres de sol noves a les maletes que en aquells moments ja devien haver arribat als Alps, a una altitud de 1.450 metres per sobre de Glorenza.

Va fer un gest amb el cap a Foa, el pilot, va pujar a bord i va encaixar la mà amb Griffoni. Estava tan morena que semblava més rossa i tot, i la faldilla curta que duia deixava al descobert un bon tros de cames colrades pel sol. Semblava qualsevol cosa menys una commissario di polizia de servei. Foa va retirar les amarres i se’n va tornar a la cabina. Va engegar el motor.

—I Vianello? —va preguntar.

—Ja ha arribat. Ens espera a casa de la víctima. Ha trigat menys de tres hores a tornar.

Brunetti va somriure. Tot i que les vacances de Vianello se n’havien anat en orris i havia hagut de tornar a Venècia, si més no el fet de tornar amb una llanxa patrulla dels guardacostes a tota velocitat a través de l’Adriàtic el compensava una mica.

—Segur que s’ho ha passat de primera.

—I qui no? —va preguntar ella, i Brunetti va intuir una mica d’enveja en el seu to de veu.

La llanxa va girar a l’esquerra pel Canale di Cannergio i va passar a una velocitat prudent sota els dos ponts fins a la laguna. Griffoni li va explicar que havia parlat amb el dottore Rizzardi, que li havia dit que miraria de tornar de la seva casa a les Dolomites aquell mateix vespre per fer l’autòpsia. Si no se’n sortia, tornaria l’endemà al matí.

Griffoni no havia vist el cadàver, que s’havien endut al dipòsit de cadàvers abans que Scarpa li truqués per posar-la al corrent del crim. Brunetti va demanar amb molta prudència quin havia estat el comportament de Scarpa i la seva reacció quan havia sabut que tant ell com Vianello havien renunciat a les seves vacances per encarregar-se del cas.

—Encara no ho sap —va dir Griffoni.

—Vol dir que es pensa que el cas és seu? —va preguntar Brunetti.

—Seu i meu, però com que jo sóc només una dona, és evident que no compto per a res. —Havien preferit quedar-se a coberta amb l’esperança de gaudir una mica de la brisa que feia el moviment de la llanxa, de manera que el vent s’enduia algunes paraules. Brunetti se la va tornar a mirar. Tot i que era una dona de cap a peus, a Brunetti no se li hauria acudit mai qualificar-la de «només» una dona.

—Així, la meva arribada serà una bona sorpresa —va dir, sense dissimular la seva satisfacció.

—Jo també espero que s’endugui un bon disgust —va dir ella amb la malícia que desvetllava el tracte amb Scarpa, per breu que fos.

L’aigua en aquella part de la laguna estava sorprenentment picada, i tots dos es van haver d’agafar a la barana per no caure per la borda. Així i tot, Foa va accelerar a tota velocitat cap a aigües obertes, ofegant qualsevol altre so i fent del tot impossible una conversa. Brunetti va mirar a l’esquerra i la seva vista va saltar de Murano a Burano i tot seguit al campanar de Torcello, a penes visible darrere aquella calitja.

Van girar a la dreta, van passar de llarg un canal i van entrar pel següent. Brunetti va veure l’home que menava el pontó i va preguntar:

—Què hi fem, a Misericòrdia?

—Casa seva és aquí mateix, a l’esquerra.

—Oddio —va exclamar Brunetti—. No es deu pas tractar de Fontana, oi que no?

—Li he dit el nom per telèfon —va respondre Griffoni ràpidament.

Brunetti va recordar els clics i sorollets de la línia telefònica i va dir:

—Sí, és clar.

—El coneixia? —va preguntar ella, interessada.

—No. Però en sé quatre coses.

—Treballava al Tribunale, oi? —va preguntar ella.

Brunetti es va adonar que la llanxa començava a reduir la marxa.

—Sí —va respondre i tot seguit va avançar per agafar una de les amarres. Foa es va aturar a la riba dreta del canal i Brunetti va pujar a la vorera per lligar la corda a l’anella metàl·lica. Tot seguit va allargar la mà a Griffoni i la va ajudar a sortir de la llanxa; Foa els va dir que buscaria un bar on resguardar-se del sol i els va demanar que li truquessin un cop haguessin acabat.

Ella va passar al davant: va baixar fins al primer pont, va travessar-lo i va pujar per la calle fins al primer carrer a la dreta. Tot seguit va aturar-se davant de la tercera casa a la dreta: un gran portone de color marró amb una llista de noms al costat dels timbres.

Griffoni tenia una clau que els va conduir a una mena de pati enorme ple de palmeres i arbustos, amb l’ombra del capvespre que cobria ja la part del fons. De cua d’ull va veure alguna cosa que es movia. Un jove oficial, un dels nous reclutes, es va aixecar d’un bot i va saludar els dos commissari. Brunetti es va adonar que per delimitar l’escena del crim havien dividit el pati en dues meitats; l’oficial que els havia saludat els esperava a la del fons. Ell i Griffoni van passar per sota de la cinta i s’hi van apropar.

—On l’han trobat? —va preguntar Brunetti.

—Allà, commissario —va dir ell assenyalant a la dreta, on hi havia una escala que s’enfilava fins a la porta d’entrada a l’edifici.

Brunetti i Griffoni van anar cap a l’escala; una taca de sang al terra que semblava que s’hagués format al voltant dels tres costats d’un rectangle va cridar l’atenció a Brunetti. D’aquella taca, en sorgia una figura humana dibuixada amb guix amb els peus cap on eren ells. Des d’aquell angle a Brunetti li va semblar que la figura era extremament curta.

—On és l’estàtua? —va preguntar Brunetti.

—Bocchese se l’ha endut al laboratori —va dir Griffoni—. Només era una còpia de marbre del segle XIX d’un lleó bizantí. —Aquell comentari va deixar Brunetti una mica confós, però va preferir no preguntar res més.

Va tornar a mirar el portone que donava a la calle i va veure que la taca de sang era a uns quinze metres de distància, de manera que probablement algú l’estava esperant al pati. O podrien haver entrat des de fora. O potser havia entrat amb algú que coneixia.

—A quina hora va tenir lloc? —va preguntar Brunetti a Griffoni.

Ningú no ho sap del cert. Encara no hem pogut interrogar els inquilins de l’edifici, però una parella ha explicat a Scarpa que ell i la dona van arribar poc després de mitjanit i que no van veure res de res.

Fent un gest amb el braç per assenyalar el portone i traçant una línia que acabava al lloc on hi havia la taca, Griffoni va dir:

Es impossible que no el veiessin. De manera que el van assassinar en algun moment després de mitjanit.

—Entre les dotze i dos quarts de vuit del matí —va dir Brunetti—. Són moltes hores.

Griffoni va assentir per donar-li la raó.

—Entre altres coses, és per això que volia que fos Rizzardi qui s’ocupés de l’autòpsia.

Brunetti va fer que sí amb el cap i va preguntar:

—Què li ha dit Scarpa?

—Ha dit que, segons la dona d’aquesta parella, Fontana vivia amb la seva mare. Es una dona molt religiosa, va a missa cada dia i visita la tomba del seu marit al cementiri un cop per setmana. Li ha dit també que el seu fill es dedicava amb cos i ànima a ella i que és una autèntica llàstima que l’hagin mort a la flor de la vida. La història de sempre: un cop una persona és morta, la gent comença a desfer-se en elogis per recordar que era molt bona persona i que quina gran pèrdua representa per al món, i quina meravella de família.

—I segons vostè, què significa això?

Griffoni va somriure i va contestar:

—Doncs el que significa per a qualsevol que tingui ulls per veure el que vol dir realment la gent quan et diuen que els altres són meravellosos: que probablement ella era una harpia que va fer la vida impossible al seu fill.

Eren una mica lluny del jove recluta i parlaven amb un fil de veu; Brunetti ho va lamentar, perquè aquell noi s’estava perdent l’experiència d’una de les veritats elementals que tard o d’hora li ensenyaria la professió: no et refiïs mai de res que et puguin dir d’un difunt.

Brunetti va tornar a repassar l’escena del crim: la cinta, la figura traçada amb guix. Va cridar el jove oficial.

—Ha vingut amb el tinent Scarpa?

—No, senyor. Estava de patrulla a prop de San Leonardo quan m’han trucat perquè vingués aquí.

—Qui hi havia quan ha arribat?

—Hi havia el tinent, senyor. Scarpa. I els oficials Alvise i Portoghese. I tres tècnics de la brigada de criminologia. I el fotògraf. —La seva veu s’anava apagant, però era evident que encara no havia acabat.

—Qui més? —va animar-lo a continuar Brunetti.

—Hi havia quatre veïns de l’edifici o que deien que ho eren. Un d’ells duia un gos. I uns quants curiosos que s’han aplegat al portone.

—Els ha pres els noms?

—M’ha passat pel cap, senyor. Però com que hi havia un oficial de rang i dos superiors, m’ha semblat que ja ho haurien fet ells. I no he pensat que fos cosa meva demanar-los si ja ho havien fet.

Brunetti es va mirar més de prop aquell jove. Es va fixar en el seu nom a la placa.

—Zucchero —va llegir—. És el fill de Pierluigi?

—Sí, senyor —va respondre ell.

—Mai no vaig arribar a conèixer el seu pare —va dir Brunetti—, però tothom en parla amb molt de respecte.

—Gràcies, senyor. Era un bon home.

—L’ispettore Vianello? —va preguntar Brunetti.

—Es a dalt parlant amb la mare, commissario. Ha arribat deu fer cosa de mitja hora.

Brunetti es va allunyar d’aquell jove i va fer una volta sobre si mateix per examinar l’interior del pati. Una de les parets era paral·lela al carrer; davant per davant, a l’altre costat de la cinta que delimitava l’escena del crim, hi havia tres portes de ferro forjat, totes tancades.

—I aquestes portes on donen? —va preguntar Brunetti.

—Són els trasters dels apartaments, senyor. —Tot seguit, Zucchero va assenyalar una quarta porta de ferro forjat que hi havia en una de les parets laterals, també tancada i mig amagada darrere unes palmeres plantades en testos.

—Allà n’hi ha una altra, senyor.

—Fem-hi un cop d’ull —va dir Brunetti.

Tots tres van anar cap a aquella porta, amagada a l’ombra de dues palmeres. Brunetti es va adonar que algú havia passat una cadena metàl·lica entre els barrots i per una mena de tanca clavada al marc de fusta de la porta.

—El tinent Scarpa ha fet substituir tots els panys, senyor. Però jo en tinc les claus. —Passant davant de Brunetti, Zucchero va ficar les mans entre les barres i va encendre un llum que els permetia veure què hi havia a dins.

L’habitació estava buida i el terra estava escombrat de feia dies, perquè hi havia tot de petites piles de fragments d’estuc que havien caigut després de l’última escombrada, com minúscules illes en un mar de ciment. Les parets estaven completament nues, amb l’única excepció dels llocs on el guix havia començat a caure.

Brunetti va allargar la mà per apagar el llum i tots junts van travessar el pati fins a la primera de les altres portes. El sol arribava a mitja paret i formava un angle a través dels barrots que il·luminava un metre del terra de la sala. El paviment, fet amb rajoles de terracota, s’alçava un parell de graons per sobre del terra del pati per evitar humitats i probablement també per protegir-se del risc de l’acqua alta. Zucchero va obrir el pany i va empènyer la porta. Brunetti va abaixar el cap i va entrar al traster, va buscar l’interruptor i va encendre el llum.

A diferència de la buidor absoluta de l’altra sala, en aquesta hi havia una pila de trastos: caixes, maletes, motxilles, llaunes velles de pintura, galledes de plàstic amb draps que en sobresortien, pots buits de melmelada i confits. Al final va llegir la història d’una infantesa: un llit plegable de nen petit, protegit amb el llençol de plàstic, de tal manera que només se’n podien veure les rodetes metàl·liques de les potes. Un mòbil d’animals i campanes havia caigut al damunt d’una llibreria. Dins les caixes de cartró hi havia un zoològic d’animalons flonjos, destrossats de tant fer-los servir. Al costat del mòbil hi havia dues bosses de bolquers per estrenar que esperaven, potser, l’arribada d’una altra criatura.

Brunetti va fer una passa enrere i va topar amb Griffoni. Li va demanar disculpes i es va apartar per tal que ella pogués sortir primer, va apagar el llum i Zucchero es va encarregar de tancar la porta. Griffoni va preferir no entrar al tercer traster quan Zucchero va treure la cadena i va obrir la porta. Era de la mateixa mida que l’altre, uns tres metres d’amplada per cinc fins a la paret del fons. A banda i banda hi havia tot de lleixes plenes de caixes de cartró que anaven del terra fins al sostre. Les caixes eren totes de la mateixa mida i fetes de cartró senzill de color marró: eren les típiques caixes per emmagatzemar-hi coses, no pas caixes de supermercat que havien aprofitat per a una altra funció. Cada una duia una etiqueta molt polida escrita a mà al mig del lateral que sobresortia de la lleixa: «Joc de te zia Maria», «Mocadors», «Sabates d’hivern», «Bufandes de llana», «Llibres d’Araldo». Caixes i més caixes, les runes d’una vida, ordenades i segellades en caixes amb tot allò que un dia podia tornar a ser d’utilitat.

Brunetti es va allunyar d’aquella sala i de la vida que contenia, va apagar el llum i va seguir Zucchero fins al quart traster amb Griffoni al darrere, tots en silenci.

Quan Zucchero els va deixar passar i Brunetti va encendre el llum, van veure que el quart era de la mateixa mida i tenia unes lleixes semblants. També hi havia indicis de diverses vides o, si més no, es veia que moltes vides havien passat per les mans dels seus propietaris. Damunt la majoria de les lleixes de 1 esquerra hi havia gàbies d’ocell buides de tots colors, almenys n’hi havia unes vint. En algunes encara hi havia les ampolletes d’aigua, buides i amb taques que mostraven el nivell de líquid que contenien quan les havien desat al traster. Totes les portes eren tancades i els gronxadors de fusta estaven immòbils. Tot i que algú s’havia ocupat de netejar-les, l’aire era ple de la pudor polsosa i àcida dels ocells. Hi havia una pila de caixes, de les que la gent compra per emmagatzemar-hi coses. Etiquetades amb una lletra diferent, a les caixes hi deia: «Jerseis de Lucio», «Botes de Lucio» i «Jerseis d’Eugenia».

A l’altre costat hi havia lleixes ideades específicament per emmagatzemar-hi ampolles de vi, que començaven a uns trenta centímetres del terra i arribaven gairebé fins al sostre. Brunetti s’hi va apropar i en va llegir algunes de les etiquetes; en va reconèixer alguns i va fer un gest d’aprovació; d’altres s’havien desprès i penjaven de les ampolles. Griffoni va preguntar:

—Amb aquesta humitat i aquesta olor tan forta?

Brunetti va passar un dit pel suro d’una de les ampolles, que havia rebentat la làmina de metall. Una petita capa aspra de color blanc en cobria la part superior. Va treure l’ampolla.

—1980 —va dir i va fer lliscar l’ampolla un altre cop al seu lloc; els altres dos van fer una ganyota de fàstic en sentir el soroll del vidre fregant el metall.

A l’altra punta de la sala van veure un sofà i un llum de peu que devia haver estat víctima d’un canvi de decoració. Darrere el sofà hi havia una catifa afganesa coberta amb un llençol, teixida a mà i d’estridents tons vermells i verds, i a l’altra punta hi havia una taula quadrada amb uns esgrogueïts estalvis de ganxet al mig.

Sense prendre’s la molèstia de fer cap comentari de les coses que acabaven de veure, Brunetti va dir a Griffoni:

—Pugem a veure què ha aconseguit treure-li Vianello fins ara.

A qualsevol que no estigués familiaritzat amb la sorprenent habilitat de l’ispettore per seduir fins els testimonis més obstinats, aquell comentari hauria pogut semblar una mica amenaçador, però era simplement el que podia esperar qualsevol que conegués una mica Vianello.

Brunetti va fer un gest amb el cap a Zucchero, que els va saludar abans de tornar-se’n a l’ombra.

—Es al segon pis —va dir Griffoni mentre pujava les escales davant seu fins a l’entrada principal, que era oberta. Un cop al replà van aturar-se als peus de l’escala de cargol que pujava als pisos superiors. Els graons eren de marbre, amples i baixos, i conduïen a una claraboia: res més no podia explicar la llum que ho inundava tot, il·luminant i escalfant l’espai que els envoltava.

—Ja hi ha estat, allà dalt? —va preguntar Brunetti observant la claraboia.

—No, Scarpa ha pujat a parlar amb ella així que s’ha assabentat que vivia amb la seva mare. Quan m’ha trucat ja hi havia parlat.

Brunetti va assentir amb el cap i el jove oficial se’n va anar fent abans una altra ullada a tot el pati. Llavors, girant-se cap a Griffoni, Brunetti va preguntar:

—Per què creu que ha esperat tant?

—Es una qüestió de poder —va respondre ella, i tot seguit va afegir amb un to més reflexiu—: Mentre pugui controlar o limitar el que sabem els altres, ell sempre en sabrà més i, per tant, pensarà que té poder sobre nosaltres i sobre el que fem. —Va arronsar les espatlles i va afegir—: Es una tècnica força habitual.

—Jo fins i tot diria que en alguns llocs és el procediment habitual —va afegir Brunetti mentre començava a pujar les escales.

Al replà del segon pis hi havia només dues portes; un agent de policia que era plantat al davant d’una els va saludar així que va veure Brunetti i Griffoni, i va dir:

—L’ispettore Vianello encara és a dins. —Brunetti va assenyalar l’altra porta, però abans no va tenir temps de formular la pregunta, l’oficial va dir—: Aquest costat de l’edifici encara no l’han restaurat, senyor. En aquests tres apartaments no hi viu ningú. —I abans que Brunetti tingués temps de dir res, va afegir—: Ja ho hem comprovat, senyor.

Brunetti va assentir per donar-li les gràcies i va donar dos copets a la porta, però, quan va veure que estava mig oberta, la va empènyer i va entrar a l’apartament. La llum es va esvanir i només es veia una lluïssor tènue al final del que semblava un llarg passadís. Sense adonar-se’n, Griffoni es va apropar una mica més a Brunetti, fins que el seu braç tocava el d’ell en aquella mitja penombra. Es van quedar quiets fins que els ulls se’ls van adaptar a la manca de llum i van començar a distingir els objectes que hi havia a banda i banda del passadís. Brunetti va veure el perfil d’una porta a mà dreta i la va obrir, amb l’esperança que es filtrés una mica de llum al passadís, però l’habitació era a les fosques, amb quatre estretes franges daurades verticals com a únic indici de llum. Brunetti va trigar una estona a adonar-se que la llum es filtrava per les escletxes dels porticons tancats davant de dues finestres. En aquella cambra va veure també l’ombra confusa de diversos objectes escampats per l’habitació, però era impossible esbrinar què eren.

Va tancar la porta i a les palpentes va començar a buscar l’interruptor del llum per la paret. Quan el va trobar i el va encendre, gairebé no va notar la diferència, perquè només hi havia un llum al sostre a mig passadís. Els objectes van aparèixer més visibles: taules estretes, baguls baixos, uns quants llums de peu, una maleta, tot arraconat contra les parets.

Van sentir la remor d’una veu, potser més d’una, que provenia de l’altra punta del passadís, i tots dos van començar a caminar alhora. Van deixar una porta a mà dreta i una altra a l’esquerra. En unes altres circumstàncies, amb la calor que feia, aquella foscor hauria significat un alleujament, però aquesta vegada la cosa era diferent. Si en algun lloc hi havia aire estancat, segur que provenia d’aquell rebedor. Se’ls enganxava al cos a mesura que avançaven, com si volgués impedir-los el pas i fer-los sentir encara més incòmodes. La humitat els embolcallava i n’acaronava la carn nua.

Es van aturar davant la porta mig oberta i Brunetti estava a punt de cridar Vianello pel nom quan va recordar que aquella dona era vídua i fins feia ben poc vivia sola amb el seu fill, al qual acabaven d’assassinar.

—Cridi’l vostè —va dir a Griffoni amb un fil de veu.

—Ispettore Vianello? —va dir Griffoni a través de l’escletxa que hi havia entre la porta i el marc.

Es va sentir com a resposta el so d’una cadira arrossegant-se per terra i Vianello es va plantar darrere la porta i la va obrir de bat a bat. Com Brunetti, ell també anava vestit de vacances, amb texans i una camisa de màniga curta. Tot i que la seva indumentària no era precisament seriosa, ho compensava amb l’expressió del seu rostre i amb el to de veu que va fer servir per adreçar-se als seus col·legues.

—Commissario Griffoni. Commissario Brunetti. Permetin-me que els presenti la signora Fontana, la mare de la víctima.

L’inspector va pronunciar aquell últim mot amb un to de veu molt més suau. Tot seguit, es va apartar de la porta i es va girar cap a les dues cadires que hi havia al centre de la sala, d’esquena al que semblava una filera de finestres cobertes per unes cortines de vellut de color marró vermellós.

L’aire de l’apartament havia anat preparant Brunetti per trobar-se una dona d’aspecte més aviat auster: s’imaginava una dona de cabells grisos ben estirats i agafats amb un monyo al clatell, amb les cametes primes sota una faldilla llarga i fosca. Però, en canvi, la dona que va veure asseguda al bell mig de l’habitació era grassoneta i tan baixa que, fins i tot amb els peus damunt d’un coixí folrat de vellut, el cap no li arribava al capdamunt del respatller. Tenia els cabells curts i arrissats del clàssic to rogenc que solien escollir les dones de la seva edat. No li calia maquillatge: tenia les galtes vermelles de bona salut i la pell llisa i suau com la d’una dona jove. Els ulls, quan Brunetti hi va ser prou a prop per veure’ls, semblaven els d’una persona del tot diferent, com si pertanyessin a un altre rostre. Amb les parpelles caigudes, enfonsats, una mica esbiaixats, aquells ulls et miraven amb una intensitat que no reflectia cap altra part del seu cos.

Brunetti es va situar darrere Griffoni, que es va inclinar davant la dona i va dir:

—Signora, permeti’m expressar-li el meu condol en aquests moments tan terribles. —La dona li va allargar la mà i va permetre que Griffoni l’hi agafés sense dir res.

Brunetti també es va inclinar i va dir:

—M’afegeixo a les condolences de la meva col·lega, signora.

La mà que li va oferir la mare de la víctima era suau com la d’una criatura, la pell sedosa i perfecta, sense les típiques taques de l’edat. No va fer gens ni mica de força i es va limitar a deixar-se agafar la seva abans de retirar-la.

La dona es va quedar mirant Vianello i va preguntar amb una veu suau:

—Són els col·legues dels quals m’havia parlat, ispettore?

—Sí, senyora. El commissario Brunetti i jo fa anys que treballem plegats, i a la commissario Griffoni l’han assignat aquí per la seva conducta exemplar en una altra questura.

Estrictament parlant, la cosa no havia anat ben bé així. De fet, era mentida. Quan ja feia pràcticament un any que la commissario treballava a la questura, Brunetti havia descobert que l’havien enviat allà perquè havia mostrat un zel excessiu a l’hora d’investigar les activitats financeres d’un dels polítics del partit que tenia la majoria al Parlament en aquells moments. El seu questore l’hi va advertir, com ho van fer també els dos magistrats que treballaven en la mateixa investigació. Tots dos li van demanar que fos més discreta, que no parlés amb la premsa, però la premsa no va poder resistir la temptació d’explicar la típica història en què les parts enfrontades eren un criminal convicte i una commissario de la policia molt atractiva, que casualment era rossa, i el pare de la qual havia estat ferit de gravetat en un atemptat de la màfia uns vint anys abans.

Al cap d’una setmana d’aparèixer a la premsa una notícia que afirmava que el polític era objecte d’una investigació policial, Griffoni va saber que la traslladaven a Venècia, una ciutat que no tenia fama de tenir interferències en els negocis, ja fossin dels membres de la classe política o de la màfia.

La veu de la signora Fontana el va arrencar d’aquestes reflexions.

—Ispettore —va dir a Vianello—, podria anar a buscar un parell de cadires per als seus col·legues?

Un cop van estar asseguts tots quatre en una mena de cercle, Brunetti va dir:

—Signora, sóc conscient que està passant per uns moments extremament difícils. No només ha patit una pèrdua insuportable, ara també haurà de suportar la invasió de la premsa i el públic.

—I de la policia —va afegir ella tot seguit.

Brunetti va somriure ràpidament fent un gest afirmatiu amb el cap.

—I de la policia, signora. Però la diferència és que a nosaltres ens interessa descobrir qui ho ha fet; la premsa té uns altres objectius.

Vianello es va redreçar a la cadira i es va girar cap a Brunetti.

—La signora Fontana ja té una oferta d’una revista. Per explicar la seva història i la del seu fill.

—Interessant —va dir Brunetti girant-se per parlar amb la dona—. I vostè què els ha dit?

—L’ispettore ha parlat en nom meu —va dir ella—. Els ha dit que no m’interessa —va afegir prement els llavis amb una expressió de desaprovació una mica afectada, però observant atentament la reacció de Brunetti.

Ell va fer el gest d’aprovació que ella esperava.

—No podem evitar que escriguin el que vulguin —va interrompre’ls Vianello—, però si més no impedirem que publiquin fotografies de la família.

—Si més no de la meva branca de la família —va dir la signora Fontana amb un to força brusc.

Brunetti va fer com si no ho hagués sentit i va preguntar-li:

—Té idea de qui podria voler fer-li mal al seu fill, signora?

La dona va fer que no amb el cap resoludament, però ni un trist rínxol es va moure de lloc.

—Ningú podia voler-li cap mal al meu Araldo. Era molt bon noi. Sempre havia estat molt bon noi. El seu pare el va criar així, i quan va morir, jo vaig mirar de fer el mateix. —Griffoni li va posar una mà al braç i li va dir alguna cosa a cau d’orella que Brunetti no va arribar a sentir, però que no va fer cap efecte en la dona. De fet, fins i tot va semblar que l’esperonava a continuar parlant—: Era treballador, honrat i consagrat a la seva feina. I a mi.

I en dir això es va cobrir el rostre amb les mans i va començar a plorar, movent les espatlles de manera compulsiva. Per algun motiu, però, Brunetti no es va creure que estigués realment trista fins que no es va treure les mans de la cara i va poder veure llàgrimes als ulls de la signora Fontana. Com sant Tomàs, va quedar convençut que aquella dona lamentava realment la pèrdua del seu fill, però així i tot la seva manera de demostrar-ho el va fer sentir incòmode, com si aquella mirada cauta hagués previngut al seu rostre més afable que li convenia que els altres quedessin convençuts.

Així que va parar de plorar, amb el mocador agafat a la mà esquerra, Brunetti va dir:

—Signora, el seu fill ho feia gaire sovint, això de no tornar a casa al capvespre?

La signora Fontana se’l va quedar mirant tota ofesa, com si aquelles llàgrimes que acabava de vessar no haguessin servit per estalviar-li haver de respondre aquella mena de preguntes.

—Mai no sabia a quina hora tornava a casa, signore —va dir ella, com si hagués oblidat o hagués decidit no recordar el rang de Brunetti—. Recordi que tenia cinquanta-dos anys. Tenia la seva vida, els seus amics, i jo mirava de ficar-m’hi tan poc com podia.

Griffoni va murmurar alguna cosa sobre el valor del patiment d’una mare, mentre Vianello assentia amb el cap com si aprovés la capacitat de sacrifici d’aquella dona.

—Ja ho entenc —va dir Brunetti i tot seguit va preguntar—: Es veien al matí, abans que se n’anés a treballar?

—Evidentment —va insistir ella—. Mai no hauria permès que el meu fill sortís de casa sense el seu cafè amb llet i una mica de pa amb melmelada.

—I aquest matí, signora? —va preguntar Vianello.

—El primer que recordo és el signor Marsano picant a la porta per dir-me que n’havia passat una de grossa. Jo encara anava amb bata, de manera que no he pogut sortir, però, un cop m’he vestit, la policia ja era aquí i no m’han deixat baixar. —Va mirar el cercle de rostres afables que l’envoltaven i va afegir—: No han permès que una mare veiés el seu únic fill. —I un cop més Brunetti va tenir la sensació que tot plegat estava assajat, per alguna raó que no hauria pogut explicar.

Així que li va semblar que la signora Fontana estava una mica més tranquil·la, Griffoni li va preguntar:

—El seu fill li va explicar on anava, ahir a la nit, signora?

La dona va fer com si no hagués sentit la pregunta que li acabaven de fer i va adreçar-se directament a Brunetti.

—Em fico al llit molt d’hora, signore. Ahir a la nit, quan me’n vaig anar a dormir, Araldo ja era a casa. Vam sopar plegats. —Cap dels oficials de policia va dir res, de manera que ella continuar—: Potser va sortir a fer un tomb —va suggerir—. Potser la calor no el deixava dormir. —Es va quedar mirant els seus rostres, com si volgués comprovar si cap d’ells s’ho creia.

—El va sentir sortir? —va preguntar Griffoni.

La signora Fontana semblava desconcertada.

—Es pot saber per què em fan totes aquestes preguntes? Ja els ho he dit: Araldo feia la seva vida. No sé què va fer. Què més volen que els expliqui? —La seva veu havia adquirit un to que a Brunetti, i potser també als altres dos, els era força familiar, just quan les persones que interrogava començaven a veure’s víctimes d’una persecució. D’aquell punt a la ràbia, i de la ràbia a la negativa definitiva a respondre cap més pregunta, només hi havia un pas.

Girant-se cap a Griffoni, Brunetti va dir amb una veu que sonava una mica a reprimenda:

—Em sembla que la signora ja ha respost prou preguntes, commissario. En aquests moments deu sentir un dolor insuportable i crec que li hauríem d’estalviar haver de respondre més.

Griffoni, que no era precisament ingènua, va abaixar el cap i va murmurar unes paraules de penediment.

Tot seguit, abans la signora no tingués temps de dir res, Brunetti s’hi va adreçar directament i li va dir:

—Si hi ha algú de la seva família que vulgui que l’acompanyi, signora, només cal que ens ho digui i nosaltres mateixos ens hi posarem en contacte de seguida.

La velleta va fer que no amb el cap, els rínxols immutables sempre al seu lloc. Com si no tingués prou forces per pronunciar aquells mots va dir:

—No hi ha ningú. No. Em sembla que el que vull és estar sola.

Brunetti es va aixecar ràpidament i Vianello i Griffoni van fer exactament el mateix.

—Si hi ha res que puguem fer per vostè, signora, només cal que ens truqui a la questura. I si m’ho permet, voldria afegir les meves pregàries a les seves perquè il Signore l’ajudi a trobar la manera de superar aquests moments terribles.

I un cop dit això es va endur de l’habitació els altres dos —que havien tingut el seny de no dir res més—, i van sortir plegats al passadís.





16


—Ha anat de ben poc —va dir Vianello mentre baixaven les escales. Brunetti estava content que fos l’inspector qui parlés primer, perquè si ho hagués fet ell, potser Griffoni s’ho hauria pres com un retret.

—Molt intel·ligent per part seva, això de mostrar-se tan penedida, Claudia —va afegir Vianello.

—Es una tàctica de supervivència que he après treballant a la policia, em penso —va dir ella.

Un cop al pati, Brunetti es va animar en tornar a veure la llum del sol, malgrat la mica de calor d’última hora de la tarda.

—Què n’ha deduït, de les seves respostes? —va preguntar a Griffoni.

La commissario va trigar una mica a formular la seva resposta.

—Crec que està patint molt. Però també penso que sap més sobre la mort del seu fill del que ens ha dit.

—O del que voldria saber —va interrompre-la Vianello.

—Què vols dir? —va preguntar Brunetti i va recordar que l’inspector havia estat força més temps sol amb aquella dona abans d’arribar ells.

—No dubto que estimés molt el seu fill —va dir l’inspector—. Però també diria que sap alguna cosa que no ens ha dit i que, sigui el que sigui, fa que se’n senti culpable.

—Però no prou culpable per explicar-nos-en res? —va preguntar Brunetti.

—Més aviat el contrari —va respondre de seguida Vianello—. Tinc la sensació que sap alguna cosa d’ell que podríem trobar interessant. —Va rumiar una mica abans de continuar—: L’he deixat parlar, li he fet preguntes sobre com era Fontana de més jove, quan anava a l’escola, aquesta mena de coses. És el que totes les mares sempre volen explicar dels seus fills. —Brunetti, que ho havia fet en més d’una ocasió, va pensar que allò era extensible tant a les mares com als pares, però va preferir no dir res.

»Així que m’allunyava d’aquest tema o li preguntava sobre el que feia aquells últims anys, si tenia èxit a la feina, s’ho ha fet venir bé per tornar la conversa al passat i per parlar-me de quan era petit o de quan anava a l’escola.

—Es evident que no tenia cap ganes de parlar del que va passar ahir a la nit —va dir Griffoni.

Vianello es va treure un sobre blanc de la butxaca de la camisa i el va obrir. En va treure una petita fotografia de les que es fan servir per fer-se el passaport o la carta d’identità, i els la va mostrar. Un home de mitjana edat els observava amb posat seriós. Començava a perdre els cabells, tenia unes taques típiques de l’edat a la galta esquerra i l’aspecte convencional que hauria convençut qualsevol que es tractava d’un funcionari que feia anys i panys que feia la mateixa feina. Tenia un rostre inexpressiu, com si estigués cansat d’esperar que li fessin la foto i no s’hagués recordat de somriure.

—Quin home tan trist —va dir Griffoni amb un to realment compassiu—. Tan trist i morir d’aquesta manera. Déu meu, és insuportable —va dir aquella última frase amb autèntica passió.

—No tenim cap prova que fos un home trist —va insistir Brunetti.

La commissario va posar el dit damunt del pont del nas de Fontana i va dir:

—Miri-se’l. Miri aquests ulls. I va viure amb aquella dona cinquanta-dos anys. —Va fer un moviment a mitges entre un encongiment d’espatlles i un tremolor—. Pobre home —va concloure.

Brunetti va recordar el que havia dit d’ell la signorina Elettra: «homenet trist». Era possible que tingués al davant una prova d’intuïció femenina que ell era massa ruc per comprendre?

—Ha dit una cosa que hauríem de comprovar —va dir Brunetti.

—Què? —va preguntar Griffoni.

—Sobre la família. Recorden el que ha dit, que estava segura que la seva branca de la família no donaria cap fotografia a la premsa? —Els altres dos van assentir—. M’agradaria investigar la família del seu marit, qui en queda i què tenen a dir sobre Araldo i la seva mare. No hauria de ser massa difícil localitzar-los —va concloure Brunetti.

—Jo m’encarrego d’investigar-ho —va dir Vianello.

—Zucchero —va dir Brunetti per cridar el jove oficial.

—Sí, commissario? —va respondre apropant-se on eren ells.

—Fins a quina hora serà aquí?

—Fins que acabi el meu torn, a les vuit, senyor.

—No és necessari que es quedi aquí —va dir Brunetti decidit—. Prefereixo que pregunti als veïns si van escoltar res d’estrany ahir a la nit. Passada la mitjanit. Llavors, quan torni a la questura, miri de trobar Alvise. Esbrini si tenen els noms de les persones que eren aquí quan han arribat. —El jove va assentir—. Però procuri fer-ho sense que s’adoni del que vol saber realment. Entén el que vull dir? —Aquesta vegada Zucchero va assentir somrient.

—Coneix Alvise, doncs? —no es va poder estar de preguntar.

—Formava part del meu equip d’orientació, commissario —va respondre el jove oficial discretament.

—Ja ho entenc —va respondre Brunetti amb el mateix to. Tot seguit es va girar per parlar amb Griffoni i Vianello i va dir—: Anem a menjar alguna cosa.

Van entrar al primer bar que van trobar i van demanar un plat de tramezzini. Quan Vianello va clavar mossegada al primer, va fer un cop d’ull al rellotge i va dir:

—Nadia tot just deu haver començat a pelar les gambes. —Els altres estaven enfeinats menjant, de manera que va continuar parlant—: Les hem comprat a la platja aquest matí, així que han arribat els vaixells de pesca. Dos quilos. Deu euros, i n’hi havia que encara eren vives.

—Com als fullets per als turistes —va dir Griffoni i va fer un bon glop d’aigua—. També fan danses tradicionals amb els vestits típics?

Vianello va esclafir una rialla abans de respondre:

—Més o menys. Hi ha un poblet turístic a uns tres quilòmetres costa amunt on pots trobar aquesta mena de coses.

—Però on s’està vostè no?

—No —va dir ell amb una rapidesa sorprenent.

—I on s’està? —va preguntar Griffoni, realment encuriosida.

—En un poblet al nord de Split.

—I com el va descobrir?

—A través d’un amic. —Un cop dit això, Vianello es va aixecar i va anar a la barra a buscar tres gots d’aigua.

Brunetti va aprofitar l’oportunitat per dir en veu baixa:

Pel que m’ha explicat a mi, em sembla que la casa és d’un parent d’algú que… li proporciona informació. Es va casar amb una dona croata i lloguen la casa de camp als amics.

Quan va tornar a la taula, Vianello va dir de sobte amb un to de veu sobtadament sever:

—Ningú ja no es recorda de la meva tia.

Brunetti estava a punt de protestar que tenien un cas d’assassinat entre mans, però va haver d’admetre que Vianello tenia tota la raó: s’havien oblidat de la seva tia fins i tot abans d’anar-se’n de vacances. En podien culpabilitzar la manca de personal o les dificultats per vigilar la casa de Gorini, o fins i tot la dubtosa legalitat del que estaven fent, però allò eren només excuses i Brunetti n’era perfectament conscient.

—Què feia el teu cosí mentre tu eres de vacances? —va preguntar a Vianello.

—S’ha endut la seva mare a Lignano dues setmanes —va respondre ell.

—Molt bé. Tenim dues setmanes per veure si podem descobrir com treballa aquest Stefano Gorini.

—Amb la feinada que tenim amb aquest cas? —va preguntar Vianello com si es penedís d’haver insistit tant i fent un gest per assenyalar el palazzo d’on acabaven de sortir.

—Sí. Però necessitem una dona.

—Disculpi —va interrompre’l Griffoni, deixant un entrepà a mitges damunt de la taula.

—Algú que vagi a la seva consulta —va dir Brunetti—, o com se’n digui.

—Perquè les dones som més ingènues? —va preguntar ella com si res.

—No comencem, Claudia —es va arriscar a dir Brunetti, amb l’esperança que no s’ho prendria malament.

Ella va somriure i va dir:

—Ho sento, de vegades no recordo amb qui estic.

—Sospitarà menys d’una dona.

—Parlem d’incitar-lo a cometre un delicte? —va suggerir Vianello, advertint-los de la possibilitat d’aquella acusació i dels efectes que podia arribar a tenir en qualsevol causa que a la llarga poguessin obrir contra Gorini.

—Doncs haurem de buscar una dona que no tingui res a veure amb la policia —va dir Brunetti.

—Una dona gran —va afegir Vianello.

—Per descomptat —va convenir Griffoni.

—Cap proposta? —va preguntar Vianello.

Tot i que al cel no hi havia ni un núvol, si hagués estat així s’haurien obert per deixar passar els rajos de la il·luminació que de sobte va envoltar el cap de Brunetti.

—La meva sogra —va dir.





17


—Oh, Guido, això és absolutament ridícul. Em sembla que la calor t’ha afectat el cervell, de debò.

Pel que podia sentir, allistar la seva sogra no seria una tasca gens fàcil. La tenia asseguda al davant, vestida amb una camisa blanca de lli i uns pantalons negres de seda. Feia poc que s’havia tallat els cabells ben curts i Brunetti no es podia treure del cap la idea que, vista per darrere, semblava una adolescent de cabells blancs. Els seus moviments encara eren àgils i decidits, els gestos d’una persona jove. Brunetti atribuïa les seves dificultats a seguir-li el ritme quan anaven pel carrer al fet que era tan baixeta: allò li permetia moure’s més fàcilment pels carrers plens de gent, que eren pràcticament tots els de Venècia.

Brunetti s’estava assegut, a última hora d’aquella mateixa tarda, amb el segon spritz al davant, observant el reflex del sol als finestrals del palazzo que hi havia al davant del Palazzo Falier. Era el primer moment de repòs que havia tingut en tot el dia, cosa que Brunetti atribuïa a la beguda i als sostres alts, que mantenien fresques les habitacions per més calor que fes a fora, i a la brisa que entrava constantment pels finestrals. Observava la dansa de les cortines que entraven i sortien per la finestra oberta, i rumiava com s’ho podia fer per convèncer la seva sogra perquè anés a la consulta del signor Gorini.

—Això ajudaria Vianello —va dir, tot i que la seva sogra només havia coincidit amb l’ispettore una vegada al carrer i la trobada no havia durat més de dos minuts.

Ella se’l va quedar mirant, però no es va prendre la molèstia de respondre. Es va inclinar per xarrupar el seu spritz, el primer, i va tornar a deixar el got damunt de la taula. Tot de minúscules arrugues li van aparèixer al voltant dels ulls, però tenia la pell de les galtes i sota la barbeta tibant. Per Paola sabia que allò era obra dels gens, no pas del bisturí d’un cirurgià.

—I potser també a aquesta velleta —va afegir ell.

—Una velleta que n’ajuda una altra? —va fer broma ella.

Ell va riure, conscient que la seva sogra no era gens susceptible amb el tema de l’edat.

—No, no es tracta d’això. Es més aviat una dona de classe alta que n’ajuda una altra d’una pobresa digna.

—I jo que m’he deixat la tiara i els binocles a casa.

—No, ho dic seriosament, Donatella. A aquesta dona no l’ajudarà ningú. Algú l’està manipulant, però es nega a escoltar la família, de manera que ells no la poden ajudar. Sembla que el seu banquer també ha estat incapaç de fer-la entrar en raó. I si arribés a saber que estem investigant aquest tal Gorini —una investigació que va contra les regles i que probablement és fins i tot il·legal—, estic convençut que trencaria del tot les relacions amb Vianello. I això li faria molt de mal, n’estic segur.

—I aquí és quan l’aristocràcia ha d’assumir la responsabilitat de salvar un membre de les classes baixes? —va preguntar ella, pronunciant les dues darreres paraules entre unes cometes iròniques.

—Suposo que és una mica així —va dir Brunetti i va tornar a xarrupar el seu còctel.

—Teniu cap prova que aquest tal Gorini sigui un xarlatà?

—Té un llarg historial de fraus.

—Ah —va xiuxiuejar ella—, una mica com els nostres estimats líders. —Brunetti va fer com si no ho hagués sentit—. Et ve de gust una altra copa? —va preguntar ella en veure el nivell del seu got.

—No. Vull tornar a casa i menjar alguna cosa, trucar a Paola i ficar-me al llit. Avui m’he passat una pila d’hores al tren. —Va estimar-se més no dir-li res de la investigació per assassinat, ja ho llegiria l’endemà als diaris.

—Creus que aquest signor Gorini és una mala persona? —va preguntar.

Brunetti va mirar els finestrals del davant i es va sentir alleujat de comprovar que feia una mica menys de sol.

—Fins ara no tenim cap indici que sigui un home violent —va dir, finalment—. No l’han acusat mai d’una cosa així. Però sí, crec que és una mala persona. Un home que sap veure on hi ha una feblesa i llançar-s’hi al damunt. Fins ara havia estafat persones i també l’Estat, però pel que sembla ha entès que és més fàcil estafar les persones. L’Estat sempre es defensa, però mai no té temps per defensar els seus ciutadans —va pensar que potser era millor deixar-ho aquí, però finalment va afegir—: ni temps, ni interès.

—I això ho diu un empleat de l’Estat —va dir ella.

Si no hagués estat tan cansat, a Brunetti li hauria agradat prou fer broma una estona amb ella sobre aquell tema, com ho havien fet una pila de vegades en altres ocasions. La visió sarcàstica del món de Paola li venia del pare, d’això no en tenia cap dubte. Però era de la seva mare de qui havia heretat el sentit de la ironia que li permetia relativitzar tot el que veia.

Brunetti va posar les mans damunt dels braços de la cadira per aixecar-se, quan de sobte la seva sogra li va donar una sorpresa que no esperava.

—D’acord —va dir.

—Disculpa?

—D’acord. Ho faré. Aniré a parlar amb aquest home per veure a què es dedica. Però hauràs de buscar la manera de justificar la meva visita: no puc entrar com si vingués del carrer dient que he vist el seu nom al costat del timbre i m’ha semblat que potser ell podia trobar la solució astrològica a tots els meus problemes, no trobes?

—No, més aviat no —va convenir Brunetti, tornant a seure a la cadira—. Demanaré a la signorina Elettra que busqui si hi ha algun lloc on s’anunciï o on la gent interessada en el tema pot trobar informació.

—L’ordinador? —va preguntar ella, incapaç de dissimular el seu desconcert.

—Són els nous temps, Donatella.

El primer que va fer així que va arribar a casa va ser obrir totes les finestres i sortir a la terrassa, on tenia l’esperança que el seguiria l’aire calent. La cortina li va fregar la cama en sortir voleiant cap a fora, com si perseguís l’aire que fugia de la casa, un senyal que el seu desig es feia realitat. Al cap de deu minuts, Brunetti va entrar en un apartament força més fresc.

Com que comptaven que havien de ser fora dues setmanes, Paola havia buidat la nevera. Quan Brunetti la va obrir, va trobar unes quantes cebes a l’últim calaix. Dos iogurts naturals. Un paquet de parmesà envasat al buit. Va obrir un armari i hi va trobar un petit pot de pesto, un paquet de sis llaunes de tomàquet i un pot d’olives negres.

Va trucar al telefonino de Paola.

—Fregeix les cebes —va dir ella abans no va tenir temps de badar boca—, llavors hi afegeixes els tomàquets i les olives. No tenen pinyol. Assegura’t que poses el parmesà en una bossa de plàstic d’aquestes que es poden tancar hermèticament.

—Jo també et trobo molt a faltar —va dir Brunetti.

—No et facis l’espavilat amb mi, Guido Brunetti, o t’hauré d’explicar que aquí estem a catorze graus i que m’he posat un jersei per anar per casa. —Ell va fer la intenció de defensar-se, però Paola va afegir—: I hi ha una estufa de llenya.

—Conec una pila d’advocats que es dediquen als divorcis, saps?

—I aquesta tarda hem anat a caminar; tres hores, amb un sol radiant, i l’Ortler encara està cobert de neu.

—D’acord, d’acord. No pararé fins que Patta confessi i vindré demà mateix.

—Explica’m de què anava aquella trucada. A qui han assassinat? —va preguntar ella deixant de banda les bromes.

—Un home que treballava al Tribunale. Podria tractar-se d’un atracament que ha acabat malament.

Feia més de vint anys que estava casada amb aquell home, de manera que li va preguntar:

—«Podria»? Vols dir que és probable que fos un atracament o que Patta pretén que passi per un atracament?

—Podria ser-ho. L’han assassinat al pati de casa seva, i ningú no n’ha trobat el cadàver fins a aquest matí. Encara no sé què voldrà fer Patta.

—Tens cap idea?

—Res concret —va dir.

Com que Paola li havia preguntat per un cas d’assassinat, Brunetti va pensar que no calia que li expliqués que havia fitxat la seva mare perquè l’ajudés en una investigació policial del que podia ser un altre delicte. Per tal d’estalviar-se haver de parlar del tema, va preguntar:

—Com estan, els nois?

—Cansats. Els he fet el sopar i estan fent un esforç per no anar a dormir abans de les deu. Em penso que encara es pensen que és cosa de criatures, ficar-se al llit abans d’aquesta hora.

—Oh, qui pogués ser una criatura —va exclamar Brunetti.

—Bé. Fes-te la salsa i menja. I després et fiques al llit, que ja seran les deu passades.

—Gràcies —va dir ell—. Espero que faci prou sol i fresca per anar amb jersei tot el dia.

—I aquí quin temps fa?

—Calor.

—Vés a menjar alguna cosa, Guido.

—Ho faré —va respondre ell i tot seguit es va acomiadar i va penjar el telèfon.





18


L’endemà feia fins i tot més calor i Brunetti es va despertar poc després de les sis amb els llençols xops i una sensació confusa de no haver dormit en tota la nit. Aprofitant l’absència de la Policia de l’Aigua, es va permetre el luxe de fer una dutxa llarga, primer amb aigua calenta, després freda i, finalment, altre cop calenta. Per acabar-ho d’adobar, es va afaitar a la dutxa, un excés ecològic que li hauria valgut la condemna unànime dels seus dos fills.

En lloc de fer-se el cafè a casa, va optar per fer una parada al primer bar que trobés, i tot seguit va entrar al Ballarin i va demanar un capuccino i un brioix. Havia recollit els diaris al seu edicola i tenia Il Gazzettino obert a la segona secció damunt la taula rodona de la pasticceria. Xarrupant el seu cafè, va examinar el titular: «Assassinat un uixer dels jutjats». Bé, era un titular força encertat. L’article era sorprenentment precís: concretava l’hora que havien descobert el cadàver i la causa probable de la mort.

L’article, però, entrava de seguida en el que Brunetti qualificava de «manera Gazzettino». Els col·legues de feina de la víctima feien esment de les seves múltiples virtuts, el seu caràcter seriós, la seva devoció a la causa de la justícia, la seva pobra mare, una vídua que ara hauria de superar la mort del seu únic fill. I a continuació, com sempre, la insinuació perversa —tan delicadament embolcallada amb la sòbria indumentària d’una especulació innocent— dels motius que podrien haver originat aquell crim terrible. Era possible que la víctima estigués involucrada en cap activitat que hagués precipitat la seva mort? Potser la seva feina al Tribunale li havia facilitat l’accés a informació perillosa? No demostraven res, però feien un munt d’insinuacions.

Brunetti va tornar a plegar el diari, va pagar i enmig d’aquella calor creixent va anar cap a la feina. Un cop al despatx, quan encara no eren ni les vuit, va fer una llista de coses que havia de comprovar: en primer lloc, l’autòpsia, que devien haver fet la nit abans. També calia investigar el tema de la família paterna de Fontana: potser Vianello ja havia aconseguit posar-s’hi en contacte. També necessitava saber els noms de les persones involucrades en les diverses causes que la giudice Coltellini havia ajornat tant de temps. I com era que Fontana i la seva mare pagaven al signor Puntera un lloguer irrisori?

Va anar cap a la finestra oberta, la cortina immòbil, morta, i es va demanar, mirant la façana de l’església de San Lorenzo, quina podia ser la millor manera de començar.

Aclaparat de sobte per la impaciència, Brunetti va trucar a l’Ospedale Civile i li van comunicar que el dottor Rizzardi seria a l’hospital tot el matí. Brunetti va donar el seu nom, va demanar-los que comuniquessin al doctor que anava cap allà i va sortir de la questura. Així que va arribar a Campo SS. Giovanni e Paolo, ja tenia la camisa i la jaqueta enganxades a l’esquena, i els costats dels peus li fregaven d’una manera molt desagradable amb l’interior de les sabates. La seva decisió de travessar el campo caminant a ple sol posava seriosament en dubte la seva salut mental.

Va anar fins al despatx de Rizzardi, però li van dir que el doctor encara era al dipòsit de cadàvers. Aquelles dues paraules van dissipar una mica la calor que Brunetti encara duia enganxada al cos; l’onada d’aire fred que el va embolcallar així que va empènyer la porta es va endur la resta. Encara tenia la camisa i la jaqueta enganxades a l’esquena, però la sensació ja no era tan irritant com d’una frescor sinistra.

Es va sentir alleujat en veure Rizzardi dret davant de la pica rentant-se les mans. El fet que les piques d’aquella sala fossin tan fondes i les barres tan baixes produïa en Brunetti un lleuger malestar, però sempre havia preferit no fer preguntes.

—He pensat que valia la pena deixar-me caure per aquí —va dir Brunetti. Va fer un cop d’ull al seu voltant: hi havia tres figures estirades en fila i cobertes amb un llençol a l’esquerra de Rizzardi—. Li volia fer unes quantes preguntes sobre Fontana.

—… Sí —va dir Rizzardi eixugant-se les mans amb una tovalloleta de color verd. Amb molta cura es va eixugar els dits d’un en un i tot seguit va agafar la tovallola amb l’altra mà i va començar a fer el mateix amb els dits de l’altra, repetint l’operació—. El van assassinar amb tres cops al cap, de manera que si algú es pensa que va morir d’una caiguda, ja s’ho pot treure del cap: dubto que caigués tres vegades. —El doctor va parar d’eixugar-se les mans—. Té un morat a la templa esquerra que suggereix que va rebre un cop en aquest lloc, possiblement un cop de puny.

—Amb l’estàtua? —va preguntar Brunetti.

—Vol dir si la van fer servir per matar-lo? —va preguntar Rizzardi. En veure el gest afirmatiu de Brunetti, el doctor va dir—: Sens dubte. Hi hem trobat taques de sang i restes de massa cerebral, i la forma de les ferides encaixa perfectament amb la configuració del cap de l’estàtua. —Brunetti no va gosar preguntar on havia anat a parar l’estàtua. Rizzardi va plegar la tovallola horitzontalment, en dues meitats, i la va deixar penjada damunt de la pica.

»Un dels possibles escenaris és que algú el pegués —això explicaria el morat— i que després ell caigués contra l’estàtua.

Rizzardi es va inclinar i va sostenir la mà a uns quaranta centímetres d’altura.

»El cap del lleó arriba més o menys fins aquí, de manera que hi devia caure al damunt d’una manera força violenta. —Es va redreçar i va afegir—: Un cop fet això, només van haver d’aixecar-li el cap i donar-li cops contra l’estàtua. Sembla força fàcil.

—Quant devia trigar a morir? —va preguntar Brunetti.

—Pel que he pogut veure, qualsevol dels cops que va rebre el podria haver mort, però devia passar una estona abans la sang no va inundar el cervell i va aturar totes les funcions corporals.

—Així doncs, no hauria tingut cap possibilitat?

—Possibilitat de què?

—De sobreviure, si l’haguessin trobat abans.

Rizzardi es va girar i es va reclinar contra la pica, va creuar les cames i va plegar els braços damunt del pit. Com que Rizzardi duia únicament una camisa prima de cotó i uns pantalons sota la bata també de cotó, de sobte Brunetti va ser dolorosament conscient del fred que feia i va pensar que potser el doctor adoptava aquella postura precisament per protegir-se’n. Va observar Rizzardi mentre processava la pregunta, com si estigués revisant la informació que tenia abans de donar una resposta.

—No —va dir el doctor—. Es poc probable. No pas després del segon i el tercer cop. Hi ha marques —en realitat es tracta d’un petit morat— a banda i banda de la barbeta i al coll, al punt per on el devia tenir agafat. —Per il·lustrar-ho, Rizzardi va aixecar els braços i va fer força amb les mans com si volgués esclafar alguna cosa—. Però o bé l’assassí duia guants o es va cobrir les mans amb alguna cosa, diria jo.

—Com ho sap?

—Pels morats. Si hagués anat amb les mans descobertes els morats serien més intensos, amb els contorns més limitats, però alguna cosa va esmorteir-ne la pressió. També les ungles li haurien perforat la pell, per curtes que les dugués. —Va aixecar les mans com si volgués repetir el gest, però les va deixar caure als costats. El doctor es va treure la bata de laboratori i la va penjar al damunt de la pica, perfectament alineada amb la tovallola.

»Hi ha una altra cosa encara —va dir Rizzardi. La seva veu va cridar l’atenció a Brunetti.

»Semen —va continuar, assenyalant amb el mentó les tres figures cobertes amb llençols, però com que aquella era també la direcció de la porta de la cambra frigorífica on tenien els cadàvers, Brunetti va fer com si no hagués vist aquell gest.

Havia llegit alguna cosa sobre l’ejaculació espontània dels penjats; potser es tractava d’un cas semblant. O potser havia estat amb una dona abans de tornar a casa. Atès el caràcter de la seva mare, no hauria estat gens estrany que Fontana, pobret, preferís no tenir-la al corrent d’aquella mena d’assumptes.

Quan va veure que ja feia una estona que Brunetti no deia res, Rizzardi va dir:

—A l’anus.

—Oddio —va exclamar Brunetti a mesura que les peces del trencaclosques se li barrejaven en la ment per tornar a formar una imatge del tot diferent.

—Prou per identificar l’home? —va preguntar Brunetti.

—Si aconseguissis trobar-lo —va respondre Rizzardi.

—I la mostra ens diu sobre quina mena d’home hem de buscar? —va preguntar.

Quin soroll fa algú quan arronsa les espatlles? Sona igual quan el sentim amb la remor de fons d’un refrigerador? Fos el que fos, això és el que va sentir Brunetti quan va veure Rizzardi que aixecava les espatlles i les tornava a deixar caure.

—El grup sanguini, però per obtenir més informació necessito una mostra de l’altre home.

—Quant trigarem a saber el grup sanguini? —va preguntar Brunetti.

—D’aquí a ben poc —va començar Rizzardi—. Però…

—Però és agost —va acabar Brunetti.

—Correcte. De manera que és possible que triguin una setmana.

—O més?

—Es possible.

—Els pot donar una mica de pressa?

—Estic convençut que mentre vostè i jo parlem, tots els policies d’aquest país estan fent exactament la mateixa pregunta als medico legale, i que aquests metges fan la mateixa petició al laboratori.

—Suposo que això vol dir que no hi pot fer res —va dir Brunetti.

Rizzardi es va apartar una mica de la pica i es va aturar al capdamunt d’un dels cadàvers coberts amb un llençol. Brunetti va sentir un calfred a l’esquena, encara humida, que li va recórrer tot el cos.

—Una vegada vaig enviar unes mostres d’ADN al laboratori —va dir el doctor—. Era per a un cas a Mestre, i els resultats van trigar dues setmanes.

—Ja ho entenc —va afegir Brunetti. Es va girar a poc a poc i se’n va anar tranquil·lament cap a la porta que donava al passadís. Es va aturar, va tossir discretament, potser a causa del fred, i va dir—: Ettore, vull fer-li una pregunta i vull que entengui que tinc motius de pes per fer-li. —La mirada de Rizzardi era l’equivalent d’un «Què?» o un «Qui?»—. La signorina Montini. Elvira.

Brunetti va esperar una bona estona. Distretament, Rizzardi va allargar una mà en direcció a un dels cadàvers, i Brunetti va sentir que se li feia un nus a l’estómac, però el doctor es va limitar a allisar una arruga. Sense treure els ulls d’aquell cadàver cobert amb un llençol, Rizzardi va dir:

—És la millor treballadora que tenim. M’ha fet una pila de favors des que treballo aquí. I d’això ja fa més d’una dècada.

—Admiro la seva lleialtat, Ettore, però és possible que estigui involucrada amb algú que no li convé.

—Amb qui?

Brunetti va fer que no amb el cap.

—Encara no n’estic segur.

—Però ho estarà?

—Em sembla que sí.

—Em pot prometre una cosa? —va preguntar Rizzardi mirant-lo de fit a fit. En tots aquells anys Rizzardi no li havia demanat mai cap favor.

—Si puc, sí.

—Si hi és a temps, voldria que l’advertís.

Brunetti no tenia ni idea de què podia significar aquell compromís, fins a quin punt podia significar una violació de la llei, saltar-se les regles.

—Sí, sempre que hi sigui a temps.

—D’acord —va dir Rizzardi i el seu rostre es va relaxar una mica, però no gaire—. Fa quasi un any que els seus col·legues veuen que hi ha alguna cosa que no acaba de rutllar, o si mes no fa un any que me’n van començar a parlar. Té molts canvis d’humor, de vegades està trista i d’altres exageradament contenta, però mai no li dura gaire. Abans la seva feina era sempre impecable: era el model per seguir pels altres integrants del laboratori.

—I ara?

Rizzardi va anar cap a la porta, deixant el cadàver cobert amb un llençol entre ell i Brunetti. Abans de sortir es va aturar, va fer mitja volta i la seva mirada es va trobar amb la de Brunetti.

—Però ara arriba sempre tard, o no ve a treballar. I comet errors, barreja mostres, li cauen les coses. Mai no ha fet res prou greu per fer mal a un pacient, però la gent comença a sospitar que no trigarà gaire a passar. Un dels homes que treballa amb ella m’ha explicat que és com si li faltés el coratge per deixar la feina i preferís que l’acomiadessin. —Rizzardi ho va deixar aquí.

—Parli-me’n una mica —va dir Brunetti.

—Es una bona dona. Introvertida, solitària, no gaire atractiva. Però és bona persona. Si més no això és el que jo en penso. Però el món és ple de sorpreses.

—Ja ho pot ben dir —va convenir Brunetti—. Gràcies per explicar-m’ho. —Tot seguit, com si se sentís obligat per un deute d’honor a fer-li una promesa que ni ell mateix no havia acabat d’entendre, va afegir—: Faré tot el que pugui.

—D’acord —va dir Rizzardi abans de sortir de la sala. Va deixar la porta oberta i Brunetti el va seguir ràpidament cap a l’escalfor del passadís.

Brunetti va anar a poc a poc cap a la sortida, passant per davant del bar, ple de gent amb pijama o amb roba de carrer. Quan va arribar al pati cobert de gespa que temps enrere havia estat el claustre del monestir, es va asseure al mur baix que hi havia al fons. Com un submarinista que emergeix a la superfície, Brunetti necessitava adaptar-se a la calor abans d’exposar-se altra vegada al sol. Allí assegut va començar a avaluar la situació global del cas Fontana. No arribaria mai a conèixer els sentiments d’aquell home per la seva mare: era un tema complex per a qualsevol home. Però tot de sobte les seves atencions a la giudice Coltellini es podien valorar sota una altra llum, des d’un prisma diferent. Ara ja no es tractava d’un amor frustrat, d’un afecte no correspost. Com ho havia fet anar, la signorina Elettra? A ella li havia semblat que li estava molt agraït, com un creient quan la Mare de Déu ha escoltat els seus precs? Però si aquelles pregàries no tenien res a veure amb la màgia de l’amor, aleshores amb què tenien a veure? De sobte li van tornar al cap les paraules de Brusca: si suprimim el sexe, sexe, sexe, només ens queden els diners, diners, diners.

Un gat gris se li va apropar i li va saltar al costat. Brunetti va allargar una mà i el gat s’hi va refregar. El va acaronar darrere les orelles i el gat es va deixar caure al seu costat. Va estar uns minuts acaronant-li les orelles, fins que, sorprenentment, es va quedar adormit. Brunetti se’n va apartar amb molta cura i va dir:

—Mira que t’he dit vegades que no et posis l’abric de pells. —I se’n va tornar a la questura.

La signorina Elettra va semblar que s’alegrava de veure’l, però no va somriure.

—Lamento que hagi hagut d’interrompre les vacances, commissario —va dir així que el va veure entrar.

—Jo també. La meva família va amb jersei i encén la llar de foc cada nit.

—Han anat a Alto Adige, oi?

—Sí, però jo m’he quedat a Bolzano.

Ella va fer que no amb el cap com si allò fos una vergonya i tot seguit va preguntar:

—Puc fer res per vostè?

—Ha trobat els noms de les persones involucrades en aquells casos que figuraven als papers? —va preguntar ell.

—No m’hi he pogut posar fins a aquest matí —va dir assenyalant una pila de papers que tenia damunt de la taula. Brunetti va reconèixer els documents que ell mateix li havia enviat—. Tenia intenció de pujar-los-hi més tard.

Brunetti es va mirar el rellotge i va comprovar que encara no eren les onze.

—Doncs encara sort que he vingut directament aquí.

Ella va fer lliscar els papers damunt la taula.

—Dues de les causes tenen relació amb el signor Puntera —va dir assenyalant el que havia encerclat amb llapis i un bolígraf vermell.

—El signor Puntera —va dir Brunetti—. Que interessant —va assentir per animar-la a continuar.

—La primera és una reclamació de la família d’un jove que va tenir un accident en un dels magatzems del signor Puntera.

—Aquí?

—Sí. Encara té dos magatzems, a prop de Ghetto. Els fa servir per guardar-hi els subministraments que utilitza una de les seves empreses, dedicada a la restauració d’edificis.

—Què va passar?

—Aquest jove, que tot just feia tres dies que hi treballava, pobre noi, carregava uns sacs de ciment fins a una barcassa amarrada al canal, al darrere del magatzem. A la barcassa hi havia un altre treballador que els anava apilant. Quan va veure que el noi feia estona que no venia, l’home de la barcassa el va anar a buscar i el va trobar estirat a terra, bé, va trobar-ne els peus. Va quedar enterrat sota una pila de sacs de ciment.

—Què va passar?

—Ho sap algú? —va preguntar ella retòricament—. No ho va veure ningú. La defensa sosté que el jove devia estirar algun dels sacs de sota o bé que els havia apilat malament abans. Al magatzem tenien un d’aquests tractors que fan servir per carregar palets de sacs de sorra, i l’advocat de l’acusació afirma que el conductor devia tocar alguna cosa a l’altre costat de la pila. El conductor ho nega i diu que es va passar tot el matí a l’altra punta del magatzem.

—I al noi, què li va passar?

—Va caure de cara i va quedar enterrat sota els sacs. Alguns es van obrir i la sorra es va escampar al seu voltant. Es va trencar una cama i un braç, però el problema de debò va ser la manca d’oxigen.

—Està molt malament?

—Segons l’advocat, és com si s’hagués convertit en un nen petit.

—Maria Vergine —va xiuxiuejar Brunetti, com si pogués sentir el desconcert d’aquell noi, el terror, l’horrible sensació que t’han enterrat viu.

—El seu advocat —va repetir Brunetti—. Qui ha presentat la demanda?

—Els pares. Necessitarà algú que se n’ocupi tota la vida, i no volen que hagi d’ingressar en un hospital de l’Estat. —Brunetti va assentir—. Cap pare o mare no ho voldria per al seu fill, ni per a ells mateixos. Ni per al veí del costat.

—Què més?

—L’advocat m’ha explicat que al principi Puntera va fer una oferta a la família perquè retiressin el cas. Ells la van rebutjar, de manera que la cosa ha acabat als tribunals, però amb aquesta causa tot ha anat malament des de bon començament. Com ara endarreriments i ajornaments.

—Ja ho entenc —va dir Brunetti. Es va mirar el paper i va veure que l’accident havia tingut lloc feia més de quatre anys—. I mentre el tribunal decideix, on és ell?

—Es en un hospital de Mestre, però la família se l’enduu a casa els caps de setmana.

—I què passarà? —va preguntar Brunetti, tot i que la signorina Elettra no tenia per què saber-ho.

Ella va arronsar les espatlles.

—Tard o d’hora acabaran per acceptar la seva oferta. No hi ha manera humana de saber quan es resoldrà el cas —les causes civils de vegades s’allarguen fins a vuit anys—, de manera que tard o d’hora hauran de cedir i acceptar. Aquesta mena de gent no es poden passar la vida pagant advocats.

—I el noi?

—L’advocat diu que seria un acte de compassió per a tots si es morís, fins i tot per a ell mateix.

Brunetti va deixar passar una estona i tot seguit va preguntar:

—I l’altra causa?

—També fa referència als magatzems. Ell no n’és pas el propietari: els lloga. I el propietari vol fer-lo fora per recuperar el solar i construir-hi pisos.

—De pressa —va suplicar Brunetti a l’aire que tenia al voltant—, si us plau, expliqui’m alguna cosa que no hagi sentit mai abans a Venècia.

Com si no l’hagués sentit, ella va continuar:

—De manera que com més s’allargui la causa, més temps podrà continuar utilitzant els magatzems.

—I quant de temps fa que dura, aquest cas?

—Tres anys. En un moment determinat fins i tot va enviar els seus treballadors a protestar pel fet que els fessin fora davant de Cà Farsetti, davant mateix de l’entrada que sol utilitzar l’alcalde.

—I Sa Senyoria? Quina tàctica va fer servir amb ells?

—Vol dir com s’ho va fer per tranquil·litzar els treballadors i alhora deixar ben clar que sentia un gran afecte pels seus amos?

Brunetti va alçar una mà consternat, com si hagués sentit la Sibil·la Cumana en persona.

—No havia sentit mai una descripció tan acurada de la filosofia política humana.

—Aquesta vegada el nostre estimat alcalde va estalviar-se el tràngol —va aclarir-li ella—. Algú li devia dir que a fora hi havia només cinc treballadors: no valia la pena prendre’s la molèstia.

—Què va fer?

—Va fer servir una entrada lateral.

—Una prova més de la seva genialitat —va dir Brunetti—. I la causa?

—Sembla que Puntera ha trobat un local més gran a Marghera i té previst de traslladar-ho tot allà l’any vinent.

—I mentrestant?

—La causa s’arrossegarà encara força temps pels tribunals —va dir ella, com si allò fos el més normal del món.

Per pura curiositat, Brunetti va preguntar:

—A la llista, hi sortien altres causes. Ha tingut temps d’esbrinar-ne res?

—No, dottore. No he tingut temps —va dir ella.

—De moment no cal que es molesti —va decidir Brunetti—. Si torna a parlar amb el seu amic del Tribunale, li faria res mirar d’esbrinar si sap res sobre la vida privada de Fontana?

—Pel poc que vaig veure l’altre dia al cafè —va dir ella molt seriosa—, dubto que aquell home tingués vida privada.

—Potser «vida secreta» seria una paraula més adient —va dir Brunetti. Ella va alçar la mirada però no va dir res, de manera que Brunetti va continuar—. Rizzardi ha trobat proves que suggereixen que era gai.

Brunetti va observar el rostre de sorpresa de la signorina Elettra i tot seguit va comprovar com seguia el mateix procés que ell, recordant la seva breu trobada amb Fontana.

—Com és possible que m’hagi passat per alt —va dir ella cobrint-se el rostre amb les mans mentre feia que no amb el cap—. Es clar, és clar.

Brunetti es va estar una estona sense dir res per deixar que la signorina valorés les diverses possibilitats. Quan, finalment, va veure que aixecava el cap, li va preguntar:

—Vist des d’aquesta perspectiva, com interpreta l’adoració que va mostrar per la giudice Coltellini?

En lloc de respondre, la signorina va recolzar la barbeta al palmell de la mà i es va prémer el llavi inferior amb els dits, un costum que solia repetir sempre que rumiava alguna cosa. Ell la va deixar reflexionar i es va apropar a la finestra, però tampoc no li passava ni un bri d’aire.

—O bé la giudice sabia alguna cosa d’ell que no havia explicat a ningú, o bé li havia fet un favor i d’alguna manera Fontana s’hi sentia en deute —va sentir que deia la signorina Elettra darrere seu. No va dir res i va esperar que acabés.

—Podria tenir res a veure amb el fet que ella era giudice? —va preguntar Brunetti.

—És possible. Em va semblar que era una persona que provenia d’un entorn humil. De manera que podria ser que l’amistat —si és que realment en podem dir així— amb una giudice signifiqués per a ell una mena de promoció social o una prova del seu rang —va fer una pausa abans de continuar—: una cosa que la seva mare sabria apreciar.

—Creus que la gent encara veu les coses d’aquesta manera? —va preguntar Brunetti girant-se cap a ella.

—Hi ha molta gent que no pensa en res més, si vol que li digui la meva opinió —va respondre ella ràpidament.

Brunetti va assentir, però de sobte va recordar que encara havia d’anar a preguntar a Vianello si havia aconseguit localitzar la família paterna del difunt. Abans de sortir del despatx de la signorina, però, va dir:

—Voldria que comprovés si hi ha cap relació entre la giudice Coltellini i Puntera.

Ella se’l va mirar gairebé admirada.

—Ah, sí. Se m’hauria d’haver acudit abans. El lloguer. Es clar.

Brunetti va fer mitja volta amb la intenció d’anar-se’n, però va recordar que havia de trobar una manera perquè la seva sogra pogués posar-se en contacte amb Gorini.

—També voldria que esbrinés com s’ho fa la gent per sol·licitar els serveis del signor Gorini —siguin el que siguin aquests serveis— la primera vegada.

La signorina Elettra va fer un gest molt elegant amb totes dues mans assenyalant la pantalla de l’ordinador, com si amb allò no calgués dir res més.

Brunetti no acabava d’estar convençut que amb aquell gest n’hi hagués prou per convèncer la seva sogra; així i tot, li va donar les gràcies i se’n va tornar al despatx.





19


Pel que sembla allò dels ordinadors era contagiós: Brunetti va trobar Vianello davant de la pantalla a la sala d’oficials, observant un home que li tirava les cartes damunt d’una taula que tenia al davant. Vianello havia allunyat una mica la cadira de la taula; tenia els braços plegats i els peus al damunt d’un calaix obert. A la seva esquerra i una mica més enrere hi havia Zucchero, amb els braços plegats i mirant la pantalla amb la mateixa concentració que el seu company. Brunetti s’hi va apropar a poc a poc i es va quedar dret al costat de Vianello.

L’home que apareixia a la pantalla continuava observant les cartes que tenia davant seu damunt la taula, mostrant a la càmera únicament la part superior del cap, unes espatlles molt amples i el tors. Es fregava la barbeta com un pagès que observa el baròmetre, sense saber gaire bé què n’ha de deduir.

—I diu que aquest home li ha promès que es casaria amb vostè? —va preguntar de sobte sense perdre de vista les cartes en cap moment.

Una veu de dona que venia d’algun lloc darrere seu o per sobre seu va dir:

—Sí, m’ho ha dit. Moltes vegades.

—Però no li ha parlat mai d’una data concreta? —La veu d’aquell home no podia demostrar més indiferència.

Després de dubtar una bona estona, la dona va respondre:

—No.

L’home va fer un gest afirmatiu amb el cap, va alçar la mà esquerra i, amb un moviment molt delicat del dit, va empènyer una de les cartes una mica cap a l’esquerra. Va alçar el cap i en aquell moment Brunetti li va veure la cara. Era d’una rodonesa gairebé perfecta, com una pilota de futbol amb els ulls, un nas i una boca pintats i els cabells enganxats al front per donar-li un aspecte humà. A banda del cap, tenia els ulls gairebé del tot rodons, amb unes celles espesses que formaven semicercles perfectes: el conjunt era la viva imatge de la innocència, com si aquell home acabés de néixer aquell mateix dia, potser a les portes de l’estudi de televisió, i l’únic que sabés fer a la vida fos tirar les cartes i mirar els espectadors, per ajudar-los a entendre el que deien les cartes.

Adreçant-se directament a la dona que l’observava des d’alguna banda i l’escoltava atentament, va preguntar:

—En alguna ocasió li ha especificat quan té intenció de casar-se amb vostè?

Aquesta vegada la resposta es va fer esperar encara més, i quan va arribar, la va precedir d’un llarg «mmmm» que va durar pràcticament dues respiracions normals. Llavors va dir:

—Abans ha de resoldre un parell d’assumptes.

Brunetti estava avesat a les estratègies evasives dels detinguts que li tocava interrogar, havia presenciat infinitat d’intents de canviar la línia d’un interrogatori, havia tingut al davant autèntics mestres en aquest art. Aquella dona era una aficionada, amb una tàctica tan òbvia que feia riure i tot, si no fos pel to angoixat de la seva veu, conscient com era que allò no s’ho empassava ningú, però no pogués estar-se de mirar d’ocultar el que era evident.

—Quina mena d’assumptes? —va preguntar ell, mirant directament a la càmera; era com si poguessis observar alhora els llavis mentiders de la dona i el cor de l’home que l’enredava a ella.

—La seva separació —va dir ella, finalment, parlant més baix i més a poc a poc a mesura que desgranava cada síl·laba.

—«La seva separació» —va repetir l’home de la cara rodona, cada síl·laba un pas lent i feixuc cap a la veritat.

—Encara té dubtes —va dir ella. Tot i que volia semblar convençuda, el seu to era més aviat de súplica.

Fins a aquell moment la conversa s’havia desenvolupat a un ritme tan lent, que la rapidesa amb què l’home va fer la següent pregunta a la dona, va deixar a Brunetti esglaiat i a la dona sense alè.

—I ja li ha demanat la separació?

L’estudi es va omplir amb el so de la respiració d’aquella dona, va omplir les orelles d’aquell home de rostre arrodonit, va omplir les ones de ràdio.

—Les cartes, què diuen? —va dir ella finalment, gairebé com un ploriqueig.

Fins aleshores l’home s’havia estat assegut tan quiet que quan va aixecar la mà per mostrar a càmera i a la dona les cartes que encara tenia a la mà, el moviment va agafar Brunetti desprevingut.

—De debò que vol saber què li diuen les cartes, signora? —va preguntar l’home amb una veu força menys comprensiva de la que havia fet servir fins a aquell moment.

La dona va trigar una estona a respondre, però quan ho va fer, va dir:

—Sí. Sí. Necessito saber-ho. —I un cop dit això es va tornar a sentir la seva respiració agitada.

—D’acord, signora, però recordi que li he preguntat si ho volia saber —va dir amb la solemnitat d’un metge que pregunta al pacient si vol conèixer els resultats d’unes anàlisis clíniques.

—Sí, sí —va repetir ella gairebé suplicant.

—Va bene —va dir ell i va ajuntar les dues mans. Molt a poc a poc, amb la mà dreta va agafar la primera carta de la baralla. La càmera es va situar darrere seu per mostrar no pas el seu rostre rodanxó, sinó una imatge en picat de les cartes. Va desplaçar la carta cap a la dreta, la va sostenir immòbil uns segons i llavors la va girar molt lentament: el Jòquer.

—L’Impostor, signora —va dir l’home. La seva veu li va caure al damunt: inexpressiva, cap emoció ni judici. Sense pietat.

A Vianello li van caure els peus a terra i això va fer que Brunetti tingués un sobresalt.

—Déu meu, aquest diable és molt llest, no trobes? —va dir l’inspector mentre allargava la mà per netejar la pantalla.

Aquell acte sobtat de Vianello va fer que Brunetti s’adonés de fins a quin punt estava encantat —literalment— seguint la conversa entre aquelles dues persones. Un cor humà, sempre tan feble i disposat a deixar-se enganyar, s’havia exposat al des-apassionament clínic d’un home que, en una situació com aquella, li havia demostrat que era tot un expert a l’hora de penetrar-ne els misteris. Un espectador irreflexiu sens dubte hauria arribat a la conclusió que aquell home tenia a les mans les respostes a unes preguntes que amb prou feines s’haurien atrevit a fer.

Però, què havia fet, en realitat? Havia sentit els dubtes i una incertesa evidents en la veu d’aquella dona, havia sentit les evasives i les justificacions: per descobrir que es tractava de l’Impostor, tant podia llegir les cartes del tarot com taps d’ampolla.

Brunetti va dir-ho en veu alta: «l’impostor».

Vianello va respondre amb una sonora riallada.

—La meva mare li hauria pogut dir el mateix a la cua del supermercat, si hagués estat darrere seu i hagués sentit explicar la història a algú.

Zucchero estava a punt de dir alguna cosa, però no ho tenia gaire clar. Brunetti li va fer un gest amb la mà per animar-lo a parlar.

—Però les cartes ajuden, ispettore —va dir aquell jove—. Fan que sembli que la resposta prové d’un lloc místic, i no del sentit comú.

Brunetti va estar una estona rumiant sobre possibles paral·lelismes i al final, deixant de banda la comparació amb els taps d’ampolla, va dir:

—Es el que feien els àugurs: sacrificaven un animal i en llegien les entranyes, però sempre procuraven expressar-se amb un llenguatge ambigu, de manera que un cop hagués passat el que havia de passar, sempre es pogués interpretar que els seus auguris eren encertats.

—«L’Impostor» —va repetir Vianello amb menyspreu—. I aquella pobra dona que paga un euro el minut per escoltar aquest home. —Es va mirar el rellotge i va dir—: Ho hem estat seguint vuit minuts, més o menys. —Va teclejar alguna cosa i la pantalla va tornar a aparèixer—. A veure si encara la té enganxada.

L’home de rostre arrodonit, però, ja estava treballant amb una nova víctima, en aquesta ocasió la veu que van sentir quan el van tornar a tenir davant era la d’un home:

—… crec que és una decisió intel·ligent, però és el meu cunyat, i la meva dona vol que ho faci.

—Podem treure el so? —va preguntar Brunetti.

Vianello va girar el cap ràpidament.

—Com?

—Treu el so —va repetir Brunetti.

Vianello es va inclinar i va abaixar el so fins que no se sentia res de res. Es van quedar mirant el rostre arrodonit d’aquell home que repartia la seva atenció entre la càmera i les cartes. Al cap d’uns minuts de silenci, finalment Brunetti va dir:

—Als avions ho faig sempre, quan posen una pel·lícula. No agafo els auriculars; si te la mires sense sentir res, et pots fixar en com han assajat els gestos i les reaccions: a les pel·lícules els actors mai no es comporten com la persona que tens asseguda a la taula del costat en un restaurant. O com la gent que passeja pel carrer. El seu comportament no és mai natural.

Els tres homes van estar uns minuts més observant la pantalla. Era com si el comentari de Brunetti hagués estat una profecia, perquè de sobte els gestos de l’home de cara rodona semblaven assajats i estudiats. L’atenció que posava en les cartes a l’hora de girar-les no flaquejava en cap moment; la concentració amb la qual mirava a càmera quan se suposava que estava escoltant la persona que trucava no flaquejava mai: la seva mirada era tan intensa que semblava que estigués seguint una execució pública.

Mentre l’observaven, l’home va ajuntar les mans i va treure una altra carta de la baralla, i les càmeres es van desplaçar darrere seu per fer un picat, com havien fet feia una estona. Amb una lentitud pensada per hipnotitzar els clients, va girar la carta i la va deixar al costat de les altres dues. Aquell rostre no deia res als tres homes que seguien la seva actuació, però Brunetti ja havia vist prou per arriscar-se a dir:

—Quan les càmeres el tornin a enfocar, semblarà Edip en el moment de reconèixer la seva mare.

I així va ser. La càmera va enfocar l’home de cara rodona, amb la sorpresa que semblava pintada al rostre amb pintura acrílica. Vianello va allargar la mà cap al ratolí, però Brunetti li va posar una mà a l’espatlla per aturar-lo i va dir:

—No, espera un minut més.

I això és exactament el que van fer, i en aquell interval de temps el rostre arrodonit d’aquell home va passar de la sorpresa al dolor. Va dir alguna cosa més, va fer que no amb el cap directament i va estar-se una bona estona amb els ulls tancats.

—S’està rentant les mans perquè sigui l’altre qui prengui la decisió —va comentar Zucchero.

Vianello no ho va poder resistir més i va apujar el volum:

—… no puc fer res per ajudar-lo. Només li puc mostrar el que diuen les cartes. El que vostè faci després ho ha de decidir vostè, jo només li puc recomanar que s’ho rumiï bé. —I un cop dit això va fer una inclinació amb el cap com si fos un sacerdot a punt d’espolsar l’aigua beneïda al damunt d’un taüt. Silenci, i altre cop el soroll de l’auricular damunt del telèfon.

—Molt bo, aquest últim detall —va dir Vianello sense fer cap esforç per dissimular la seva admiració. A la pantalla van aparèixer un seguit de números de telèfon mentre una veu femenina aclaria que els seus assessors professionals estaven preparats per atendre trucades les vint-i-quatre hores del dia. Hi havia experts amb dècades d’experiència tirant les cartes, interpretant els horòscops i els somnis. A la pantalla apareixien, en un petit requadre vermell a la part inferior de la pantalla, els preus de les trucades.

—No podem fer res per aturar-los? —va preguntar Zucchero, i l’entusiasme d’aquell jove va commoure Brunetti.

—La Guarda di Finanza els vigila de prop. Però mentre respectin les lleis, no hi podem fer res —va explicar-li Brunetti.

—I Vanna Marchi? —va preguntar el jove oficial, referint-se a una celebritat televisiva que havien detingut i condemnat no feia gaire.

—En va fer un gra massa —va dir Vianello. Tot seguit va fer un gest per assenyalar la pantalla i va dir—: Pel que he pogut sentir fins ara, aquest paio és força assenyat. —Abans Brunetti no va tenir temps de posar-hi objeccions, l’inspector va aclarir el que volia dir—: L’he observat unes quantes vegades, i es limita a dir a la gent el que els diria qualsevol amb dos dits de seny.

—Per un euro el minut? —va preguntar Brunetti.

—Una visita al psiquiatre és força més cara —va comentar Zucchero.

—Ah, els psiquiatres —va dir Vianello com un que fa caure un castell de cartes.

A Brunetti li va passar pel cap de dir a Vianello que era el mateix que es podia dir de l’home amb qui, aparentment, tenia una relació la seva mare, però sabia que era cridar el mal temps, de manera que va optar per preguntar a Zucchero:

—Ha pogut parlar amb els veïns?

—Sí, senyor.

—I?

—Un home que viu uns quants blocs més avall diu que va sentir alguna cosa. Creu que devia ser poc després de les onze, però no n’està segur. Estava assegut al pati de casa seva per fer passar la calor i va sentir un soroll —li va semblar que era algú que estava enfadat—, però em va dir que no en va fer gaire cas.

—I d’on venien, els crits?

—No ho sabia, senyor. Em va dir que hi ha bars a l’altra banda del canal, i que potser el soroll venia d’allà, o d’algun televisor engegat.

—I de l’hora, n’està segur?

—Em va dir que sí, diu que acabava d’apagar la televisió per baixar al pati.

—I què sabem d’Alvise? Li ha donat aquella llista?

—Sí, senyor —va respondre el jove, girant-se per anar cap a la taula que compartia amb un altre oficial. Va tornar amb un full de paper que va entregar a Brunetti—. Aquesta, senyor, és la llista de la gent que viu a l’edifici. Alvise em va dir que li havia semblat més oportú que el tinent parlés amb la gent que vivia allí, de manera que quan les persones que hi havia al pati li deien que no hi vivien, no es va prendre la molèstia d’apuntar-ne els noms. —Responent a la mirada de Brunetti, Zucchero va afegir amb un to d’allò més neutre—: Pel que sembla, Alvise no va tancar la porta del pati després d’entrar.

Brunetti va deixar escapar dels seus llavis un discret:

—Ah. Aleshores —va dir a Vianello—, potser tu i jo hauríem d’anar a parlar amb els veïns de la finca. —Quan va veure que Vianello trigava una mica a respondre, Brunetti va afegir—: Si no és que has de trucar per consultar el teu horòscop —però ho va dir rient. Vianello va apagar la pantalla i es va aixecar.





20


Brunetti hauria pogut trucar als altres llogaters del palazzo on vivia Fontana per dir-los que la policia volia parlar amb ells, però sabia que el factor sorpresa donava als interrogadors un avantatge important. No tenia ni idea del que aquelles persones voldrien explicar —o amagar— a la policia, però s’estimava més que amb Vianello poguessin interrogar-los sense haver-les avisat abans.

La calor feia impossible plantejar-se la possibilitat d’anar a peu fins a Misericordia, i tampoc no hi havia una manera fàcil d’arribar-hi amb vaporetto, de manera que Brunetti va demanar a Foa que els hi acompanyés amb la llanxa de la policia. Ell i Vianello es van quedar a coberta: fins i tot amb les finestres obertes, la llanxa avançava tan a poc a poc que a la cabina hi feia una calor insuportable. Foa va córrer el tendal sobre el timó, però no ajudava gaire a protegir-los del sol. A l’aire lliure la brisa feia que s’estigués una mica més fresc, i potser el fet de ser a l’aigua també hi contribuïa, però així i tot feia tanta calor que cap dels dos no tenia ni ganes de parlar-ne. L’únic alleujament era, de tant en tant, alguna zona on l’aire era més fresc, un fenomen que Brunetti no havia acabat d’entendre mai: potser es filtrava per la porte d’acqua dels palazzi que veien en passar, o potser era un sistema de vent i corrents d’aire que atrapaven bosses d’aire fred en determinades zones dels canals.

Així que van amarrar la llanxa prop del palazzo, Brunetti va recordar que Patta havia d’anar a la seva sessió matinal de natació i va dir a Foa que se’n tornés a la questura. Va dir que ja li trucarien un cop haguessin acabat i que si trigaven més temps del previst ell i Vianello es quedarien a dinar i tornarien pel seu compte.

Al capdamunt de la caixa de timbres al costat del portone hi havia una etiqueta amb el nom «Fulgoni». Brunetti va trucar.

—Chi è? —va respondre una veu de dona.

—Polizia, signora —va respondre Brunetti—. Ens agradaria parlar amb vostè.

—D’acord —va respondre la dona després d’uns instants de dubte, i va obrir-los la porta principal.

Ja s’imaginaven que, al pati, faria una mica més de fresca, de manera que no es van endur l’agradable sorpresa que els havien produït les bosses d’aire fred dels canals. Quan van passar per davant d’on havien assassinat Fontana, Brunetti va veure que la cinta vermella i blanca encara era al mateix lloc, tot i que algú havia escombrat el terra. L’estàtua havia desaparegut.

Van pujar per les escales fins al pis de dalt de tot. La porta era mig oberta i els esperava a l’entrada una dona d’uns cinquanta anys, alta i d’espatlles amples. En veure-li els cabells, Brunetti va recordar que ja l’havia vist abans al carrer: eren negres com el carbó, pentinats enrere formant al seu rostre pàl·lid dues ondes aerodinàmiques que semblaven un casc. Aquell pentinat s’aguantava sens dubte gràcies a alguna substància que només coneixen les dones i els perruquers. El seu rostre, en canvi, era tan pàl·lid, que semblava que l’hi haguessin fregat amb farina d’arròs, i l’únic maquillatge que s’havia posat era una mica de pintallavis rosa. Duia una brusa de color verd fosc amb farbalans que no acabava d’encaixar amb una dona de la seva envergadura. El color tampoc no era el més indicat i no conjuntava massa amb el blau de la faldilla. Brunetti intuïa que era roba cara i que potser en una altra persona que hagués tingut més bon gust a l’hora d’escollir els colors hauria fet goig, però a la signora Fulgoni ni la brusa ni la faldilla li quedaven gaire bé.

—La signora Fulgoni? —va preguntar Brunetti allargant-li la mà.

La dona va fer veure que no havia vist el gest de Brunetti i es va fer una mica enrere per convidar-los a entrar. Els va acompanyar sense dir res per un passadís fins a una sala d’estar amb el terra de parquet, un petit sofà i una butaca. Els van cridar l’atenció les portades brillants de les revistes que hi havia al damunt d’una tauleta de centre; una de les parets l’ocupaven tot de llibreries plenes de llibres que tenien l’aspecte que algú els havia llegit. La llum entrava a l’habitació a través d’unes cortines a ratlles de lli que penjaven davant de tres grans finestrals, un contrast notable amb la foscor que regnava al pis dels Fontana, un pis més avall. Les parets estaven pintades d’un blanc impecable: en una d’elles hi havia penjades el que semblaven un seguit d’impressions d’Otto Dix; en una altra hi havia més d’una dotzena de quadres que semblaven obra del mateix pintor: petits abstractes amb només tres colors: vermell, groc i blanc, i que semblaven pintats amb espàtula. Brunetti els va trobar emocionants i serens alhora, però no tenia ni idea de com s’ho havia fet l’artista per produir aquelles sensacions.

—El meu marit pinta —va dir ella amb una indiferència molt estudiada, aixecant la mà per assenyalar els quadres i tot seguit el sofà, aprofitant el mateix gest. A Brunetti li va semblar molt interessant la seva manera d’expressar-se (no tant pel fet que el seu marit fos pintor), i esperava un aclariment. La signora Fulgoni va afegir:

—És banquer i pinta quan té temps —va dir amb un orgull evident en una veu que era de natural tranquil·la i precisa i que tenia un timbre greu molt agradable.

—Ja ho entenc —va dir Brunetti deixant-se caure al costat de Vianello, que s’havia tret una llibreta de la butxaca interior de la jaqueta i es preparava per prendre notes. Un cop li van haver agraït que s’hagués avingut a parlar amb ells, va dir—: M’agradaria confirmar a quina hora van tornar a casa l’altra nit vostè i el seu marit.

—I per què he de tornar a contestar la mateixa pregunta? —va dir ella, més confosa que no pas empipada—. Tot això ja ho vam explicar a aquells altres oficials.

Sense dificultats, amb fluïdesa, Brunetti va mentir amb un somriure als llavis.

—Hi havia una discrepància de mitja hora entre el que va anotar el tinent i el que un dels oficials recordava haver-li sentit a dir, signora. Res més.

La dona va fer una pausa i va rumiar un moment abans de respondre:

—Devien passar cinc o deu minuts de mitjanit —va dir ella—. Vam sentir les campanes de mitjanit de la Madonna dell’Orto quan vam agafar la Strada Nuova, no sé quant devíem trigar d’aquí a casa.

—I no van veure res d’estrany quan van arribar?

—No.

Tímidament, Brunetti va preguntar:

—Podria saber on van anar, signora?

La signora es va quedar una mica sorpresa en sentir la pregunta, cosa que suggeria que Alvise no s’havia pres la molèstia de fer-l’hi el dia anterior. La dona va somriure discretament i va dir:

—Després de sopar vam estar una estona mirant la televisió, però feia tanta calor i tot el que hi feien era tan absurd, que vam decidir sortir a fer un tomb. A part d’això —va afegir amb un to més suau—, és l’únic moment que pots caminar per la ciutat sense haver d’esquivar els turistes.

De cua d’ull Brunetti va veure que Vianello assentia per donar-li la raó.

—Ja ho pot ben dir —va convenir Brunetti amb un somriure de complicitat. Va fer un cop d’ull al pis, els sostres alts i les cortines de lli, i de sobte es va sorprendre pensant que aquell pis era molt interessant.

—Em podria dir quant temps fa que viuen aquí, signora?

—Cinc anys —va respondre ella somrient, agraint el compliment que implicava la mirada de Brunetti.

—I com s’ho va fer, per trobar un pis tan bonic?

La temperatura de la seva veu va baixar una mica quan va respondre:

—Ens en va parlar un conegut del meu marit.

—Ja ho entenc. Gràcies —va dir Brunetti i tot seguit va preguntar—: Quant temps fa que els Fontana viuen a la finca?

Ella es va quedar mirant un dels quadres, un que es distingia per l’espessor de la franja de groc al mig, i després va fitar Brunetti i va dir:

—Jo diria que tres o quatre anys. —No somreia, però el seu rostre era més suau, bé perquè de sobte havia decidit que Brunetti li queia bé, bé senzillament perquè havia deixat córrer la pregunta de com havien trobat aquell pis.

—En coneixia bé cap dels dos?

—Oh, no, no pas més del que arribes a conèixer els veïns normalment —va dir ella—. Coincidíem de tant en tant a les escales o bé en entrar al pati.

—Va anar mai a visitar-los al seu apartament?

—Mare de Déu, no —va dir ella, sorpresa que a Brunetti li hagués pogut passar pel cap aquella possibilitat—. El meu marit és director d’un banc.

Brunetti va assentir, com si fos la resposta més lògica que mai hagués sentit a una pregunta com aquella.

—Ha sentit mai ningú de l’edifici, potser algú del veïnat, que fes comentaris sobre cap dels dos?

—Sobre la signora Fontana i el seu fill? —va preguntar ella, com si fins a aquell moment haguessin estat parlant d’una altra gent.

—Sí.

Ella va girar el cap per mirar-se un altre quadre, en aquesta ocasió un amb dues franges verticals de vermell damunt un fons blanc, i va dir:

—No, no que jo recordi.

Va fer un petit moviment amb els llavis que se suposava que era un somriure, o que potser li havia produït el fet de mirar el quadre.

—Ja ho entenc —va dir Brunetti, que havia decidit que no tenia sentit continuar amb un interrogatori que no els conduïa enlloc—. Gràcies pel seu temps —va dir per acabar.

La dona es va aixecar amb un únic moviment molt elegant mentre Brunetti i un Vianello visiblement sorprès havien de fer servir els braços del sofà per posar-se dempeus.

Un cop a la porta, la cortesia va ser la mínima imprescindible; mentre començaven a baixar les escales van sentir com es tancava la porta. Immediatament, Vianello va dir, amb una veu que reflectia la seva sorpresa i indignació:

—«Mare de Déu, no. El meu marit és director d’un banc».

—Un director de banc amb un gust excel·lent per a la decoració —va afegir Brunetti.

—Perdona? —va fer Vianello desconcertat.

—Ningú que sigui capaç de posar-se una brusa com aquesta pot haver escollit unes teles tan bones —va dir Brunetti, deixant Vianello més confós encara.

Al replà del primer pis es va aturar davant de la porta i va trucar el timbre dels Marsano. Després d’una llarga pausa va sentir una veu de dona que preguntava qui trucava.

—Polizia —va respondre Brunetti. Li va semblar sentir unes passes que s’allunyaven de la porta i al cap d’una estona una veu infantil que preguntava:

—Qui hi ha? —Un gos va començar a bordar darrere la porta.

—Policia —va dir Brunetti amb la seva veu més amable—. Es el que he dit a la teva mare.

—No era pas la meva mare: era Zinka.

—I tu com et dius?

—Lucia —va dir ella.

—Lucia, et sembla que ens podries obrir la porta i deixar-nos entrar?

—La mamma diu que no he de deixar entrar ningú a casa —va dir la nena.

—Bé, em sembla que fa molt ben fet de dir-t’ho —va admetre Brunetti—. Però amb la policia no has de patir per res. La mare no t’ho ha explicat, això?

La nena va trigar una estona a respondre. Quan ho va fer, Brunetti es va quedar de pedra en sentir la pregunta:

—Es pel que li ha passat al signor Araldo?

—Sí, és per això.

—I no té res a veure amb Zinka? —va dir amb un to de preocupació a la veu que semblava més propi d’un adult.

—No, ni tan sols sé qui és, Zinka —va dir Brunetti, que realment no en sabia res.

Finalment, va sentir que algú feia girar la clau i obria la porta. Davant seu va veure una nena que devia tenir uns vuit o nou anys. Duia uns texans blaus i una samarreta blanca de coto: anava descalça. Es va quedar una mica allunyada de la porta i se’ls mirava sense poder dissimular la curiositat que sentia. Era una nena bonica, com acostumen a ser-ho les nenes petites.

—No porteu uniforme —va deixar-los anar ella.

Els dos homes van esclafir una rialla, cosa que va acabar de convèncer la nena que eren bones persones, si bé no acabava de tenir clar que fossin realment policies.

Brunetti va veure moviment a l’altre extrem del passadís i una dona amb un davantal blau que sortia d’una de les habitacions de la casa. Tenia el cos de patata de les dones de l’Europa de l’Est, i la cara arrodonida i els cabells clars i difícils de pentinar ho acabaven de confirmar. Ho va entendre de seguida: era una immigrant il·legal que treballava a la casa de minyona o de cangur de la nena, però ni tan sols la por de la policia li va impedir treure el cap per assegurar-se que la nena estava bé.

Brunetti va agafar la cartera i en va treure la placa. La va allargar per ensenyar-la a aquella dona i va dir:

—Signora Zinka, sóc el commissario Brunetti i he vingut per fer-los unes quantes preguntes sobre el signor Fontana i la seva mare. —Se la va quedar mirant per comprovar fins a quin punt l’havia entès. La dona va fer que sí amb el cap, però no es movia d’on era—. La resta no m’interessa, signora. M’explico? —Per la postura que va adoptar se la veia més relaxada, de manera que Brunetti es va fer a un costat, sense acabar d’entrar al pis, per assenyalar Vianello, que s’havia quedat prudentment al seu costat al replà—. Al meu ajudant, l’ispettore Vianello, tampoc no li interessa res més.

Sense dir res, la dona va avançar encara vacil·lant cap a on eren ells. La nena es va girar i li va dir:

—Va, Zinka. Vine a parlar amb ells. No ens faran cap mal: són policies.

Aquella paraula va fer que la dona es quedés clavada al terra, i el posat que va fer suggeria que havia arribat a conclusions diferents pel que fa al que podia esperar del comportament de la policia.

—Si no li va bé que entrem ara, signora —va començar Brunetti parlant a poc a poc—, podem tornar més tard aquesta tarda, o quan torni la mare de Lucia. —La dona va fer una passa més per apropar-se a Lucia, tot i que Brunetti va dubtar de si ho feia per protegir la nena o a si mateixa.

Brunetti es va mirar la nena.

—A quina escola vas, Lucia?

—A Foscarini —va respondre ella.

—Ah, està molt bé. La meva filla també hi anava —va mentir ell.

—Vostè té una filla? —va preguntar la nena, com si el més normal fos que els policies no en tinguessin. Aleshores, com si d’aquella manera pogués enxampar-lo, va preguntar-li—: I com es diu?

—Chiara.

—La meva millor amiga també es diu Chiara —va dir la nena amb un somriure d’orella a orella, i va fer una passa enrere. Amb una formalitat sorprenent va dir—: Facin el favor de passar.

—Permesso —van dir tots dos així que van entrar. Fou llavors que Brunetti es va adonar que tenien aire condicionat i el contrast amb la calor que feia aquell dia li va provocar un calfred sobtat.

—Podem anar al despatx del meu pare. Es on s’enduu les visites, quan són homes —va dir ella girant-se i dirigint-se on era la dona. Quan va ser davant seu, Lucia es va aturar i va obrir una porta que tenia a mà dreta—. Vinga —va animar-los. Vianello va tancar la porta del pis i els dos homes van seguir la nena per aquell passadís gelat. Brunetti es va quedar aturat davant la porta del despatx i va dir a la dona:

—Seria d’una gran ajuda si poguéssim parlar també amb vostè, signora, però només si no hi té cap inconvenient. Només volem fer-los unes preguntes sobre la signora Fontana i el seu fill.

La dona va fer un petit pas cap a on eren ells i va dir:

—Un bon home.

—Es refereix al signor Fontana?

Ella va assentir.

—El coneixia?

Va tornar a fer que sí amb el cap.

La nena va entrar al despatx i va dir, allargant l’última paraula:

—Au va, no siguis tonta.

I un cop dit això va travessar l’habitació, es va quedar un moment aturada al costat d’un enorme escriptori, va enretirar una mica la cadira que hi havia al darrere i s’hi va asseure: les espatlles amb prou feines li arribaven a l’altura de la taula i Brunetti no va poder reprimir un somriure.

La dona va veure el seu somriure, va mirar primer la nena i després un altre cop Brunetti, i ell es va adonar que estava examinant l’escena i la seva reacció.

—De debò que tinc una filla, signora —va dir mentre avançava cap a la taula i seia en una de les cadires que hi havia al davant. Vianello va seure a l’altra.

La dona va entrar un metre dins l’habitació, però es va quedar dreta a mig camí entre la taula i la porta oberta, una posició que li oferia l’oportunitat d’agafar la nena i endur-se-la a un lloc segur si era necessari.

—On és la mamma? —va preguntar Vianello.

—Treballa. Per això la Zinka es queda amb mi. Se suposava que avui havíem d’anar a la platja —tenim una cabina a l’Excelsior—, però la mamma diu que fa massa calor, o sigui que ens hem quedat a casa. Zinka em deixarà ajudar-la a fer el dinar.

—Molt bona nena —va dir Vianello—. I què faràs?

—Minestra di verdura. Zinka diu que si em porto bé em deixarà pelar les patates.

Brunetti es va mirar atentament aquella dona, que semblava que podia seguir la conversa sense dificultats.

—Signora —va dir amb un to realment afectuós—, si no li hagués promès que només li faria preguntes sobre la signora Fontana, li demanaria que m’ensenyés com ho he de fer per convèncer la meva filla que potser li deixaré endreçar la seva habitació. —Va somriure per acompanyar la broma; el rostre de la dona es va relaxar i li va respondre amb un altre somriure.

De sobte, Brunetti va comprendre fins a quin punt estava cometent una il·legalitat, però el que més el sobtava era la sordidesa d’aquella situació. Només era una nena, per l’amor de Déu: tant necessitava aquella informació que s’havia de rebaixar fins a aquest punt?

Es va girar cap a la dona:

—Em sembla que serà millor que no li fem més preguntes a Lucia. Potser hauríem de deixar-les que continuïn amb la seva minestra. —Vianello se’l va mirar amb cara de sorpresa, però Brunetti va fer com si no l’hagués vist i va dir a la nena—: Espero que baixi una mica la temperatura i puguis anar a la platja demà.

—Gràcies, signore —va dir ella amb una educació molt estudiada, i tot seguit va afegir—: Potser no ha estat tan mala idea quedar-nos a casa. Zinka odia la platja. —I girant-se de cara a la dona va preguntar—: Oi que sí?

La dona va tornar a somriure, aquesta vegada més obertament.

—A la platja tampoc li agrado jo, Lucia.

Brunetti i Vianello es van aixecar.

—Em podria dir a quina hora puc trobar els senyors Marsano a casa? Així podem tornar més tard.

Llavors, la dona es va mirar la nena i li va dir:

—Lucia, pots anar a la cuina i mirar si hi trobes les meves ulleres, i us plau?

Feliç de poder fer el que li demanaven, la nena va saltar de la cadira i va sortir de l’habitació.

—Signor Marsano no els dirà coses. Signora no, tampoc.

—No ens dirà el què, signora? —va preguntar Brunetti.

—Fontana era bon home. Baralla amb signor Marsano, baralla amb veïns dalt.

Per aclarir l’abast d’aquelles baralles, Brunetti va preguntar:

—Baralles de paraula o a bufetades, signora?

—Paraules, només paraules —va aclarir ella, com si aquella altra possibilitat li fes una mica de por.

—Què va passar?

—Ells insultar: signor Fontana va dir signor Marsano no honest, el mateix a home de dalt. Llavors signor Marsano diu que ell és un mal home, que va amb altres homes.

—Però vostè creu que era un bon home? —va preguntar Brunetti.

—Sé que és un bon home —va saltar ella ràpidament i amb energia—. Em va trobar advocat. Bon home al Tribunale. Em va ajudar amb papers, per residència.

—Els papers de residència a Itàlia? —va preguntar Brunetti.

—No hi són, Zinka —va cridar la nena des de l’altra punta del passadís i tot seguit, a mesura que s’apropava al despatx, va preguntar allargant les paraules com solen fer-ho els nens quan estan impacients—: Podem tornar a treballar, ja?

Zinka va somriure en veure aparèixer la nena a la porta i va dir:

—Un minut i tornem a la feina.

—Podria donar-me el nom de l’advocat, signora? —va preguntar Brunetti.

—Penzo. Renato Penzo. Amic de signor Fontana. També és bon home.

—I la signora Fontana? —va preguntar Brunetti, conscient que la nena estava neguitosa i la dona cada vegada més inquieta—. També és una bona dona?

La dona se’ls va mirar primer a ells i després va abaixar el cap i va dir a la nena:

—Els nostres convidats se n’han d’anar. Què et sembla si els obres la porta?

La nena, veient la possibilitat de tornar a treballar pelant patates, va sortir corrents cap a la porta principal. Va obrir-la de bat a bat i va sortir al replà, on es va quedar recolzada contra la barana mirant pel forat de l’escala. Brunetti es va adonar que la dona es posava nerviosa en veure la nena allà i va anar cap a la porta.

Es va aturar abans de sortir i va repetir la pregunta:

—I la signora Fontana?

Ella va fer que no i en veure que Brunetti feia un gest afirmatiu amb el cap com si acceptés la seva negativa a dir res més, va dir:

—No com fill.

Brunetti va tornar a assentir, es va acomiadar de Lucia i va baixar les escales seguit de Vianello.





21


Conscient de la calor que els esperava al carrer, Brunetti es va quedar una estona al pati i va preguntar a Vianello:

—Havies sentir a parlar mai d’aquest tal Penzo?

Vianello va fer un gest afirmatiu amb el cap.

—N’he sentit el nom unes quantes vegades. Fa molta feina pro bono. Es de bona família. Servei públic, etc. Aquesta mena de coses.

—Amb els immigrants? Pro bono? —va preguntar Brunetti en recordar el que havia sentit sobre l’advocat.

—Això sembla, si realment ha ajudat aquesta dona. No crec que li paguin prou per permetre’s un advocat. —Vianello va fer una pausa i Brunetti gairebé podia sentir els engranatges de la seva memòria. Al final va dir—: No recordo res concret que el relacioni específicament amb immigrants, només vagament que la gent en parla força bé. —Vianello va fer un gest amb la mà que volia definir els misteris de la memòria—. Ja saps com van, aquestes coses.

—Ja —va convenir Brunetti. Es va mirar el rellotge i es va sorprendre que fossin encara no dos quarts de dues.

—Si truco al Tribunale i em diuen que avui treballa, penses que et quedaran prou piles per arribar-hi sense desmaiar-te?

Vianello va tancar els ulls i Brunetti es va preguntar si no hauria de preparar-se per a un número dramàtic, tot i que Vianello no era gaire donat a aquesta mena d’escenes. L’inspector va obrir els ulls i va dir:

—Podríem agafar el traghetto des de Santa Sofia. Es el camí més curt, i només quan passem per la Strada Nuova o anem en góndola estarem a ple sol.

Brunetti va trucar el número de la centraleta dels jutjats i el van passar amb la secretària, que va informar-lo que l’avvocato Penzo tenia una compareixença amb un client al tribunal aquell mateix dia. La causa estava programada per a les onze, a l’aula 17 D, però les coses anaven molt a poc a poc, de manera que probablement l’udienza no començaria abans de la una, tot i que l’única manera de saber-ho del cert era presentar-se a la sala del tribunal. Brunetti li va donar les gràcies i va penjar.

—Es veu que avui les coses van a poc a poc —va explicar a Vianello.

Vianello va obrir el portone i va fer un cop d’ull a fora; tot seguit es va girar per dir a Brunetti:

—El sol encara és al punt àlgid.

Al cap de vint minuts van entrar al Tribunale sense que ningú els demanés cap mena d’acreditació. Van pujar fins al segon pis, des d’on van baixar pel passadís que menava a les sales. Des de les finestres que tenien a mà esquerra podien veure els despatxos i, darrere els finestrals, els palazzi que hi havia a l’altra banda del Gran Canal.

No es movia ni un bri d’aire, com tampoc la gent que s’estava reclinada contra les parets o bé asseguda al passadís. Totes les cadires estaven ocupades; algú havia convertit els maletins en cadires o coixins improvisats; un home s’estava assegut al damunt d’una pila d’expedients lligats amb un cordill. Les portes dels despatxos eren totes obertes perquè l’aire circulés, i de tant en tant en sortia gent que avançava lentament entre la multitud que omplia el vestíbul, trepitjant peus i cames, mirant d’evitar entrebancar-se amb aquells cossos abatuts tan bé com podien.

Al final del passadís van veure l’aula 17 D. La porta també era oberta i la gent entrava i sortia quan volia. Brunetti va aturar un uixer que coneixia i li va preguntar si sabia on podia trobar l’avvocato Penzo: els va dir que en aquells moments s’estava veient la seva causa, «contra Manfredi», un advocat que Brunetti coneixia prou bé. Van entrar i tots dos es van treure la jaqueta alhora. No fer-ho era jugar-s’hi la salut.

A l’altre extrem de la sala hi havia el jutge assegut a l’estrada, que alhora s’alçava sobre una plataforma elevada. Duia toca i toga i Brunetti era incapaç d’entendre com ho suportava. Temps enrere li havien explicat que a l’estiu hi havia jutges que s’estimaven més no posar-se res sota la toga, a part de la roba interior. Aquell dia s’ho va creure. Les finestres que donaven al canal eren obertes, i la poca gent que hi havia a la sala seia a les cadires que hi havia més a prop, amb l’excepció dels advocats, que s’estaven drets o asseguts de cara al jutge, vestits molt formalment també amb les seves togues negres. Una advocada s’estava asseguda al final d’una fila de cadires amb el cap recolzat sobre el respatller. Fins i tot des d’aquella distància Brunetti va poder veure que tenia els cabells xops, com si acabés de sortir de la dutxa. Tenia els ulls tancats i la boca oberta: tant podia ser que estigués inconscient com adormida, aclaparada per la calor, com morta.

Com atrets per una força magnètica, ell i Vianello van anar cap a les finestres i van trobar dues cadires buides. A la sala hi havia un sistema de so, amb micròfons al davant del jutge i a les taules dels advocats, però tenien algun problema amb les connexions, perquè les veus que sortien dels dos altaveus situats al capdamunt de les parets arribaven distorsionades i amb tantes interferències que resultaven pràcticament incomprensibles. La taquígrafa de la sala s’estava asseguda just darrere del jutge: o bé havia après a distingir les veus malgrat el soroll, o bé era prou a prop per sentir-los directament. Escrivia amb la seva màquina com si estigués en un altre planeta, menys calorós.

Brunetti va quedar-se mirant aquella escena que coneixia tan bé, amb uns actors que li eren familiars. Es va imaginar que era a l’avió i que aquella era una altra escena que podia observar sense fer servir els auriculars. Va mirar l’aire teatral amb què algú s’estirava la màniga de la toga, l’ampli arc d’un braç en el moment que per l’altaveu algú recalcava una argumentació definitiva o bé feia fugir una mosca. L’altre advocat tenia una expressió de desconcert al rostre; el primer advocat va alçar les mans enlaire, com si no hagués trobat una manera millor d’expressar el seu desconcert. Brunetti es preguntava si els jutges devien apagar els altaveus de tant en tant per observar els gestos, si havien après a distingir la veritat de la mentida a partir dels gestos que acompanyaven els discursos que no podien sentir. Encara més, en una ciutat tan petita, un advocat tenia una reputació que permetia valorar-ne l’honestedat, de manera que potser a un jutge amb prou experiència només li calia llegir el nom dels advocats de la defensa i de l’acusació per saber on podia trobar la veritat.

Ben mirat, gran part del que es deia a la sala eren mentides, o si més no evasives i interpretacions. L’objectiu de la llei no era tant descobrir la veritat com fer caure sobre els ciutadans tot el poder de l’Estat.

Brunetti va tornar a mirar l’advocada, que no s’havia mogut d’on era, i de sobte es va sentir aclaparat per la calor i va tancar els ulls. Es va desvetllar en sentir que algú a la seva esquerra li donava un copet a les costelles. Va mirar Vianello, que va girar la vista cap a la taula del jutge.

Dues figures amb toga s’havien apropat al jutge, que es va inclinar per intercanviar unes paraules que no es van sentir, ni amb interferències ni sense, a través dels altaveus. Com si volgués acabar de confirmar la intuïció de Brunetti que tot plegat era una obra de mim, el jutge va donar uns copets a la tapa del seu rellotge. Tots dos advocats van parlar alhora; el jutge va fer que no amb el cap. Va allargar el braç per agafar uns papers que tenia a mà esquerra, es va aixecar i va sortir de la sala deixant els dos advocats sols al davant de l’estrada.

Es van girar l’un de cara a l’altre per intercanviar unes breus impressions. Un d’ells va obrir un maletí i va ensenyar un paper a l’altre. El segon advocat el va agafar i el va llegir, tots dos indiferents al soroll de cadires que feien els presents per aixecar-se i desfilar de la sala. Brunetti i Vianello també es van aixecar per deixar passar la gent i es van tornar a asseure quan van comprovar que a la seva fila ja no hi seia ningú.

El segon advocat es va humitejar els llavis i va alçar les celles amb el gest de qui accepta una cosa de mala gana. Va agafar el paper i va anar cap a la taula on l’esperava el seu client. El va deixar davant de l’home i va assenyalar alguna cosa que hi havia escrita. L’altre va posar un dit sobre el document i anava resseguint-ne les línies, com si esperés que el dit li transmetés el contingut del text. En un moment determinat el dit se li va cansar i va deixar la mà plana damunt del paper ocultant —de manera accidental o intencionadament— el text que acabava de llegir.

L’acusat es va quedar mirant l’advocat mentre feia que no amb el cap. L’advocat fa dir alguna cosa i el seu client va girar el cap per mirar cap a una altra banda. Al cap d’una estona, l’advocat li va prendre el paper de les mans mentre li deia alguna cosa. El client va assentir i l’advocat es va endur el document per tornar-se’n amb el seu col·lega. Li va tornar aquell full una mica arrugat i va fer un gest afirmatiu amb el cap. Els dos advocats es van girar per sortir de la sala, deixant el client del segon advocat assegut tot sol a la taula.

Brunetti i Vianello es van aixecar i van anar cap a la porta.

—Ha perdut Manfredi —va dir Brunetti—, això vol dir que el guanyador és Penzo.

—Em pregunto què hi devia haver, en aquell paper —va dir Vianello.

—Manfredi és l’advocat més deshonest que conec —va dir Brunetti amb el to decidit d’un home amb una llarga experiència—, de manera que podria ser qualsevol cosa; la majoria de vegades, és una proposta de suborn.

—Però segurament no pas de Penzo.

—M’agradaria pensar que no —va dir Brunetti, poc predisposat a posar la mà al foc per la integritat de ningú—. Anem a parlar amb ell.

Van trobar l’advocat a l’altre cap del passadís, mirant per una finestra, amb la toga al damunt de l’ampit i els braços alçats, en un intent inútil de treure’s del damunt aquella xafogor. En observar Penzo d’esquena, Brunetti es va sorprendre de veure’l tan prim: els malucs estrets com els d’un nen, la camisa que li queia amb tot de plecs humits des de les espatlles fins a la cintura.

—Avvocato Penzo? —va preguntar Brunetti.

Penzo es va girar, amb un posat lleugerament interrogador al rostre. Tenia la cara, com la resta del cos, estreta, un efecte que produïen els clotets que tenia sota les galtes, que confluïen al seu nas, que d’altra banda era força ordinari, amb un aspecte desproporcionadament gros. Tenia els ulls de color de xocolata amb llet envoltats per tot un seguit de petites arrugues fruit d’anys i anys de forçar la vista per mirar el sol.

—Sí? —va preguntar ell mirant primer Brunetti i després Vianello i a l’inrevés; de seguida es va adonar que eren policies—. Què puc fer per vostès? —va demanar l’advocat educadament, i a Brunetti li va agradar que no fes brometes sobre el fet que fossin policies, com probablement hauria fet qualsevol altre.

Com si no s’hagués adonat de l’expressió al rostre de Penzo, Brunetti va dir:

—Sóc el commissario Guido Brunetti, i aquest és l’ispettore Lorenzo Vianello.

Penzo es va girar, va agafar la toga de l’ampit de la finestra i se la va penjar al braç.

—En què puc ajudar-los?

—Ens agradaria parlar-li d’un dels seus clients —va dir Brunetti.

—Es clar. On volen que anem? —va preguntar Penzo fent un cop d’ull al passadís. Era l’hora de dinar i ja no hi havia tanta gent, però de tant en tant encara passava algú.

—Podríem anar a Do Mori a prendre alguna cosa —va suggerir Brunetti. Vianello va deixar anar un sonor sospir d’alleujament i Penzo es va limitar a somriure.

—Em permeten cinc minuts per anar a deixar això? —va dir Penzo aixecant el braç on duia penjada la toga—. Ens trobarem a l’entrada.

Brunetti i Vianello van assentir i es van girar per anar cap a les escales.

Mentre baixaven, Brunetti va preguntar:

—A qui creus que deu trucar?

—A la dona, segurament, per dir-li que arribarà tard a dinar —va dir Vianello, expressant d’aquella manera la seva solidaritat amb l’advocat.

Cap dels dos va tornar a dir res fins que van ser a fora. El sol havia arrasat qualsevol senyal de vida de Campo San Giacometto. Les dues parades que venien fruita seca i la de la florista havien tancat; fins i tot l’aigua que queia de la font semblava abatuda per la calor. Només quedava oberta la parada arraulida sota la protecció de la gran arcada.

Brunetti i Vianello van resguardar-se a l’ombra de l’arcada mentre esperaven l’advocat. Penzo va arribar de seguida, amb el maletí a les mans.

—Què és això que ha ensenyat al seu col·lega, avvocato? —va preguntar Vianello i ràpidament va demanar disculpes per la seva curiositat.

Penzo va esclafir la rialla, una rialla contagiosa.

—El seu client exigia una compensació per una fuetada cervical produïda a causa d’un accident de cotxe. El meu client conduïa l’altre cotxe. Segons ell va estar mesos i mesos sense poder moure’s ni anar a treballar, i a causa d’això va perdre un possible ascens a la feina.

Encuriosit, Brunetti va preguntar:

—I quant demanava?

—Setze mil euros.

—I quant de temps va estar sense treballar?

—Quatre mesos.

—Què feia? —va interrompre’l Vianello.

—Perdoni? —va preguntar Penzo.

—Vull dir a què es dedicava.

—Es cuiner.

—Quatre mil per mes —va dir Vianello amb un gest d’admiració—. No està gens malament.

Tots tres caminaven cap a Do Mori i van girar intuïtivament a la dreta, a l’esquerra i un altre cop a la dreta. A la porta Penzo es va aturar, com si volgués donar per tancada aquella part de la conversa abans d’entrar, i va dir:

—Però el seu sindicat es va ocupar que continués cobrant mentre estava de baixa. Demanava una compensació pel dolor i el patiment.

—Ja ho entenc —va dir Brunetti. Mil euros a la setmana pel dolor i el patiment. Molt millor que haver d’anar a treballar.

—I què és el que li ha ensenyat?

—Una declaració de dos cuiners que treballen en un restaurant de Mira i que afirmen que aquest home va treballar amb ells durant tres dels quatre mesos pels quals exigia una compensació.

—I com ho va descobrir? —no es va poder estar de preguntar Vianello, tot i que sabia que era un tema del qual els advocats preferien no parlar massa.

—La seva dona —va dir Penzo deixant anar una altra sonora riallada—. En aquells moments estaven separats —ara ja s’han divorciat—, i ell es va començar a endarrerir amb la pensió. Feia servir l’accident d’excusa, però ella el coneixia prou bé i s’imaginava que en portava alguna de cap, de manera que el va fer seguir fins a Mira. Quan va descobrir que treballava en aquell restaurant, m’ho va venir a explicar i jo vaig anar a parlar amb els altres cuiners, que em van firmar aquesta declaració.

—Si em permet que l’hi pregunti, avvocato —va començar Brunetti—, quant temps fa, d’això?

—Vuit anys —va respondre Penzo tranquil·lament i, com que tots tres coneixien prou bé com anaven les coses als tribunals, cap d’ells va trobar-hi res d’estrany.

—De manera que perdrà setze mil euros? —va preguntar Vianello.

—No perdrà res, ispettore —va corregir-lo Penzo—. Senzillament no cobrarà uns diners que no es mereixia.

—Però haurà de pagar l’advocat —va afegir Brunetti.

—Sí, un detall magnífic —va permetre’s d’observar Penzo. Un cop resolt el tema, els va fer un gest per convidar-los a entrar per les portes dobles mig obertes i Brunetti i Vianello van passar davant seu.





22


Algunes de les persones que Brunetti havia vist a la sala del tribunal s’estaven dretes darrere la barra amb una copa de vi en una mà i un tramezzino a l’altra. Un corrent d’aire força constant entrava per les portes obertes a banda i banda d’aquell bar tan estret: era un alleujament entrar allí dins, i no només per l’abundància de coses bones que tenien al davant. Per què Sergio i Bambola, del bar que hi havia prop de la questura, no podien imitar l’oferta de Do Mori? Els tramezzini que hi feien, comparats amb els d’aquell lloc, eren un trist exemplar de la mateixa espècie. Mirant-se Vianello va dir:

—Llàstima que la questura no sigui més a prop.

—Millor així —va dir Vianello—, si fos més a prop menjaries tramezzini cada dia i no aniries mai a dinar a casa. —Un cop dit això, va demanar un plat de cors i culs de carxofa, olives fregides, gambes i calamars—. Es per a tots tres —va aclarir al cambrer.

També va demanar un tramezzino de carxofa i pernil i un altre de gambes i tomàquet; Penzo va triar els de bresaola i ruca, speck i gorgonzola, pernil dolç i ou, i speck i xampinyons; Brunetti es va moderar i va demanar-ne un de bresaola i carxofa i un altre de speck i xampinyons.

Tots van optar per un pinot grigio i un bon got d’aigua. Es van endur els gots i els plats, els van deixar damunt una petita barra que tenien al darrere i van començar a repartir els entrepans. Quan cadascú es va haver menjat el primer tramezzino, Vianello va alçar la copa i els altres s’hi van afegir.

Penzo va punxar una oliva amb un escuradents, se’n va menjar la meitat i va preguntar:

—De quin dels meus clients volien parlar?

Abans Brunetti no va tenir temps de respondre, un home que passava per allí va donar un copet a l’espatlla a Penzo i va dir:

—Han vingut per convidar-te a fer un mos o a detenir-te, Renato? —Però ho deia de broma i així és com s’ho va prendre Penzo, que es va acabar de menjar l’oliva, va deixar l’escuradents al plat i va agafar la copa de vi.

—Zinka —va dir Brunetti. Estava a punt d’explicar-li per què tenia interès a parlar d’aquella dona, quan de sobte va llegir un gest de dolor al rostre de Penzo. L’advocat va tancar els ulls, els va obrir un altre cop i va fer un glop de vi.

Va deixar la copa a la taula, va agafar un altre entrepà i es va girar de cara a Brunetti.

—Zinka? —va dir en veu baixa—. I quin interès hi té, en ella?

Brunetti va beure una mica d’aigua i va agafar el seu segon entrepà, com si no s’hagués adonat de la reacció de Penzo.

—En realitat no és ella qui ens interessa, és una cosa que ens va dir.

—De debò? De què es tracta? —va preguntar Penzo amb una veu que dominava a la perfecció i que semblava molt serena. Penzo va dur-se l’entrepà als llavis, però el va tornar a deixar al plat sense haver-lo arribat a tastar.

Vianello va mirar-se Brunetti i va alçar les celles mentre s’acabava la copa de vi. La va deixar a la taula i va preguntar:

—Algú en vol una altra?

Brunetti va fer que sí amb el cap; Penzo va dir que no.

Vianello va anar cap a la barra. Brunetti va deixar la copa buida damunt de la taula i va dir:

—Ens ha parlat d’una discussió que va tenir el propietari de la casa on treballa amb un veí.

Penzo es va mirar l’entrepà i sense aixecar la mirada va preguntar educadament:

—Ah, sí?

—Amb Araldo Fontana —va dir Brunetti. En sentir això, el més normal hauria estat que Penzo alcés el cap per mirar-lo, però continuava examinant el seu entrepà, com si fos amb ell i no amb Brunetti amb qui estigués parlant—. I ens ha dit que el signor Fontana també es va discutir amb l’home que viu al pis de dalt. —Brunetti va deixar passar una estona abans d’afegir—: Com que als pisos de sota no hi viu ningú, podríem dir que el signor Fontana es va discutir amb tot el veïnat. —Brunetti va deixar passar encara una estona més, però Penzo continuava concentrat mirant el plat.

»Però segons la signora Zinka, i jo diria que és una dona força assenyada —va afegir Brunetti—, el signor Fontana era un bon home. —Brunetti va mirar cap a la barra, on Vianello xarrupava una copa de vi blanc d’esquena a ells.

Si hi hagués hagut el nombre habitual de clients al bar, la veu de Penzo amb prou feines s’hauria sentit, de tan baix com va parlar.

—Més aviat ho era.

—M’alegro de sentir-ho —va respondre Brunetti—. Fa que la seva mort sigui pitjor, però també fa millor la seva vida.

Penzo va alçar el cap a poc a poc i es va quedar mirant Brunetti.

—Què ha dit? —va preguntar.

—Que la seva bondat devia fer que la seva vida fos millor —va repetir Brunetti.

—I la seva mort pitjor? —va preguntar Penzo.

—Sí —va confirmar Brunetti—. Però això no té cap importància, oi? Es la vida que hem viscut el que realment importa. I el que la gent recordarà de nosaltres.

—L’únic que en recordarà la gent —va dir Penzo amb una veu suau, gairebé xiuxiuejant, que no va aconseguir dissimular la ràbia que sentia— és que era gai i que el va matar algun professional que s’havia endut a casa per follar-se’l al pati.

—Disculpi? —va dir Brunetti, incapaç de dissimular el seu desconcert—. On ha sentit a dir una cosa així?

—Al Tribunale, als despatxos, als passadissos. En parla tothom. Diuen que era marica, que li agradaven les pràctiques de risc i que el va assassinar un dels seus amants anònims.

—Això és ridícul —va dir Brunetti.

—Es clar que ho és —va dir Penzo serrant les dents—. Però, així i tot, la gent s’ho creu.

Es veia d’una hora lluny que estava furiós, però Penzo va tornar a abaixar la mirada per contemplar el seu plat, de manera que Brunetti no en va poder estudiar l’expressió del rostre.

En unes altres circumstàncies, en sentir el seu to de veu, Brunetti hauria estat temptat de posar una mà al braç per consolar el seu interlocutor, però va preferir estalviar-s’ho per por que Penzo pogués mal interpretar aquell gest. De sobte Brunetti va comprendre què devia significar allò i va decidir jugar-se tota la confiança en un sol mot i va dir:

—El devia estimar molt.

Penzo va aixecar el cap i es va mirar Brunetti com un home a qui acaben d’engegar un tret. Tenia el rostre inexpressiu, com si les paraules de Brunetti no li haguessin fet cap efecte. Volia dir alguna cosa i Brunetti va llegir al seu rostre anys i anys de negar la veritat que l’empenyia a posar aquella cara de desconcert i preguntar a Brunetti què insinuava amb aquella pregunta: el costum de la prudència li havia ensenyat a reaccionar davant el nom de Fontana com si fos un col·lega més.

—Ens vam conèixer al liceo. D’això, ja en fa prop de quaranta anys —va dir Penzo i va agafar el got d’aigua. Va tirar el cap enrere i se’l va acabar amb quatre llargs glops. Tot seguit va deixar el got amb molt de compte damunt de la barra i com si l’aigua hagués tornat la conversa amb Brunetti al seu vessant més professional, va preguntar—: Què volia saber d’ell, commissario?

Com si no hagués fet mai aquella pregunta, Brunetti va demanar-li:

—Té idea de per què el signor Fontana es va discutir amb els veïns?

En lloc de respondre, Penzo va dir:

—Li faria res portar-me un altre got d’aigua, si us plau? —Brunetti va assentir i ja anava cap a la barra quan Penzo va afegir—: I digui a l’inspector que ja pot tornar.

Brunetti va fer totes dues coses. Penzo li va donar les gràcies per l’aigua i se’n va beure mig got. El va deixar a la taula i adreçant-se a Brunetti va dir:

—Araldo em va dir que creia que als seus veïns, a tots dos, els havien llogat el pis com a compensació pels favors que havien fet al propietari.

—El signor Puntera? —va preguntar Brunetti.

—Sí. —Penzo va mirar al terra i va afegir—: Tot plegat és molt complicat.

Brunetti va alçar la barbeta en direcció a Vianello i l’inspector va dir:

—No tenim cap pressa, avvocato. Prengui’s el temps que calgui.

Penzo va assentir prement els llavis i va tornar a fer un gest afirmatiu amb el cap. Es va mirar Brunetti i va dir:

—No sé per on començar.

—Comencem per la seva mare —va suggerir Brunetti.

—Sí —va dir Penzo i va arronsar les espatlles discretament amb un gest d’amargor—, la seva mare. —Va assentir i va continuar—: Es vídua. Si hi ha hagut mai una dona amb una professió, la seva era la de vídua. Araldo tenia només divuit anys quan va morir el seu pare, i com que era fill únic, va assumir que la seva responsabilitat era ocupar-se de la seva mare. El seu pare treballava d’uixer; al principi, no els van faltar els diners, però la seva mare s’ho va gastar tot de seguida. Ho feia per mantenir les aparences. Se suposava que Araldo havia d’anar a la universitat: tots dos volíem estudiar Dret. Però quan es van acabar els diners es va haver de posar a treballar i la seva mare va pensar que el millor seria que trobés una feina estable de funcionari, com el seu pare.

—Així és com va acabar d’uixer al Tribunale? —va comentar Brunetti.

—Sí. I va treballar molt i el van ascendir, i la gent feia broma —ell ho sabia de sobres— per la seriositat amb què es prenia la seva feina. Però sempre li faltaven diners, i ara fa cinc anys la seva mare es va posar malalta, o això és el que ella creia. I necessitaven diners per als metges, proves i cures.

»Va començar a tenir problemes per pagar les factures i el lloguer. Jo em vaig oferir a ajudar-lo, però s’hi va negar. Sabia que no ho voldria, però així i tot jo el volia ajudar. De manera que se’n van haver d’anar de Cannaregio a un pis petit i fosc de Catello. I ella cada dia estava més malalta i li havien de fer més i més proves.

—I tenia realment res? —va interrompre’l Vianello.

Penzo va arronsar les espatlles amb un gest força eloqüent.

—Tenia alguna cosa, però a les proves no li trobaven res.

Es va fer un moment de silenci, fins que Brunetti no es va poder estar de preguntar-li:

—Què va passar?

—Va anar al banc per demanar un préstec per pagar les factures. Tenia prou contactes per poder parlar directament amb el director, que va dir a Araldo que era impossible concedir-li un préstec, perquè no tenia garanties de poder tornar-lo.

—I el director del banc era el signor Fulgoni? —va preguntar Brunetti.

—I qui havia de ser? —va preguntar Penzo amb una riallada amarga.

—Ja ho entenc —va dir Brunetti—. I després?

—I després, un dia, com Venus sortint entre les aigües o baixant d’un núvol, la giudice Coltellini es presenta al despatx d’Araldo, deu fer cosa de tres anys, i li diu que ha sentit a dir que està buscant pis.

Penzo es va mirar els seus interlocutors per assegurar-se que comprenien la importància del personatge, i quan en va estar segur, va continuar:

—Araldo li va dir que no, que no estava buscant pis, i ella li va dir que era una llàstima, perquè un amic seu en tenia un a Misericordia que volia llogar a gent «de confiança», va dir. Li va explicar que no li interessava cobrar un lloguer, que només volia llogar-lo a gent en qui pogués confiar, bona gent.

Penzo se’ls va mirar com per preguntar-los si havien sentit mai res de semblant.

—Abans de parlar amb mi, Araldo va cometre l’error de parlar-ne amb la seva mare.

—I ella volia canviar de pis? —va preguntar Brunetti.

—No vaig arribar mai a veure el pis de Castello —va dir Penzo—. Però feia cinquanta metres: dues habitacions, per a dues persones, i en una, una dona malalta. L’escalfador devia tenir com a mínim quaranta anys i Araldo explicava que mai no sabien si funcionava l’aigua calenta.

—I vostè no hi va posar mai els peus?

—Mai vaig estar a cap dels pisos on va viure —va dir Penzo amb un to que donava per tancat aquell tema.

—El lloguer del pis de Misericordia era insignificant, i feia dos anys que l’havien restaurat: calefacció nova i els serveis inclosos. Tal com els ho va presentar, era com si fessin un favor al propietari, la millor manera d’acabar de convèncer la mare d’Araldo. Sempre s’ha vist una mica per damunt dels altres. —Amb un to una mica amarg, Penzo va afegir—: És la mena de persona que es mira el propietari del pis on viu amb aires de suficiència.

—O sigui que Araldo ho va acceptar? —va preguntar Brunetti.

—Un cop ho va haver explicat a la seva mare —va dir Penzo fent que no amb el cap, resignat—, ja no va tenir alternativa. Si no ho hagués acceptat, la seva mare l’hauria fet tornar boig.

—I un cop es van haver traslladat?

—Doncs la seva mare va estar contenta, si més no al principi. —Penzo va mirar-se l’entrepà que havia deixat abans—. Però mai no estava contenta gaire temps. —Amb un dit va prémer aquell pa tan esponjós i el va tornar a treure. El dit va quedar marcat damunt la molla. Va empènyer el plat al fons de la taula i va fer un glop d’aigua. Brunetti i Vianello esperaven.

»Quan ja feia uns sis mesos que vivien allà, la giudice Coltellini va enviar un expedient a Araldo després d’una vista. Ell va tornar amb l’expedient al seu despatx i va revisar-lo per assegurar-se que hi havia tota la documentació. Crec que és, o era, l’únic treballador del Tribunale que es prenia la molèstia de fer aquesta mena de coses. Faltava un document, les escriptures d’una casa. De manera que va agafar l’expedient i se’n va anar a veure la giudice per dir-li que faltava aquell document, i ella li va dir que no en sabia res, que quan ella havia repassat l’expedient ja no hi era, o si més no, que no recordava haver-lo vist.

—I ell com va reaccionar?

—S’ho va creure, evidentment. Al cap i a la fi era una giudice, i a ell li havien ensenyat a respectar el rang i l’autoritat.

—I després? —va animar-lo a continuar Vianello.

—Passats uns mesos, la giudice va ajornar una vista perquè havia desaparegut l’expedient de la causa —va dir.

—I on era? —va preguntar Brunetti.

—Damunt de la seva taula, enterrat sota una pila d’expedients. Araldo el va trobar quan va tornar aquella mateixa tarda per endur-se els expedients de les altres causes.

—I hi va parlar?

—Sí. Ella es va disculpar i va dir que no l’havia vist, que devia estar dins d’algun altre expedient.

—I aquesta vegada? —va preguntar Vianello.

—Tampoc no hi va donar importància. O això és el que em va dir ell.

—I llavors? —va preguntar Brunetti.

—Llavors va deixar de parlar-me del tema.

—I com sap que hi havia alguna cosa per explicar?

—Ja l’hi he dit, commissario. Vam anar al liceo plegats. Quaranta anys. Després de tant de temps comences a saber què pensa una persona, te n’adones, quan hi ha alguna cosa que el preocupa.

—I li va demanar si li passava res? —va preguntar Brunetti.

—Sí, unes quantes vegades.

—I?

—Em va dir que el deixés tranquil, que eren coses de la feina i que no tenia ganes de parlar-ne. —Penzo va tornar a centrar la seva atenció en l’entrepà, però aquesta vegada va fer servir el polze per dibuixar una x damunt la marca que hi havia deixat abans, i tot seguit va continuar parlant amb Brunetti.

»De manera que vaig deixar-ho córrer i vam mirar de fer com si no hagués passat res.

—Però?

Penzo va agafar l’aigua i va fer girar aquell got llarg una bona estona abans d’acabar-se-la.

—Ha d’entendre que Araldo era un home honest. Un bon home, un home honest.

—Cosa que vol dir…? —va fer Brunetti.

—Vol dir que la idea que un jutge li mentís o que mentís sobre alguna cosa, el disgustava profundament. I després es devia posar furiós.

—I va fer res per resoldre-ho? —va preguntar Brunetti.

Penzo es va arronsar d’espatlles.

—I què hi podia fer? El tenien ben enxampat, no troba? La seva mare no podia ser més feliç. Com vol que privés la seva mare precisament del que la feia feliç?

—I estava segur que podia perdre el pis?

Penzo no es va molestar a contestar.

—I el pis era important per a ella?

—Sí —va respondre Penzo ràpidament—. Podia convidar els amics —els pocs que li quedaven— a visitar-la, perquè comprovessin què bé que se’n sortien, ella i el seu fill, que era un simple uixer, no pas un advocat.

—I? —va preguntar Brunetti.

—Doncs que va decidir no parlar-ne més. I jo no li feia preguntes.

—Així de fàcil? —va preguntar Brunetti.

De sobte Penzo se’l va mirar amb un posat seriós, com si valorés si valia la pena enfadar-se.

—Doncs sí, així de fàcil —va dir Penzo.

Amb aquella calor, tots tres tenien una fina capa de suor que els cobria el rostre i els braços, de manera que Brunetti va trigar una estona a adonar-se que a Penzo li rodolaven les llàgrimes galtes avall. Era com si ni ell mateix no se n’hagués adonat, perquè no feia res per eixugar-se la cara. Mentre Brunetti se’l mirava li van començar a caure de la barbeta per desaparèixer damunt la camisa blanca.

—Me n’aniré a la tomba havent volgut fer-hi alguna cosa. Fer-lo parlar. Que m’expliqués què estava passant. El que ella li exigia —va dir Penzo eixugant-se distretament les llàgrimes—. No volia portar-li problemes.

—El va veure, aquell dia? —va preguntar Brunetti—. Va parlar amb ell?

—Vol dir el dia que el van assassinar?

—Sí.

—No, era a Belluno visitant un client, i no vaig tornar fins l’endemà al matí.

—A quin hotel? —va preguntar Vianello tranquil·lament.

Penzo se’l va mirar amb una expressió glacial, i va haver de fer un esforç per contestar la seva pregunta.

—Hotel Pineta —va dir amb la veu tensa.

Va allargar el braç per agafar el maletí del terra i va sortir del bar tan de pressa que ni Brunetti ni Vianello, per més que ho haguessin volgut, no haurien tingut temps d’aturar-lo.





23


Brunetti va anar a la barra i en va tornar ràpidament amb dues copes més de vi blanc. En va donar una a Vianello i va fer un glop de la seva. Va agafar el que quedava del seu segon entrepà i va fer-hi una mossegada.

—I doncs? —va preguntar Vianello.

L’inspector va agafar l’escuradents que havia fet servir per menjar-se una carxofa i sense adonar-se’n va començar a trencar-lo en tot de petits trossets, deixant-los l’un darrere l’altre al plat, al costat de l’entrepà que Penzo no s’havia menjat.

—Bé —va dir al final—, pel que sembla haurem d’investigar la seva vida.

—La de Fontana o la de Penzo?

Vianello va alçar el cap ràpidament.

—La de Penzo. Bé, en realitat la de tots dos, però amb Fontana, si més no, ja hem començat. Primer descobrim que era gai i ara acaba d’obsequiar-nos amb la tràgica història de la seva vida algú que —si no és pas que ho he interpretat malament— podria haver estat el seu amant. De manera que no seria mala idea confirmar on era Penzo la nit que van assassinat Fontana.

—Vols dir que no t’ha convençut aquesta història tan tràgica? —va preguntar Brunetti amb un to més cínic del que pretenia.

Vianello va trencar un altre tros d’escuradents i va respondre:

—M’ha convençut. Es evident que estimava Fontana.

—Però?

—Cada dia hi ha gent que assassina les persones que estima —va dir Vianello.

—Exacte —va afirmar Brunetti.

—Això significa que hem de considerar-lo sospitós?

—Vol dir que haurem de tractar-lo com si ho fos —va dir Brunneti. Va mirar-se l’inspector i li va preguntar—: Tu què en penses?

—Ja t’he dit que crec que Penzo l’estimava —va dir Vianello, i tot seguit va fer una pausa i va continuar amb un to més aviat decebut—, però dubto que sigui l’assassí.

Brunetti no va tenir altre remei que donar-li la raó, però al final va expressar el neguit que li havia produït l’entrevista amb l’advocat.

—Creus que això vol dir que Penzo era el seu amant?

—Ja has sentit com en parlava —va insistir Vianello.

—Estimar algú durant quaranta anys no és pas el mateix que ser-ne l’amant —va dir Brunetti. Immediatament es va adonar que Vianello no hi estava gens d’acord, i abans l’ispettore no va tenir temps de dir res, Brunetti va afegir—: No és el mateix, Lorenzo.

A Brunetti li va passar pel cap que era evident que ell i Vianello també s’estimaven, però no era una cosa que es pogués dir com si res, i menys encara a Vianello. Havia d’admetre que tampoc no li hauria fet cap gràcia que Vianello l’hi hagués dit a ell.

—Pots mirar-t’ho així, si vols —va dir Vianello amb un to que reflectia el seu escepticisme—. I si resulta que no era a Belluno aquella nit, llavors què fem?

Brunnetti es va arronsar d’espatlles i va descartar aquella possibilitat.

Un cop al despatx, Brunetti s’estava abatut al costat de la finestra amb l’esperança que passés una mica d’aire mentre valorava els canvis en el cas i les noves possibilitats que s’obrien davant seu. Penzo i Fontana com a amics que s’estimaven: tant se val què volia dir allò exactament. O com a amants: no excloïa aquesta possibilitat. Fontana i la giudice Coltellini com a adversaris discutint per uns documents legals desapareguts. Fontana com a contrincant dels seus dos veïns en una battaglie de paraules. I el signor Puntera, un home de negocis ric i propietari del palazzo, amb interessos a tot arreu i, per tant, amb motius de sobres per voler tenir amics que li poguessin fer favors als jutjats.

Un cop va haver renunciat a l’esperança de treure’s de sobre aquella calor, va baixar al despatx de la signorina Elettra. Tenia la porta tancada. Va trucar i quan va sentir que el convidaven a entrar va obrir la porta. Allò era el paradís. S’hi estava fresc, l’aire era sec i va sentir un calfred que li recorria tot el cos, no sabia si de fred o de plaer. La signorina Elettra s’estava asseguda darrere la pantalla de l’ordinador amb una rebeca de color blau cel que semblava de caixmir, si és que allò era realment possible a ple mes d’agost.

Brunetti va entrar i va tancar la porta ràpidament.

—Com s’ho ha fet? —va preguntar ell. Tot seguit, incapaç de dissimular la seva sorpresa, va afegir—: L’ha ajudat vostè?

—Si us plau, commissario —va dir ella indignada—. Sap perfectament què en penso, de l’aire condicionat.

Brunetti ho sabia perfectament. Havien tingut una bona discussió al voltant d’aquell tema, perquè ell sostenia que l’aire condicionat era imprescindible per a segons qui en segons quines circumstàncies —és a dir, a casa seva els mesos de juliol i agost—, mentre que per a ella era una despesa innecessària i, per tant, immoral.

—Què ha passat?

—El tinent Scarpa —va dir ella amb un menyspreu evident— té un amic que es dedica a reparar aparells d’aire condicionat; li ha demanat que en portés un aquest matí per instal·lar-lo al despatx del vicequestore. —La signorina Elettra es va redreçar a la cadira i va afegir—: Li he dit que no el necessitàvem, que ja tenim prou corrents d’aire cada vegada que algú obre la porta.

En aquell mateix moment es va obrir una porta de cop darrere la signorina Elettra que va picar contra la paret i en lloc d’aire fred en va sortir Patta fet una fúria.

—Aquí el tenim. Fa hores que li truco al despatx. Faci el favor d’entrar. —No va cridar: no feia cap falta. La intensitat de la còlera que irradiava gairebé contrarestava l’efecte de l’aire condicionat i tot.

El vicequestore es va girar per tornar a dins, però havia donat un cop tan fort que la porta s’havia tornat a tancar, de manera que la va haver d’obrir de nou.

Brunetti va tenir el temps just de mirar-se la signorina Elettra, que va alçar les mans fent un gest de desconcert mentre feia que no amb el cap. Brunetti va entrar al despatx de Patta i va tancar la porta.

—Que s’ha tornat boig? —va preguntar-li Patta un cop va ser darrere el seu escriptori. Es va asseure però no va convidar Brunetti a agafar una cadira, cosa que volia dir que les coses s’havien posat lletges i que Patta parlava seriosament.

Brunetti es va apropar a la taula procurant mantenir les mans als costats.

—Què ha passat, senyor? —va preguntar.

—Que què ha passat? —va repetir Patta i tot seguit, com si hi hagués algú amagat darrere l’arxivador que no l’hagués sentit la primera vegada, va repetir—: Que què ha passat? —I llavors, un cop va estar segur que l’havia sentit tothom, va dir—: El que ha passat és que aquest matí he rebut dues trucades, i totes dues per posar-me al corrent del seu comportament gairebé delictiu. Això és el que passa.

—Puc saber qui li ha trucat, senyor? —va preguntar Brunetti, que ja començava a témer el pitjor.

—M’ha trucat el marit de la signora Fulgoni per dir-me que la seva dona havia quedat molt impressionada per la manera com s’havia desenvolupat el seu interrogatori. —Patta va alçar una mà per donar a entendre a Brunetti que no acceptaria cap intent d’explicar-se o de defensar el seu capteniment—. I el que és pitjor encara, m’ha explicat que fins i tot ha tingut l’atreviment d’anar al pis de sota per interrogar una nena. —Només de pensar en les conseqüències que podia arribar a tenir aquell fet, Patta va saltar de la cadira, es va inclinar damunt la taula i va dir, amb la veu ressonant per damunt del murmuri greu de l’aire condicionat—. Una nena, Brunetti. Sap els problemes que em podria causar, això?

—I la segona trucada, senyor? —va preguntar Brunetti.

—Això és el que estava a punt de dir-li. El director dels Serveis Socials ha trucat per fer-me saber que algú ha presentat una queixa per assetjament policial a un infant i per demanar-me que què estava passant.

Brunetti va reprimir el desig de demanar-li qui havia presentat la queixa, perquè sabia que Patta no l’hi diria.

El vicequestore es va deixar caure a la cadira i amb la veu molt més tranquil·la li va dir:

—Afortunadament el seu marit també és soci del Club Lion, de manera que els conec força bé. Li he assegurat que tot plegat ha estat un gran malentès i diria que s’ho ha empassat. Si més no, no hi haurà cap investigació formal. —Es veia d’una hora lluny que allò el feia sentir molt alleujat—. Un maldecap menys.

Brunetti va decidir que la millor tàctica era deixar que les onades de ràbia de Patta li caiguessin al damunt fins que comencés a baixar la marea i es va quedar en silenci mentre esperava el moment oportú per donar-li les explicacions pertinents.

—Fulgoni és director d’un banc —va dir Patta—. Es conscient de la influència que pot arribar a tenir un home així? També és amic del questore. —Patta va fer una pausa per donar més gravetat a aquella afirmació i tot seguit va dir amb un to de veu molt més calmat—: Però crec que l’he convençut perquè no li truqui per queixar-se.

Patta va tancar els ulls i va respirar profundament, per demostrar a Brunetti fins a quin punt el seu subordinat havia portat al límit la seva paciència amb la seva precipitació i la seva actitud irresponsable, un nou exemple de fins a quin punt els perills del seu càrrec el posaven a prova cada dia.

—Molt bé —va dir Patta fastiguejat—. No s’estigui aquí palplantat. Segui i expliqui’m la seva versió del que ha passat.

Brunetti va fer el que li havien manat, es va asseure amb l’esquena ben dreta i les cames juntes, les mans al damunt dels genolls. Res de postures passivo-agressives amb els braços plegats damunt del pit.

—Efectivament he parlat amb la signora Fulgoni, vicequestore. Segons l’informe del tinent Scarpa, el seu testimoni i el del seu marit van servir per determinar a partir de quina hora podria haver tingut lloc l’assassinat. Sentia curiositat per saber si no havien notat res d’estrany o fora de lloc. Volia saber què hi havia en aquells quatre trasters: algú hi podria haver amagat qualsevol cosa molt fàcilment.

—Fulgoni no me n’ha dit res, d’això —va dir Patta, amb la suspicàcia d’algú que està acostumat a escoltar mentides—. M’ha dit que li ha fet preguntes de caire personal.

Brunetti va posar cara de sorpresa, com si tingués motius de sobres per sentir-se ofès per aquella insinuació, si no fos perquè no hi tenia cap dret.

—No, senyor. Així que ella ha respost a la meva pregunta sobre l’hora que havien arribat ella i el seu marit, l’únic que he fet ha estat dir-li que tenia una casa molt bonica i li he preguntat si coneixia els Fontana. Ella m’ha dit que no, i Vianello i jo ens n’hem anat.

—I llavors han baixat a interrogar la nena —va dir Patta altra vegada furiós.

Brunetti va alçar les mans per estalviar-se una esbroncada que no es mereixia.

—Això també és un malentès o una exageració, senyor. Hem baixat al pis de sota i hem trucat al timbre. Ens ha contestat una nena i jo li he dit que volia parlar amb la seva mare. Quan ha obert la porta he vist que hi havia una dona dreta al fons del passadís —va dir, tot i que no va creure que fos necessari descriure-la físicament—, i jo he donat per fet que era la seva mare. De manera que he entrat amb la intenció de parlar-hi, però, així que hem entès que no era la mare de la nena, Vianello i jo hem marxat de seguida. Vianello l’hi pot confirmar.

—No en tinc cap dubte —va dir Patta en un d’aquells moments de sensatesa que després d’anys de conèixer-se havien convençut Brunetti que el seu cap no era del tot estúpid—. Com hem d’enfocar aquest cas? —va preguntar Patta—. He vist l’informe de l’autòpsia —va afegir—. Dubto que la premsa trigui gaire a fer-se’n ressò.

—No crec que Rizzardi n’expliqui res —va dir Brunetti amb tanta vehemència que Patta li va llançar una mirada d’advertència.

—El dottor Rizzardi no és l’únic que treballa al laboratori de patologia, per si no se’n recorda, ni és l’únic que té accés a aquest informe —va dir Patta—. Un cop això sigui de domini públic, com ho explicarem?

Brunetti va examinar les potes de la taula de Patta mentre pensava en la signora Fontana i en com s’ho devia haver fet per ignorar determinades coses durant tant de temps. Què era el que una mare desitjava per als seus fills? I dels seus fills? Una vida feliç? Néts? Un motiu per estar-ne orgullosos? Brunetti sabia de mares que l’únic que volien era que els seus fills no toquessin les drogues i no acabessin a la presó; d’altres volien veure’ls casats amb una dona bonica, rics i amb una bona posició social, i n’hi havia unes quantes, poques, que l’únic que volien era que els seus fills fossin feliços. Què s’havia permès de desitjar per al seu fill la signora Fontana?

—I doncs? —Brunetti va abandonar ràpidament aquells pensaments vagues en sentir la veu de Patta.

—Rizzardi m’ha dit que els resultats de les proves forenses encara trigaran un temps, senyor —va dir Brunetti.

—I?

—Doncs que crec que hauríem de començar a investigar qui podria haver assassinat…

Abans Brunetti no va tenir temps d’esmentar el nom de Fontana, Patta el va interrompre:

—No sembla que ningú pugui tenir motius per assassinar un home com ell. El més probable és que hagi estat víctima de la delinqüència comuna.

Brunetti va estar temptat de preguntar-li qui s’hauria pres la molèstia de colpejar-lo fins a la mort, però va ser prou prudent per frenar aquell impuls i en lloc d’això va dir:

—Això és el que sembla, vicequestore. Però algú el volia matar, això ho ha fet algú.

Coneixia Patta prou bé per saber que tot seguit li suggeriria que la policia inclogués aquell assassinat a la llista de possibles atracaments, perquè el vicequestore estava convençut que d’aquella manera tranquil·litzava la gent a la ciutat. Per avançar-se al seu superior, Brunetti va optar per un atac preventiu.

—Atribuir-ho a delinqüents comuns pot ser una mica imprudent, vicequestore. Ningú no voldrà visitar una ciutat on els atracadors es dediquen a assassinar les víctimes.

Tot i que Patta era sicilià, Brunetti sabia perfectament que el vicequestore havia passat prou temps entre els polítics i personatges que es tenien per l’alta societat de la ciutat per haver absorbit la fe veneciana en el turisme. Sacrifiquem els nens petits, reunim la població local i venem-los a tots com a esclaus, escorxem tots els homes en edat de votar, violem les verges als altars dels déus: podem fer tot això i més, però Déu ens guardi de posar una mà damunt d’un turista. L’espasa de Mart no era res al costat de les seves targetes de crèdit; els impostos que pagaven ho conquerien tot.

—… M’escolta, Brunetti?

—Evidentment, signore. Estava rumiant quina podia ser la millor manera de presentar el tema a la premsa. —Brunetti també havia après el llenguatge de la diplomàcia.

Patta va plegar els braços damunt del pit i es va quedar mirant la superfície del seu escriptori, lliure de paperassa com la seva ment era lliure d’incerteses.

—Els resultats de l’autòpsia es faran públics en un moment o altre, de manera que crec que hauríem de limitar-nos a dir que comencem a sospitar que la seva mort ha tingut alguna cosa a veure amb la seva vida privada.

—Sense tenir proves de res? —va preguntar Brunetti, que no es podia treure del cap la mare de Fontana.

—Evidentment que en tenim proves. Tenim el semen d’aquest altre home.

—Però no és pas d’això, que s’ha mort —va deixar-li anar Brunetti bruscament.

Patta va posar els colzes damunt la taula i es va prémer els llavis amb totes dues mans, com si d’aquella manera volgués contenir-se i no dir a Brunetti el que li passava pel cap. Els dos homes es van estar asseguts d’aquesta manera una bona estona, fins que Patta va dir:

—Vol ocupar-se vostè de comunicar aquest assumpte als diaris, o ho hauré de demanar al tinent Scarpa?

Amb la seva veu més moderada i raonable, Brunetti va dir:

—Crec que seria millor que se n’ocupés el tinent Scarpa, senyor.

—Està segur que no s’estima més fer-ho vostè mateix, Brunetti? Ben mirat, alguns d’aquests periodistes són amics seus.

—Gràcies senyor, però si jo els demano que ho publiquin els hauré de dir que no comparteixo aquesta versió. El tinent té molta més traça a l’hora de mentir als periodistes.

Brunetti va somriure i es va aixecar de la cadira. Va anar cap a la porta, la va obrir i la va tancar sense fer soroll, estirant el pom per assegurar-se que quedava ben tancada: no volia que l’aire fred s’escapés del despatx del vicequestore.





24


En sortir del despatx de Patta, Brunetti va obeir els consells de la prudència i no es va aturar a parlar amb la signorina Elettra. Va anar directament al seu despatx i va trucar a la granja on s’allotjaven Paola i els nens. Paola va agafar el telèfon després del setè truc i va respondre amb el seu nom.

—Fa calor i humitat i els canals fan molta pudor —va dir ell d’entrada, i tot seguit va afegir—: Com és que no heu sortit a caminar?

—Hem estat fora tot el dia, Guido. Fa un moment, estava al pati, llegint.

—Se suposa que les granges no en tenen, de patis —va protestar Brunetti.

—Et serviria de res si t’explico que és el lloc on feien la matança del porc i que el terra fa pendent fins a un regueró on recollien la sang? I que quan el sol hi toca de ple encara se sent una mica d’olor de sang de porc, cosa que fa del tot impossible que em pugui dedicar plenament a estudiar, amb tota la meva experiència crítica, els subtils diàlegs de The Europeans?

—M’estàs mentint?

—Sí.

—Per què?

—Perquè et sentis una mica millor. —Tot seguit, un cop satisfetes les exigències de l’amor, Paola va preguntar—: Com van les coses per aquí?

—Un personatge important, la dona del qual he hagut d’interrogar, ha presentat una queixa a Patta, de manera que aquesta tarda m’he hagut de passar un quart d’hora escoltant les seves paranoies.

—De què té por, Patta? —va preguntar ella.

—Vés a saber. Que no el convidin més al ball del Club Lion, suposo. Si és que realment en celebren cap. No l’entenc: es comporta com si encara visquéssim a la cort dels Borbó, i l’èxit més gran al qual pogués aspirar fos al reconeixement d’un príncep. Si mai arribés a poder dinar amb el teu pare, crec que es moriria d’alegria.

—El meu pare no és cap príncep —va observar ella.

—Bé, els comtes són de la mateixa corda.

—Però vam abolir la monarquia el 1946 —va dir ella amb el to aspre d’un historiador.

—No diries el mateix si haguessis vist tanta gent arrossegant-se i fent reverències com he vist jo —va respondre Brunetti.

—Què ha passat? —va preguntar ella, mostrant un interès nul en les opinions del seu marit sobre les classes dirigents.

—Dos testimonis de confiança han descrit l’home que han assassinat com un bon home. Es va discutir amb els seus veïns, tenia problemes amb una giudice i probablement era gai.

—Una informació molt interessant i suggeridora —va dir ella—, però jo diria que no aporta gaires dades per ajudar a identificar l’assassí, si és per això que trucaves.

—No, no dóna per a gaire, oi que no? —va convenir Brunetti—. En realitat, et trucava per dir-te que us trobo molt a faltar a tu i als nens i que donaria qualsevol cosa per ser aquí amb vosaltres.

—Arregla aquest embolic i vine. Sempre ens podem quedar una setmana més.

—I malcriar els nostres fills? —va dir ell fent-se l’horroritzat.

—I fer vacances —va corregir-lo ella. Van intercanviar unes quantes falagueries més i quan va penjar el telèfon Brunetti se sentia un home nou.

Es va asseure i va repassar mentalment la seva conversa amb la signora Fulgoni. Li havia demanat que els confirmés a quina hora havien tornat ella i el seu marit, i ella li havia donat l’hora prenent com a referència les campanades de mitjanit: poques respostes podien ser tan precises. Llavors li havia demanat quant temps feia que vivien a l’edifici, i la seva resposta havia estat igualment precisa. Però quan li havia demanat com havien trobat aquell pis, el seu comportament havia canviat de sobte.

—Bé, doncs haurem d’investigar-ho una mica, oi? —va dir en veu alta.

Vianello, a qui Brunetti va trobar a la sala d’oficials, li va dir que era relativament fàcil trobar informació sobre el contracte de lloguer, perquè feia poc que havia après com accedir —i amb aquell eufemisme delatava que la seva mestra havia estat la signorina Elettra— als fitxers de la Commune. L’inspector va complir la seva paraula i, introduint els noms de Puntera i dels Fulgoni, en un tres i no res va tenir la data del contracte i el número d’expedient a l’Uffico di Registri, on podrien trobar-ne una còpia.

—I hem d’anar-hi físicament, per esbrinar quant paguen de lloguer? —va preguntar Brunetti.

Vianello estava a punt de dir alguna cosa, va dubtar un moment i tot seguit amb un posat avergonyit, va dir:

—No, en realitat no caldrà.

—Suposo que aquí no diu quant paguen de lloguer, oi que no? —va preguntar Brunetti donant un copet amb l’ungla a la pantalla.

—No —va dir Vianello, i ràpidament va afegir—: vull dir que sí.

—I quant paguen, Lorenzo? —va preguntar Brunetti.

—El contracte ho ha d’especificar, evidentment, però als ordinadors de l’Uffico di Registri segur que no hi consta.

—Llavors on ho trobarem?

—A les declaracions de la renda de Fulgoni.

—També són aquí, oi? —va preguntar Brunetti amb un gest afectuós amb el cap en direcció a la pantalla de l’ordinador, convertint així la pregunta en una metonímia de la mateixa informació.

—Sí.

—I doncs? —va dir Brunetti fent un gest impacient amb la mà en direcció a la pantalla.

—No sé com trobar-les —va admetre Vianello.

—Ah —va dir Brunetti i va tornar-se’n al seu despatx. Convençut que Patta encara devia ser al seu, Brunetti va trucar a la signorina Elettra i li va demanar si podia comprovar les declaracions de la renda de Fulgoni per esbrinar quant cobrava pels tres pisos del palazzo de Misericòrdia.

—Cap problema, commissario —va dir ella. Brunetti va penjar i va fer un esforç per no tenir en compte a Vianello que no hagués estat capaç de fer una cosa que a la signorina Elettra li resultava tan fàcil.

Es va quedar una estona contemplant la paret abans de tornar-li a trucar. Quan la signorina li va agafar el telèfon, Brunetti va dir:

—Aprofitant que busca aquesta informació, li faria res comprovar també si hi ha cap llista de les seves despeses legals i els noms dels advocats a qui ha pagat diners aquests darrers anys? I qualsevol multa que hagi hagut de pagar alguna de les seves empreses. O danys per una causa legal. De fet, qualsevol cosa que el pugui relacionar amb advocats i tribunals.

—Es clar, signore —va dir ella, i Brunetti va donar gràcies al cel per haver-lo beneït amb aquell Mercuri modern que era capaç de transmetre missatges com si res entre ell i el que amb el pas dels anys havia acabat per considerar el «cibercel». A un home de la seva edat, amb els prejudicis d’un home educat a base de papers, la idea que la informació personal i privada de tothom fos accessible electrònicament a qualsevol que sabés trobar-la, el deixava completament desconcertat. Evidentment no tenia cap inconvenient per aprofitar-se de les habilitats d’espoli de la signorina Elettra, però això no impedia que veiés aquella activitat precisament en aquells termes: un espoli.

De sobte, Brunetti es va sentir aclaparat per una sensació gairebé d’esgotament. La calor, la solitud, la necessitat de donar allargues a Patta per poder fer el que creia que havia de fer, i les taques de sang al pati d’aquell palazzo, la sang d’un home bo, Fontana.

Va sortir de la questura sense acomiadar-se de ningú, va agafar el número u cap a San Silvestro i va anar a Antico Panificio per demanar una pizza de salsitxa picant, ruca, pebrot picant, ceba i carxofes, se la va endur a casa i es va asseure a la terrassa. Es va prendre dues cerveses tot llegint Tàcit, amb una visió desoladora de la política, l’únic que Brunetti podia tolerar en la seva situació present. Tot seguit es va ficar al llit i es va adormir profundament.

Quan va arribar a la questura l’endemà al matí, l’oficial de servei li va comunicar que l’ispettore Vianello hi volia parlar. A la sala d’oficials Vianello conversava amb Pucetti, però el jove oficial se’n va anar així que va veure entrar el commissario.

—Què passa? —va preguntar Brunetti quan va ser davant la taula de Vianello.

—He estat trucant als Fontana que he trobat a la llista de telèfons i un d’ells, Giorgio, m’ha dit que la víctima era el seu cosí. Li he preguntat si podíem anar a parlar amb ell i m’ha contestat que preferia venir ell personalment aquí.

—T’ha semblat que podia tenir res interessant per dir-nos?

Vianello va obrir les mans fent un gest d’incertesa.

—No ha dit res més, només que s’estimava més venir a parlar amb nosaltres.

—I tu què li has dit?

—Que series aquí a les nou.

—Perfecte —va dir Brunetti content d’haver arribat a temps—. Puja amb mi. —Abans Vianello no va tenir temps d’aixecar-se de la taula, va sonar el telèfon. Brunetti li va fer un gest amb el cap i l’inspector va despenjar dient el seu nom. Va escoltar un moment i tot seguit va dir:

—D’acord. Li faria res acompanyar-lo al despatx del commissario Brunetti, si us plau? —va penjar i va dir—: Ja és aquí.

Van pujar al despatx ràpidament. Brunetti va obrir les finestres, però no va servir de gran cosa; a l’habitació hi feia una xafogor horrible i pudor d’aire enrarit. Al cap d’uns minuts Zucchero va trucar al muntant de la porta i va dir:

—Hi ha algú que el vol veure, commissario: el signor Fontana. —Va saludar discretament i se’n va anar.

A Brunetti li havien descrit Araldo Fontana com un home menut i mediocre, un personatge secundari d’una novel·la ensopida; Brunetti havia tingut l’oportunitat de veure’l en persona el dia abans, però per covardia —i no hi havia una paraula més indicada per descriure la seva actitud— s’havia estimat més no demanar a Rizzardi que li ensenyés el cadàver.

El Fontana que va entrar al despatx de Brunetti semblava un home que havia intentat, sense gaire èxit, alliberar-se de les pàgines d’aquella mateixa novel·la. Era un home d’estatura mitjana, de constitució mitjana, els cabells ni massa clars ni massa foscos i tampoc gaire abundants. Es va quedar palplantat al marc de la porta, tot i que se’n va apartar ràpidament quan Zucchero la va tancar i va preguntar:

—El commissario Brunetti?

Brunetti es va apropar cap a ell per donar-li la mà.

—Giorgio Fontana —va dir l’home mentre li feia una encaixada ràpida amb una mà flàccida. Es va mirar Vianello, s’hi va apropar i també li va allargar la mà. Vianello va fer una encaixada amb ell i va dir:

—Hem parlat fa una estona. Sóc Vianello, l’ajudant del commissario.

Vianello li va assenyalar una cadira i va col·locar la seva al seu costat. L’inspector va esperar fins que l’home es va haver assegut abans de fer-ho ell. Brunetti va ocupar el seu lloc d’abans darrere la taula.

—Estic molt content que hagi vingut a parlar amb nosaltres, signor Fontana —va començar Brunetti—. Tot just acabem d’iniciar una recerca dels parents del seu cosí, i vostè és el primer amb qui hem aconseguit posar-nos en contacte. —Brunetti parlava com si volgués donar-li a entendre que la policia havia buscat i trobat els seus noms, tot i que la cosa no havia anat pas així. Amb un somriure afable d’agraïment, Brunetti va dir—: Venint vostè mateix ens ha estalviat un munt de temps.

Fontana va assentir unes quantes vegades i va moure els llavis amb un gest que volia semblar un somriure.

—Em temo que sóc l’únic que queda —va dir. En veure que se l’havien quedat mirant, va continuar—: El meu pare era l’únic germà d’Araldo, i jo sóc el seu únic fill. De manera que crec que han trobat tota la família que buscaven —i va donar el tema per tancat amb un petit somriure.

—Ja ho veig —va dir Brunetti—. Gràcies per aclarir-nos aquest punt. —Fontana va assentir i Brunetti va dir—: Li agrairíem qualsevol ajuda que pogués prestar-nos.

—Quina mena d’ajuda? —va preguntar Fontana, gairebé com si tingués por que l’haguessin fet venir per demanar-li diners.

—Doncs parlant-nos del seu cosí, de la seva vida, de la seva feina, dels seus amics. Qualsevol cosa que consideri que ens podria interessar.

Fontana va fer una altra vegada el seu somriure nerviós i anava mirant-los ara l’un ara l’altre, després va fixar els ulls en les sabates i sense aixecar la mirada va preguntar:

—Sortirà als diaris, tot això?

Brunetti i Vianello es van mirar ràpidament; Vianello va prémer els llavis fent una petita ganyota, com aquell que descobreix alguna cosa que podria ser interessant.

—Tot el que ens digui, signore —va dir Brunetti amb el seu to de veu més oficial, el que feia servir quan li convenia afirmar alguna cosa que sabia que no era del tot certa—, és estrictament confidencial.

No va semblar que Fontana es quedés gaire més tranquil, i Brunetti va començar a sospitar que l’home que tenien al davant era incapaç de relaxar-se o, si n’era capaç, no ho podia fer davant d’una altra persona.

Fontana es va aclarir la gola, però no va dir res.

—He parlat amb la seva tia, però en aquests moments tan dolorosos m’ha semblat de mal gust fer-li preguntes sobre el seu fill. —Sense fer cap mena d’esforç, Brunetti va convertir el que no havia estat capaç de fer en una realitat i va dir—: Aquesta tarda hem d’entrevistar alguns dels seus amics.

—Amics? —va preguntar Fontana, com si no acabés d’entendre el significat d’aquella paraula.

—Els seus companys de feina —va aclarir-li Brunetti.

—Oh —va dir Fontana i va apartar la mirada.

—Creu que col·legues seria una paraula més adient, signore? —va intervenir Vianello.

—Potser sí —va dir, finalment, Fontana.

Brunetti li va preguntar:

—Li havia parlat mai de la gent amb qui treballava? —En veure que Fontana no contestava la pregunta va afegir—: Em temo que no tinc ni idea de fins a quin punt es tenien confiança vostè i el seu cosí, signor Fontana.

—Força confiança —va deixar-li anar com a única resposta.

—I li havia parlat mai de la feina, signore? —va preguntar Brunetti.

—No, no gaire.

—Em permet que li pregunti —va començar Brunetti amb un somriure molt natural— de què li parlava, doncs?

—Oh, de coses, coses de família —es va limitar a respondre.

—De la seva família o de la del seu cosí? —va preguntar Vianello amb un to de veu molt suau.

—Érem de la mateixa família —va respondre Fontana amb aspresa.

Vianello es va inclinar una mica endavant i va dedicar un somriure a Fontana.

—És clar, és clar. Volia dir si parlaven de la seva branca de la família o de la d’ell.

—De totes dues.

Vianello va fer un esforç per mantenir aquell somriure al rostre i va preguntar:

—Li va parlar mai de la seva tia, de la mare del seu cosí? —va preguntar Brunetti, sorprès que poguessin passar gaire temps parlant d’una família tan petita.

—No gaire —va dir Fontana. La seva mirada anava de l’un a l’altre i sempre es fixava en la persona que li feia la pregunta, observant-lo atentament mentre responia, com si allò fos el que li havien ensenyat a fer quan era petit i aquella fos l’única manera de comportar-se que coneixia.

—Li va parlar mai de la seva vida? —va preguntar Brunetti, que continuava parlant amb una veu greu, ferma i càlida, com si estigués molt interessat en les seves respostes.

Fontana es va quedar mirant Brunetti una bona estona, com si volgués descobrir la trampa que li havien parat o que estaven a punt de parar-li.

—De vegades —va respondre al final.

Si seguien per aquell camí, va pensar Brunetti, encara hi serien quan arribessin les primeres nevades, i Fontana continuaria mirant ara l’un, ara l’altre.

—Es tenien molta confiança, vostès dos? —va preguntar-li al final.

—Confiança? —va repetir Fontana, com si ja hagués oblidat la pregunta que li acabaven de fer.

—Vull dir si es podria dir que eren amics —va aclarir-li Brunetti amb una paciència de Job—. Se sentien còmodes per parlar obertament l’un amb l’altre?

Al principi Fontana se’l va quedar mirant, com si no s’hagués plantejat mai la possibilitat que entre dos homes es pogués establir una relació així. Però al cap d’una estona de rumiar-hi va dir amb un fil de veu:

—Sí.

—Parlava amb vostè de la seva vida privada? —va preguntar-li Brunetti, imitant la veu del capellà que l’havia confessat per primera vegada, feia una pila d’anys. Li va semblar que Fontana es relaxava una mica i va continuar—: Signor Fontana, volem descobrir qui ha fet això. —Fontana va assentir unes quantes vegades i Brunetti li va repetir la pregunta—: Li parlava de la seva vida privada?

Fontana va mirar-se primer Brunetti i després Vianello, i després es va quedar observant-se els genolls.

—Sí —va dir amb un fil de veu gairebé inaudible.

—Es per això que ha vingut a parlar amb nosaltres, signor Fontana? —va preguntar Brunetti i va pensar que aquella era la primera pregunta que li hauria d’haver fet.

Sense aixecar la mirada, Fontana va respondre:

—Sí.

Brunetti no tenia ni idea de quina part de la vida de Fontana, personal o professional, podia haver precipitat el seu assassinat, però quan va tornar a parlar, no va permetre que la seva veu reflectís aquella incertesa.

—Molt bé. Crec que la clau de la seva mort és aquí.

Amb allò n’hi va haver prou perquè Fontana aixequés la vista dels genolls. Es va mirar Brunetti, que va quedar corprès per la tristesa que li va llegir als ulls. Fontana va assentir i va dir:

—Jo també ho crec.

—Podria parlar-nos d’ell, doncs, signore? —va demanar-li Brunetti.

—Era un bon home —va començar Fontana i Brunetti va quedar sorprès que utilitzés exactament les mateixes paraules que la signora Zinka—. El meu oncle era un bon home i va educar el seu fill en aquesta línia. —A Brunetti li va semblar una mica estrany que Fontana no esmentés en cap moment la mare del seu cosí, però no va dir res.

—De petits érem molt bons amics; una mica menys a mesura que ens vam anar fent grans, però suposo que és normal. —Tot i que era una afirmació, Brunetti va intuir que es tractava més aviat d’una pregunta, de manera que va assentir. Fontana va agafar aire i va continuar—: Però llavors jo em vaig casar i vaig tenir fills. I les coses van canviar. —Brunetti va somriure, però va evitar mirar Vianello—. Tenia menys temps per dedicar-li a Araldo.

—Continuaven veient-se?

—Oh, és clar. Era el padrí dels meus fills i s’ho prenia molt seriosament. —Fontana va fer una pausa i va contemplar per la finestra el terrat de la Casa di Cura, a l’altra banda del canal. Brunetti creia que el fet d’haver esmentat els seus fills feia que Fontana se sentís més fort; era evident que parlava amb més seguretat. Brunetti no va fer cap esforç per cridar-li l’atenció.

Van esperar i, al cap d’una estona, Fontana va dir:

—Era homosexual; l’Araldo, vull dir.

Brunetti va fer que sí amb el cap, com si volgués donar-li a entendre que ho entenien i que la policia ja n’estava al corrent.

Fontana va ficar-se la mà a la butxaca i en va treure un mocador. Es va eixugar la cara i el va tornar a guardar.

—M’ho va explicar fa quinze anys, potser més i tot.

—I li va sorprendre? —va preguntar Brunetti.

—Crec que no —va dir Fontana. Amb la mirada perduda va abaixar el cap i es va allisar una arruga dels pantalons, passant-hi els dits amunt i avall, tot i que amb aquell gest no n’hi havia prou per fer desaparèixer el grau d’humitat que hi havia al despatx i a la ciutat—. No, no em va sorprendre. En realitat, no —va afegir—. Feia anys que ho pensava. En realitat, a mi m’era del tot indiferent.

—I a la seva família, pensa que li era indiferent? —va preguntar Vianello—. Creu que els va sorprendre?

—Quan m’ho va explicar, el seu pare ja era mort.

—I la seva mare? —va preguntar l’inspector.

—No ho sé —va dir Fontana—. Es molt més llesta del que sembla. Es possible que ho sabés. O que ho sospités.

—Creu que li importava? —va preguntar Vianello.

Fontana va arronsar les espatlles i estava a punt de dir alguna cosa, va fer una pausa i tot seguit va respondre molt de pressa:

—Mentre no ho sabés ningú i Araldo continués pagant el lloguer, suposo que li era indiferent.

Brunetti el va interrompre.

—Es una manera poc habitual de parlar de la mare d’algú.

—Es una dona poc habitual —va respondre Fontana mirant-se’l de fit a fit.

Després d’això, es va fer un llarg silenci. Per interessant que pogués arribar a ser la discussió al voltant de la signora Fontana, Brunetti creia que no els serviria de gran cosa en la investigació. Ja era hora de tornar al tema de la mort de Fontana, de manera que li va preguntar:

—El seu cosí li va parlar mai de la seva vida privada?

—Vol dir de sexe? —va preguntar Fontana.

—Sí.

Fontana va centrar una altra vegada la seva atenció en l’arruga dels pantalons, però la humitat va tornar a guanyar el combat.

—Me’n parlava —va començar, però va fer una pausa per aclarir-se la gola unes quantes vegades—. Una vegada em va dir que m’envejava —va dir i va callar de sobte.

—Que li envejava què, signor Fontana? —va veure’s obligat a preguntar-li Brunetti.

—El fet que jo estimés la meva dona. —Després de dir això va apartar la mirada de Brunetti.

—I per què? —va preguntar Brunetti.

Un cop més Fontana es va aclarir la gola, va tossir una mica i sense mirar-lo va dir:

—Perquè, i això és exactament el que em va dir, ell no havia pogut fer mai l’amor amb algú que s’estimés de debò.





25


Brunetti va assentir un cop més per donar-li a entendre que ja coneixia aquella informació. Amb el seu to de veu més comprensiu va dir:

—Això li devia fer la vida molt i molt difícil.

Fontana va arronsar les espatlles tímidament i va dir:

—D’alguna manera sí, però tampoc no gaire.

—Em temo que no l’entenc —va dir Brunetti, tot i que pensant en la mare de Fontana, potser sí que ho entenia.

—D’aquesta manera aconseguia desvincular la seva vida emocional de la sexual. A mi, a la seva mare i al seu amic Renato ens estimava, però nosaltres ja érem… quina seria la manera més correcta d’expressar-ho? Quèiem fora de l’àmbit de la sexualitat. —Va fer una pausa com si reflexionés sobre el que acabava de dir, i tot seguit va continuar—: Bé, Renato no, suposo. Però crec que Araldo no tolerava la confusió en cap dels àmbits de la seva vida. De manera que separant aquestes dues coses, s’estalviava confusions. O això és el que ell es pensava. —Un cop més va arronsar les espatlles abans de continuar—: No sé com explicar-ho, però jo ho trobo molt lògic. Coneixent-lo a ell, vull dir. Com és. Com era.

—Fa un moment ha dit que creu que tot això podria estar relacionat amb la seva mort —va dir Brunetti—. Podria aclarir-nos en quin sentit ho deia?

Fontana es va posar les mans damunt la falda molt formalment i va dir adreçant-se a Brunetti:

—Mentre va poder mantenir les dues coses separades, no va tenir cap problema per tenir, si aquesta és l’expressió correcta, sexe amb desconeguts. Quan érem joves… aquesta mena de pràctiques estaven bé, suposo. Però amb el temps jo vaig començar a… bé, vaig canviar. Però Araldo no.

En veure que aquell últim silenci s’allargava massa, Brunetti va preguntar:

—Això l’hi va dir ell mateix?

Fontana va arronsar les espatlles i va inclinar una mica el cap a un costat.

—D’alguna manera.

—Disculpi —va dir Brunetti—. No sé si ho he acabat d’entendre. —Probablement ho havia entès, però s’estimava més sentir-ho directament de boca d’aquell home.

—M’explicava coses, responia preguntes, era com si em volgués fer alguna insinuació —va dir Fontana, i de sobte es va aixecar de la cadira, però només per fer unes passes i desenganxar-se els pantalons de sota les cuixes. Es va tornar a asseure i va dir—: Entenia perfectament què volia dir, tot i que no ho va expressar mai obertament.

—I li va explicar mai on ho feia, això? —va preguntar Brunetti.

—Aquí i allà. A casa d’altra gent.

—I a casa seva no ho feia mai?

Fontana va mirar-se Brunetti amb posat sever i va preguntar-li:

—Que no coneix la seva mare?

—És clar —va dir Brunetti. Va mirar el seu escriptori i després va tornar a mirar Fontana.

Llavors, com si volgués disculpar-se per la brusquedat d’aquell últim comentari, Fontana va afegir el següent:

—Una vegada els vaig anar a visitar i l’intèrfon estava espatllat, de manera que vaig haver de trucar a Araldo amb el meu telefonino i em va baixar a obrir personalment. Mentre travessàvem el pati, em va fer un gest amb els braços i tot seguit em va dir que aquell era el seu niu d’amor.

—I vostè què va dir? —va interrompre’l Vianello.

—Em va fer una mica de vergonya, de manera que vaig fer com si no l’hagués sentit. —Va trigar una estona a continuar—: No sabia què dir. De petits, érem amics íntims, i de sobte em va deixar anar una cosa així. No entenia res.

—Potser a ell també li feia vergonya —va suggerir Brunetti. I tot seguit, per anar més al gra, va afegir—: Va esmentar mai ningú o li va fer cap comentari que ens pugui ajudar a identificar algun dels seus… —Brunetti mirava de trobar la paraula més adient: amant li semblava fora de lloc, després de tot el que els havia estat explicant Fontana—. …algun dels seus acompanyants?

Fontana va fer que no amb el cap.

—No. Res de res. Araldo ho hauria trobat incorrecte. —Va esperar que els altres dos li preguntessin què era el que hauria trobat incorrecte, i en veure que ningú no deia res, va continuar—: No tenia cap problema per parlar de la seva pròpia vida, però mai va dir res d’altres persones: ni noms, ni edats. Res de res.

—Només que no podia estimar-los? —va preguntar Vianello amb tristesa.

Fontana va assentir i llavors va xiuxiuejar:

—O que no hauria de…

Un cop dit això, la resta de la informació que els va proporcionar Fontana era pura rutina: el seu cosí no li havia presentat mai ningú que no fos un amic de l’escola o un col·lega de la feina, com tampoc no li havia parlat amb especial afecte de ningú, amb l’única excepció de Renato Penzo, a qui sempre havia tingut per un bon amic. Solia anar de vacances amb la seva mare i una vegada fins i tot havia fet broma dient que això li donava més feina que anar a treballar.

Aquells últims mesos l’havia vist nerviós i capficat, i quan Giorgio l’hi havia comentat, el seu cosí només li havia dit que tenia problemes a casa i a la feina.

—He parlat amb molta gent —va dir Brunetti—, i el descriuen com un bon home. Vostè ha fet servir exactament les mateixes paraules. Em podria dir què vol dir, exactament, amb això?

Una expressió de desconcert absolut es va dibuixar al rostre de Fontana.

—Tothom ho sap, què vol dir això. —Va mirar cap a Vianello buscant una confirmació, però l’inspector no va dir res.

Al final, Brunetti li va aclarir què volia dir amb aquella pregunta.

—Hi ha molta gent que no el descriuria com una bona persona si sabessin que era homosexual.

—Però això és ridícul —va deixar-li anar Fontana—. Ja l’hi he dit: era un bon home. Durant aquest últim any va estar buscant roba per a aquella dona, la serventa, com es diu?

—Zinka? —va suggerir Brunetti.

—Això mateix. Va estar buscant roba per a la seva família de Romania i ell mateix els la va enviar. I em consta que el seu amic Penzo està fent tots els possibles per aconseguir-li el permesso di soggiomo. I amb la seva mare tenia una paciència de sant. Hauria fet qualsevol cosa per fer-la contenta. I era realment incapaç d’enganyar. De cap manera. —I tot seguit va recordar alguna cosa i va afegir—: Ah, me n’oblidava. Ara fa uns dos mesos em va explicar que s’estava plantejant la possibilitat de canviar de pis, però que no podia deixar de pensar en el disgust que s’enduria la seva mare.

—I li va dir per què?

Fontana va fer que no amb el cap.

—No ho vaig acabar d’entendre. Tenia alguna cosa a veure amb la feina i amb el fet que no li semblava bé continuar vivint en aquell palazzo. Però no em va explicar el perquè.

—Creu que s’hauria traslladat, si hagués tingut temps? —va preguntar Brunetti.

Fontana va tancar els ulls i va alçar les celles. Quan els va tornar a obrir, va topar amb la mirada de Brunetti i va dir:

—Si això significava donar un disgust a la seva mare… —i no va acabar la frase.

—Realment creu que aquest pis és tan important, per a ella? —va preguntar, incapaç de dissimular la seva sorpresa.

—Ha parlat amb la meva tia?

—Sí.

—Li ha vist les galtones vermelles i el pentinat tan elegant?

—Sí.

Fontana es va inclinar cap endavant tant de sobte que Vianello va haver d’apartar-se ràpidament.

—La meva tia és una harpia —va dir Fontana amb una violència que va deixar Brunetti i Vianello amb la boca oberta—. Si no obté el que vol, algú n’ha de pagar els plats trencats, i el que vol és aquell pis. Per damunt de qualsevol altra cosa a la vida.

Durant uns instants ningú d’aquella sala va saber trobar les paraules més adients, fins que Brunetti va dir:

—I creu que amb això n’hi hauria hagut prou per evitar que el seu cosí fes el que volia fer?

—No ho sé, però quan hi penso, crec que és per això que devia estar tan nerviós les últimes vegades que el vaig veure o que vaig parlar amb ell.

—El seu cosí li havia parlat mai d’una tal giudice Coltellini? —va preguntar Brunetti de sobte.

Fontana no va poder dissimular la seva sorpresa.

—Sí, sí que ho havia fet. Els últims anys, els últims dos anys, potser. El tenia encisat. Sempre era molt agradable amb ell, com si valorés molt la seva feina. —Fontana va fer una pausa i tot seguit va afegir—: De tant en tant a Araldo li agradava alguna dona, sobretot si treballava amb ell i tenia més poder o responsabilitat.

—I què passava, amb aquestes dones?

—Oh, doncs que tard o d’hora se n’acabava cansant. O feien alguna cosa que el disgustava i desapareixien a les profunditats del mar i les tractava com a qualsevol altra.

—Això és el que va passar amb la giudice Coletllini? —va preguntar Brunetti, conscient de fins a quin punt aquell home, i la relació que s’havia establert amb ells, havia canviat d’ençà que havia entrat al despatx. Qualsevol rastre de docilitat i de timidesa havia desaparegut del tot. Aquell aire d’incertesa que l’envoltava feia una estona havia desaparegut; ara Brunetti veia davant seu un home intel·ligent i sensible. Els seus nervis inicials es podien atribuir, doncs, a la por que desvetllava en la majoria de ciutadans qualsevol relació amb la policia.

Brunetti va tornar a agafar el fil de Fontana a mitja frase.

—… això va fer que les coses canviessin. Quan vaig veure que ja no me’n parlava —i me’n vaig adonar perquè durant un temps no em parlava d’altra cosa—, vaig preguntar-li per ella, i ell em va dir que s’havia equivocat. Res més. Es va negar a donar-me’n més detalls.

—Ha vist la seva tia d’ençà de la mort del seu cosí?

Fontana va fer que no amb el cap. Es va quedar una estona assegut en silenci, sense que cap dels dos li fes cap pregunta, i llavors va dir:

—El funeral és demà. Ens veurem allà. Després espero no haver de tornar-la a veure mai. Mai més. —Brunetti i Vianello van esperar—. Li va arruïnar la vida. Se n’hauria d’haver anat a viure amb Renato quan en va tenir l’oportunitat.

—I quan va ser, això? —va preguntar-li Brunetti.

Quan Fontana se’l va mirar, Brunetti es va adonar que tenia la mirada més trista que mai.

—No té cap importància, no troba? Ho hauria pogut fer, ho hauria hagut de fer, però no ho va fer, i ara és mort.

Fontana es va aixecar, va allargar la mà per sobre la taula per oferir-la a Brunetti i després a Vianello. No es va prendre la molèstia d’afegir res més; va anar cap a la porta i va marxar.





26


L’habitació encara restà un temps en silenci després de la marxa de Fontana, ni Brunetti ni Vianello van voler destorbar-lo. Al cap d’una estona, Brunetti es va aixecar per apropar-se a la finestra, però no hi passava ni un bri d’aire que s’endugués la xafogor d’aquell dia ni tampoc les paraules de Fontana.

—La meva família dormint amb edredó i jo demà hauré d’anar a un enterrament —va dir mirant per la finestra.

—Doncs ara que Nadia i els nens són fora, la veritat és que jo tampoc no tinc res millor a fer —va dir Vianello enyorat—. El més probable és que aviat comenci a parlar sol i tot. O a anar a menjar al McDonald’s.

—Probablement parlar sol sigui millor per a la teva salut —va dir Brunetti per fer broma. Llavors, parlant més seriosament, va afegir—: Ara parlo jo i tu m’escoltes, d’acord?

Vianello va plegar els braços damunt del pit i es va deixar lliscar a la cadira amb les cames creuades a l’altura dels turmells.

Brunetti es va asseure a l’ampit de la finestra amb les mans als costats i va començar:

—La mostra d’ADN del cos de Fontana que va agafar Rizzardi no ens servirà de res si no podem contrastar-lo amb el d’algú altre. Penzo i Fontana no eren amants, tot i que això tampoc no ens diu gran cosa. Es possible que la mare sabés que era gai, però pel que sembla estava més preocupada per conservar el pis. Fontana sentia una mena d’atracció per la giudice Coltellini, una passió que es va acabar per motius que desconeixem. A Fontana li agradava el sexe amb desconeguts. Algú del Tribunale diu que li agradaven les relacions perilloses. Es va discutir amb els seus dos veïns; no sabem per quin motiu. Algunes de les causes que instrueix la giudice Coltellini han patit ajornaments excessius. Fontana no volia parlar d’ella. Volia deixar el pis, però segurament li mancava valor per fer-ho. —Vianello va canviar de cama. Brunetti va tornar a la seva taula i es va asseure—. Es com un trencaclosques: tenim un munt de peces, però no tenim ni idea de com fer-les encaixar.

—Potser no és possible —va comentar Vianello.

—Què?

—Doncs que potser no encaixen. Potser va trobar algú al carrer i se’l va endur al pati. I les coses es van descontrolar.

Brunetti va recolzar el cap en una mà i va dir:

—Espero que aquesta deducció no sigui fruit del principi que el sexe entre gais és sempre perillós —va dir amb un to neutre, però amb tota la intenció del món.

—Guido —va dir Vianello una mica exasperat—, vols fer el favor d’escoltar-me un moment? Tenim un munt de fets insignificants i unes quantes deduccions, però també tenim algú a qui van esclafar el cap contra una estàtua de marbre tres vegades, i no és precisament el que sol passar a les bones persones, si no és pas que han comès una imprudència.

—O que tenen tractes amb un home que no és precisament bo i que és realment imprudent —va afegir Brunetti ràpidament.

—Crec que… —va començar Vianello, però els va interrompre Pucetti, que va entrar disparat per la porta amb tanta força que gairebé va topar amb la cadira de Vianello.

—L’Ospedale —va deixar-los anar gairebé sense alè, i tot seguit es va inclinar per agafar una mica d’aire—. Hem rebut una trucada —va dir i en aquell moment va sonar el telèfon de Brunetti.

—Commissario —va dir una veu que Brunetti no va reconèixer—, han trucat de l’Ospedale. Ha passat alguna cosa al laboratori.

—Què?

—Pel que sembla es tracta d’una situació amb hostatges, senyor.

—Una què? —va preguntar Brunetti pensant que potser la gent mirava massa la televisió.

—Pel que sembla hi ha algú que s’ha tancat al laboratori i ha proferit amenaces.

—Qui t’ha trucat? —va preguntar Brunetti.

—El portiere. Diu que hi ha gent que ha aconseguit fugir del laboratori. Un d’ells li ha trucat per avisar-lo.

—Què vol dir, que s’han escapat? —va preguntar Brunetti. Va cobrir l’auricular amb una mà i va dir a Vianello—: Baixa a buscar Foa. Vull una llanxa. —Vianello va fer que sí amb el cap i se’n va anar. Pucetti va sortir amb ell.

Brunetti va tornar a centrar la seva atenció en aquella trucada telefònica just a temps de sentir l’explicació.

—Segons el portiere, això és el que li ha explicat la persona que li ha trucat.

—I què més ha dit, la persona que li ha trucat?

—No ho sé, senyor. El portiere ha trucat al 113, però no li agafaven el telèfon, per això ens ha trucat a nosaltres. No ha dit res més.

—Truqui i digui-li que anem cap allà —va dir Brunetti i va penjar el telèfon.

Un cop a fora, mentre travessava la vorera per anar a pujar a la llanxa, es va adonar que s’havia deixat la jaqueta al despatx, i, per tant, també les ulleres de sol. La llum del matí el va deixar atordit i va saltar dins la llanxa mig cec. Vianello el va agafar del braç i el va acompanyar fins a la cabina per fugir de la llum. Tot i que van deixar les portes obertes i que Vianello es va ocupar d’obrir les finestres, la calor els va deixar cruixits.

Foa va fer mitja volta amb la llanxa i els va portar cap a Rio di Santa Marina. Va posar la sirena per avisar les barques que es poguessin trobar que una llanxa de la policia s’apropava en direcció contrària. Va alentir la marxa per agafar Rio dei Mendicanti i va aturar la llanxa al moll d’ambulàncies de l’Ospedale. Brunetti i Vianello van saltar a l’embarcador, Brunetti es va girar per demanar a Foa que els esperés allí i tots dos van córrer cap a l’Ospedale mirant de comportar-se com dos homes que tenen pressa per raons mèdiques. No devien haver trigat gaire més de cinc minuts a arribar.

Brunetti, que anava corrent al davant, va passar pel lateral del claustre i després va girar a l’esquerra per pujar les escales que duien fins al laboratori. La porta era a l’altre cap del passadís, i al davant hi havia cinc persones, tres amb la bata blanca de laboratori i dues amb l’uniforme blau dels guardes de seguretat. Brunetti va reconèixer Comei, un dels ajudants de Rizzardi.

—Què ha passat? —va preguntar-li Brunetti.

Els ulls blaus d’aquell jove destacaven, alarmats, en el seu rostre bronzejat. S’havien acabat les vacances.

Va trigar una estona a reconèixer Brunetti, però quan finalment ho va fer, gran part de la tensió acumulada li va desaparèixer del rostre.

—Ah, commissario. —Va agafar-se al braç de Brunetti com si s’estigués ofegant i només ell pogués salvar-lo.

—Què ha passat, Comei? —va preguntar Brunetti, amb l’esperança que en sentir la seva veu es calmaria una mica.

—Era aquí dins i de sobte ella ha començat a cridar i a llançar coses. Llavors ha tirat al terra tot el que tenia al damunt de la taula: hi havia vidres, productes químics i mostres de sang. Pertot arreu. —Comei es va mirar els peus, va agafar el braç a Brunetti i va dir—: Oddio, miri, miri el que ha fet.

Brunetti va seguir el dit de Comei i va veure una taca vermella al damunt dels esclops verds de plàstic del tècnic de laboratori.

—S’ha tornat boja —va dir Comei i un xisclet que va ressonar de sobte pel passadís procedent del laboratori l’hi va acabar de confirmar.

—Qui és? —va preguntar Brunetti.

—Elvira, la tècnica.

—Montini? —va preguntar Brunetti.

Comei va fer que sí amb el cap distret, com si el nom no tingués cap importància, i es va inclinar cap endavant. Amb molt de compte va agafar la tela dels pantalons a l’altura del genoll, va aixecar-ne la vora per deixar al descobert el turmell al capdamunt del peu nu. Quatre llargues franges de sang li cobrien l’arc del peu.

De sobte, el tècnic es va recolzar amb tot el seu pes contra Brunetti.

—Oddio, oddio —va xiuxiuejar i tot seguit es va apartar del commissario i es va quedar quiet, encara mirant la sang.

Brunetti estava a punt de dir alguna cosa quan Comei es va girar i va anar ràpidament cap a la part central de l’hospital.

Un altre soroll, aquesta vegada d’alguna cosa feixuga que queia al terra, va retrunyir pel passadís.

Una dona amb una jaqueta blanca es va apropar a Brunetti.

—Vostès són de la policia? —els va preguntar.

Brunetti va assentir.

—Ens pot explicar què ha passat?

Era una dona alta i prima amb aspecte de ser molt competent.

—Sóc la dottoressa Zeno —va dir sense prendre’s la molèstia d’oferir-los la mà—. Sóc la responsable del laboratori. —Brunetti va fer que sí amb el cap.

»Ara fa mitja hora, he preguntat a la signora Montini pels resultats d’una mostra de sang que va analitzar la setmana passada. Els resultats no coincidien amb les mateixes anàlisis que havien fet a l’hospital de Mestre fa tres dies, i el metge del pacient havia trucat per assegurar-se que les primeres anàlisis eren correctes, perquè li semblava que no tenia cap sentit que hi hagués tanta diferència entre les unes i les altres. —Va fer una pausa i Brunetti va assentir per donar-li a entendre que la seguia perfectament.

»He comprovat les llistes i he vist que les anàlisis les havia fet la signora Montini —va mirar primer Brunetti i després Vianello—. No és la primera vegada que passa una cosa així o que li he de demanar explicacions per la seva feina. —Brunetti va mirar de fer veure que ho entenia.

»He anat a parlar amb ella, però així que li he tret el tema… —de sobte va perdre part del control de la seva veu—. M’ha pres la llista amb els nous resultats, l’ha estripat i ha començat a tirar per terra tot el que tenia damunt de la taula: els flascons i un microscopi. Comei treballa al seu costat.

Brunetti va esperar un moment abans de preguntar:

—I llavors, dottoressa?

—Doncs m’ha fet fora a empentes i ha començat a xisclar. —Com si s’hagués sentit a si mateixa pronunciar aquells mots, va corregir ràpidament el que acabava de dir—: En realitat no m’ha empès, simplement m’ha agafat dels braços i m’ha fet fer mitja volta. Però no m’ha fet cap mal.

—I llavors què, signora?

—Doncs ha agafat un d’aquests cúters que fem servir per obrir les capses i ha començat a brandar-lo. Ens ha dit que sortíssim. Tots. Jo he mirat de parlar-hi, però ella ha aixecat el cúter.

—L’ha amenaçada, dottoressa?

—No, no —va dir ella amb un to de veu que reflectia el dolor que li produïa aquella situació—. Ha amenaçat de tallar-se les venes si no sortíem immediatament. —La doctora va respirar profundament un parell de vegades.

»Hem sortit tots. Jo he trucat a seguretat i algú ha anat a avisar el portiere. Llavors ens han fet saber que vostès ja venien cap aquí, de manera que ens hem quedat tots aquí fora. —Quan ja li semblava que havia acabat, la dona va afegir—: He trucat al dottor Rizzardi a casa seva. Ella sempre ha treballat molt a gust amb ell.

—Ja ve cap aquí?

—Sí.

Brunetti i Vianello es van mirar l’un a l’altre, van demanar a aquelles cinc persones que no es moguessin d’on eren i van empènyer la porta que donava al passadís. La porta es va tancar lentament darrere seu, deixant-los atrapats en la seva calor enganxosa. Del laboratori els arribava un lleu murmuri, com el brunzit d’una màquina engegada en alguna sala lluny d’allí.

—Esperem que arribi Rizzardi? —va dir Vianello.

Brunetti va assenyalar la porta del laboratori, un simple taulell blanc de fusta amb un únic ull de bou.

—Primer vull fer un cop d’ull a dins, per veure què està fent.

Van avançar pel passadís fent el mínim soroll possible, però a mesura que es van anar apropant a la porta del laboratori, el soroll es va fer tan intens, que era impossible que algú pogués sentir les seves passes. Brunetti es va acostar a poc a poc a la finestra, conscient que qualsevol moviment brusc podia delatar-lo. Ara una passa, ara una altra, fins que es va plantar davant de la finestra, amb una perspectiva perfecta de tota la sala.

Va veure els trastos de sempre: els habituals flascons en lleixes de fusta, els típics pots foscos de farmàcia contra la paret, balances i ordinadors a totes les taules, llibres i llibretes a l’esquerra dels ordinadors. A la taula que hi havia al mig de la sala no hi havia res de res. Al voltant i escampats per terra, com les restes d’un naufragi, hi havia una pantalla d’ordinador, trossos de vidre i papers, tot plegat enmig de petits bassals de color vermell.

Va sentir un soroll i en girar el cap va veure una dona amb una bata blanca de laboratori davant d’una d’aquelles piques tan fondes, d’esquena a ell. El soroll i el vapor venien de l’aigua calenta que abocava damunt d’alguna cosa que tenia a les mans. Va pensar en els seus fills, la Policia de l’Aigua, i en com haurien desaprovat aquell malbaratament d’aigua i de l’energia necessària per produir-la.

Es va apartar una mica i va deixar que Vianello prengués lloc. Tot i que el soroll de l’aigua no li permetia parlar amb el seu to de veu habitual, Vianello va xiuxiuejar:

—Per què es deu estar rentant les mans?

Com feien els nobles romans, va pensar Brunetti donant una empenta a Vianello per entrar a la sala. Sense aturar-se, va estirar l’auricular del telèfon que hi havia damunt d’una de les taules i en va arrencar el cable. Just en el moment que va ser darrere seu, la dona es va desmaiar damunt la pica i Brunetti va veure l’aigua vermella —rosada, de fet— que s’escolava per l’aigüera.

Brunetti va sostenir-la, la va estirar d’esquena al terra i amb el cable del telèfon li va fer un torniquet al braç dret. Vianello es va agenollar al seu costat i amb un altre tros de cable n’hi va fer un altre al braç esquerre.

La dona tenia el rostre blanc com la cera i els cabells a l’alçada de les espatlles, més blancs que castanys. No duia maquillatge, però tampoc no hauria pogut fer gran cosa per alleujar la pal·lidesa del rostre, aquells trets feixucs i la pell flàccida.

—Que facin venir algú —va dir Brunetti, i Vianello va sortir corrents. Es va mirar els canells d’aquella dona: els talls eren profunds, però més horitzontals que verticals, cosa que deixava una porta oberta a l’esperança. Els torniquets havien aturat l’hemorràgia, tot i que al terra també hi havia taques de sang.

La dona va obrir els ulls. Tenia molt poc pèl a les pestanyes i a les celles i els ulls d’un color castany clar.

—No ho volia fer —va dir ella. Amb el soroll que feia l’aigua que no parava de caure es feia difícil sentir-la.

Brunetti va assentir com per fer-li saber que l’entenia perfectament.

—Tots fem coses de les quals ens penedim, signora.

—Però ell m’ho va demanar —va dir ella i va tancar els ulls una bona estona, fins al punt que Brunetti va tenir por que no s’hagués mort. Però de sobte els va tornar a obrir i va dir—: I em feia por que… que em deixaria, si no ho feia.

—Ara no s’ha de preocupar per això, signora. Estigui tranquil·la. De seguida vindran a ajudar-la. —L’hospital era a prop: com podia ser que triguessin tant a arribar?

Va sentir passes i en alçar els ulls va veure Rizzardi. El doctor va córrer a agenollar-se a l’altre costat de la dona. Va deixar anar un sospir que era gairebé un gemec, quan la va veure allí terra.

—Elvira —va dir—. Què has fet? —Brunetti es va adonar que li parlava de tu. S’hi adreçava com ho faria un pare a un seu fill que hagués comès un error.

—Dottore —va dir ella obrint els ulls. Va somriure—. No volia portar problemes.

Rizzardi es va inclinar i va posar una mà damunt de la d’ella.

—Mai no has portat problemes, Elvira. Més aviat al contrari. L’únic motiu pel qual encara tinc fe en aquest laboratori és perquè hi treballes tu. —La dona va tornar a tancar els ulls i unes llàgrimes se li van escolar galtes avall—. No ploris, Elvira. No passarà res. Tot s’arreglarà.

—Em deixarà —va dir ella, amb els ulls tancats i les llàgrimes que li queien damunt de les orelles.

—No, quan sàpiga el que has fet et voldrà ajudar —va dir Rizzardi, i tot seguit es va mirar Brunetti com si volgués que li confirmés que estava dient el que calia.

—Ara ja no podrà fer servir els resultats del laboratori —va dir—. La gent no es creurà que els ajuda. —Va tancar els ulls un moment i els va tornar a obrir per mirar Rizzardi—. Però els ajuda, dottore. De debò que els ajuda. —Va somriure i per un instant el seu rostre es va transfigurar fins que va semblar gairebé bonica—. A mi em va ajudar.

Darrere seu van sentir un gran terrabastall. Brunetti es va girar i va veure tres assistents amb una llitera de rodes que s’havia quedat encallada a la porta. Van empènyer amb força fins que un d’ells va poder passar al davant per estirar-la. Els altres dos es van dirigir ràpidament cap a la dona que hi havia estirada al terra amb els dos homes agenollats al costat i els van obligar a apartar-se amb la força dels seus cossos.

Brunetti i Rizzardi es van aixecar. El soroll de l’aigua l’estava tornant boig i Brunetti va fer dues passes per apropar-se a la pica i tancar l’aixeta. Vianello, que havia entrat amb els assistents, es va quedar dret al costat de Rizzardi. L’altre assistent es va apropar empenyent la llitera. Va accionar una palanca per situar-la pràcticament a l’altura del terra. Es va reunir amb els seus col·legues i tots tres junts van aixecar la dona per col·locar-la al damunt. Accionant una altra palanca van alçar-la fins a l’altura de la cintura. El primer va agafar el tub d’una ampolla que hi havia penjada damunt de la llitera i va introduir-li l’agulla en una vena del braç.

Rizzardi va fer una passa endavant i va aguantar-li el canell amb els dits una estona, com si volgués prendre-li el pols o transmetre-li una mica de confiança.

—Portin-la a urgències —va dir.

Un dels assistents estava a punt de dir alguna cosa, però el primer, que semblava el responsable, va dir:

—Es metge.

Rizzardi va deixar-li anar el canell i de sobte ella va obrir els ulls per dir:

—M’acompanyarà, dottore?

Rizzardi va somriure, i Brunetti es va adonar que en els anys que feia que el coneixia l’havia vist somriure ben poques vegades.

—Es clar —va dir mentre els assistents es dirigien cap a la porta.





27


El primer que li va passar pel cap a Brunetti va ser la contessa. Ignorava fins a quin punt Gorini havia tret profit de les anàlisis del laboratori que la signorina Montini devia haver alterat, però sabia que ella ho havia fet perquè ell en tragués un benefici, perquè l’estimava i perquè no volia que l’abandonés. Si Gorini era capaç de fer una cosa així, Brunetti preferia mantenir-ne al marge la seva sogra.

—No puc permetre que la mare de Paola vagi a visitar-lo. —Vianello, que estava al corrent de la conversa de Brunetti amb la seva sogra, ho entenia perfectament. Brunetti va agafar el seu telefonino i va trucar al Palazzo Falier, on el van passar amb la seva sogra ràpidament.

—Ah, Guido, m’alegro de sentir la teva veu. Com estan Paola i els nens? —va preguntar, com si no parlés amb la seva filla com a mínim dos cops al dia.

—Bé, molt bé. Però et trucava per una altra cosa.

Després d’una pausa molt breu, la comtessa va dir:

—Ah, vols dir allò d’aquest tal Gorini?

—Sí. Has fet cap moviment, per posar-t’hi en contacte?

—Només de manera indirecta. Pel que sembla una amiga meva, Núria Santo, fa mesos que el visita i diu que no tindria cap inconvenient a presentar-me’l. Està convençuda que va salvar el seu marit.

—Oh, i com ho va fer? —va preguntar Brunetti, parlant amb el seu to més suau, com si sentís curiositat per saber-ho.

—Tenia alguna cosa a veure amb el colesterol. Em va explicar que tot plegat no tenia ni cap ni peus: Piero menja com un ocellet, no toca mai el formatge, no li agrada la carn, però el colesterol dolent… em sembla que hi ha un colesterol bo i un de dolent… —La contessa va fer una pausa i va afegir—: No trobes estrany que la naturalesa sigui tan maniquea? —Brunetti va fer com si no l’hagués sentit i va fer un esforç per ser pacient i escoltar; ella va continuar—: Sigui el que sigui el que miren, sembla que ho tenia pels núvols, i que el bo no ajudava a compensar la balança. Núria em va explicar que durant una de les consultes amb ell, Gorini li va recomanar que prengués una mena de te d’herbes —que costa un ull de la cara— que l’ajudaria a baixar els nivells de colesterol, i va funcionar, de manera que ara està convençuda que l’home és un sant i està fent proselitisme entre tots els nostres amics.

—Tens una cita amb ell? —va preguntar Brunetti amb un to pretesament col·loquial.

—Dimarts que ve —va dir ella rient—. Es un paio espavilat, no trobes? Fa esperar la gent una setmana abans de donar-los audiència.

—Donatella, preferiria que no hi anessis.

Previnguda potser pel canvi de to del seu gendre tant com per les seves paraules, la contessa va preguntar:

—Saps res que hauria d’explicar a Núria?

Com prevenir aquella altra dona sense espantar la presa?

—Potser podries suggerir-li que cancel·li la seva cita.

La contessa es va quedar una estona en silenci i tot seguit va preguntar:

—M’ho pots explicar?

—No pas ara. Però ho faré. —Es va adonar que parlava molt de pressa, com si tingués pressa per penjar.

—D’acord. Hi parlaré. Gràcies, Guido —va dir ella abans d’acomiadar-se’n.

Brunetti es va mirar Vianello i va preguntar:

—Tu no has sentit res, oi que no?

L’inspector va trigar una estona a entendre de què li parlava, però quan ho va fer, va respondre:

—No, res de res. He arribat massa tard.

—Diu que ho va fer perquè n’està enamorada —va dir-li Brunetti, aclaparat per la tristesa d’aquelles paraules.

—Que va fer què? —va preguntar Vianello impacient.

—Diu que ell —Gorini, no en tinc cap dubte— utilitzava els resultats del laboratori —crec que la cosa devia anar així— per convèncer la gent que era capaç de curar-los. Segons ella, si no podia utilitzar els resultats, aleshores la gent ja no creuria que els podia ajudar. I llavors la deixaria. —Brunetti va alçar una mà fent un gest d’incomprensió o de resignació—. De manera que ella els modificava. —Vianello no li havia sentit a dir a Rizzardi que no volia portar problemes a ningú, però Brunetti no sabia si suportaria repetir aquelles paraules.

Vianello va fer un cop d’ull al laboratori, als flascons de líquids de diferents colors de les lleixes de fusta, a les diverses màquines que probablement pesaven massa perquè la signora Montini les pogués tirar per terra per destruir-les, i als pots i les ampolles la utilitat de les quals només un professional era capaç d’entendre. Brunetti gairebé podia sentir com l’inspector anava posant cada cosa al seu lloc. Per ajudar-lo, Brunetti va dir:

—Només li calia convèncer una persona que l’havia curada perquè comencés a córrer la veu. —Va esperar una estona i tot seguit va afegir, donant un copet a la butxaca on havia desat el seu telefonino—: La meva sogra m’ha explicat que una amiga seva està convençuda que va salvar el seu marit amb un te d’herbes que elimina el colesterol.

—Quan la gent descobreix una persona que els pot ajudar, gairebé sembla una competició, no trobes? —va preguntar Vianello.

—El meu metge és millor que el teu —va dir Brunetti—. Només cal convèncer una persona que l’has curada i en un tres i no res tindràs tots els seus amics a la porta de la consulta, fins al punt que te’ls hauràs de treure del damunt a cops d’arpó.

—Però i les anàlisis? —va objectar Vianello—. Com podia estar segur que seria Montini qui les fes? —Abans Brunetti no va tenir temps de fer conjectures, van sentir un soroll a la porta. La dottoressa Zeno va entrar tímidament al laboratori.

—Podem tornar a entrar? —va preguntar.

—Sí, sí, és clar —va dir Brunetti apropant-se on era ella—. Voldria parlar un moment amb vostè.

Aviat van tenir una idea força clara de com s’ho havia fet la signora Montini. Al laboratori tothom treballava en equip, de manera que els treballadors podien escollir quines anàlisis volien fer: normalment, els primers d’arribar al laboratori al matí agafaven la primera mostra que havia arribat al laboratori o les que els venien més de gust, i els altres s’ocupaven de les que quedaven. Com que habitualment la signorina Montini era la primera d’arribar a la feina, també era la primera d’escollir.

La dottoressa Zeno va entendre de seguida què els passava pel cap als dos policies, i els va dir que podia descobrir molt fàcilment quines de les anàlisis que havia fet la signora Montini donaven resultats molt negatius que havien millorat en poc temps.

En qüestió de minuts, la dottoressa va trobar els resultats a l’ordinador, i quan els va imprimir perquè Brunetti pogués consultar-los, els va trobar sorprenents: entre les mostres que havia analitzat la signora Montini durant els darrers dos anys, n’hi havia més de trenta —totes de més de seixanta anys— amb uns nivells de colesterol que s’havien disparat de sobte i que més tard, al cap d’un període aproximat d’un mes, havien començat a baixar una altra vegada fins a arribar a nivells més normals. Aquell mateix patró es reproduïa en nombrosos pacients amb un possible diagnòstic de diabetis tipus dos, amb els nivells de glucosa que pujaven sobtadament i que tornaven a la normalitat passats un parell de mesos.

—Quin malparit més espavilat —se li va escapar a Vianello quan va veure que les peces anaven encaixant. Tot seguit i anant més per feina, va preguntar—: Com és possible que no se n’adonés ningú?

La signora Zeno va prémer unes quantes tecles i a la pantalla va aparèixer el número 73.461.

—Què és això? —va preguntar Vianello.

—Es el número d’anàlisis que vam fer el mes passat —va respondre ella sense alterar-se—. I corresponen només als pacients dels hospitals de la ciutat, caldria afegir-hi també les mostres pròpies que ens envien els metges. —Va somriure i va preguntar a l’inspector—: Vol veure aquest número, també?

Vianello va aixecar les dues mans com un home a qui estan a punt de disparar.

—Vostè guanya, dottoressa. No en tenia ni idea.

Condescendent després d’aquella victòria, la signora Zeno va dir:

—La majoria no en té ni idea, ni tan sols la gent que treballa a l’hospital.

Brunetti va sentir un soroll i es va adonar que dos tècnics miraven cap a la porta. Es va girar i va veure Rizzardi. Brunetti no tenia ni idea de com havia anat la cosa, però aquell patòleg que sempre anava tan elegant tenia un aspecte deixat i anava amb la roba tota arrugada, gairebé com si hagués dormit vestit. Va fer unes quantes passes per l’habitació i va aixecar la mà dreta dibuixant un semicercle que va acabar amb la mà de cap per avall i els dits estirats, com si assenyalés alguna cosa vaga, el no-res.

—Li han embenat els canells i li han fet una transfusió, però llavors han cridat la infermera a una altra habitació —va començar, mirant Brunetti. Es va treure el mocador per eixugar-se la cara, el front i les mans abans de tornar-se’l a ficar a la butxaca—. Així que la infermera ha marxat s’ha tret les benes i s’ha arrencat el gota a gota. —Rizzardi va fer que no amb el cap.

A Brunetti li va venir al cap la imatge de Cató, el pensador més noble dels republicans. Quan la vida se li va fer insuportable, es va obrir l’estómac i, quan els seus amics van córrer a ajudar-lo, ell es va arrencar les vísceres perquè preferia la mort a una vida de deshonor.

—Me’n torno a casa —va dir Rizzardi—. Jo no ho puc fer. —I se’n va anar.

La dottoressa Zeno se’n va anar per parlar amb els tècnics.

—Què és el que no pot fer? —va preguntar Vianello.

—L’autòpsia, suposo —va dir Brunetti desitjant que Vianello no hagués fet la pregunta. Vianello es va quedar clavat al terra—. Això vol dir que el cas està… —Brunetti va començar, però no va ser capaç de fer servir la paraula mort— …tancat —va dir. Sense el testimoniatge de la signorina Montini (tot i que en cap moment havien tingut cap garantia que la dona volgués testificar) es quedaven sense proves contra Gorini. Les persones cometen errors, als hospitals se’n cometen cada dia, i com a resultat la gent pateix i mor.

—No podem saber si eren només les anàlisis de colesterol, les que canviava.

—Creus que va posar en perill els pacients?

No, Brunetti creia que no, però això no era cap gran consol per a la gent les anàlisis dels quals havia manipulat.

—Hauran de tornar a fer totes les proves que va fer ella —va dir Brunetti i va pensar que aquella era una ordre que només podia donar Patta, o potser el director de l’hospital. Pel que fa a emprendre qualsevol acció contra Gorini, era del tot impossible. Amb la mort de la signorina Montini desapareixia qualsevol risc per a ell i era poc probable que la signorina tingués un registre escrit de tot el que feia. I en tot cas no tindria mai un document com aquest al pis que compartia amb Gorini, i tampoc a la feina, el lloc on estava traint el seu honor.

—L’únic que podem fer és trucar a la policia d’Aversa i Nàpols —va dir Brunetti resignat—, i dir-los que el tenim aquí.





28


Tal com ja s’havia imaginat i temut Brunetti, va ser del tot impossible convèncer el vicequestore Patta que calia repetir les anàlisis clíniques que havia fet la signorina Montini. El seu superior havia desestimat la idea d’investigar el signor Gorini o els tractes que tenia amb els seus clients. Una font fiable havia informat Patta que aquell home havia estat una gran ajuda a l’hora de curar la dona d’un regidor de l’ajuntament, de manera que la idea de buscar-li les pessigolles, i a més sense cap prova tangible, era del tot inassumible.

Quan Brunetti es va negar a deixar córrer la idea de tornar a fer les anàlisis clíniques, Patta li va preguntar:

—Vostè té idea dels diners que perd cada any la ULSS? —En veure que Brunetti no responia, Patta va dir—: I vostè encara vol afegir-hi més despeses perquè té una teoria ridícula segons la qual un curandero ha obligat aquesta dona a falsificar uns informes mèdics?

—Un curandero amb un llarg expedient criminal, dottore —va afegir Brunetti.

—Un llarg registre d’acusacions criminals —va corregir-lo Patta—. No crec que precisament a vostè li hagi de recordar que no és exactament el mateix. —Patta es va permetre de dedicar-li un discret somriure, com si fes broma amb un vell amic que mai no hagués entès la diferència entre una cosa i l’altra.

Però Brunetti no estava disposat a baixar del burro.

—Si aquesta dona manipulava els resultats, vicequestore, aleshores cal repetir les anàlisis.

Patta va somriure una altra vegada, però amb un to de veu que no era gens de broma va dir:

—Tenint en compte que no hi ha cap prova que aquesta dona hagués estat involucrada en activitats criminals, malgrat les seves sospites, commissario, crec que seria una irresponsabilitat per part nostra escampar una alarma innecessària entre els pacients les mostres dels quals va analitzar. —Va fer una pausa per rumiar un moment i tot seguit va afegir—: O per afeblir la confiança de l’opinió pública en les institucions governamentals.

Com li passava tot sovint quan tenia tractes amb Patta, Brunetti va haver de reconèixer que el seu superior tenia una gran habilitat a l’hora de convertir els seus pitjors defectes —en aquest cas una ambició cega i una negativa total a fer res que no li signifiqués un benefici directe— en un comportament aparentment irreprotxable.

Sense prendre’s la molèstia de donar explicacions o de justificar el canvi de tema, Brunetti va dir:

—Demà tinc intenció d’anar a l’enterrament de Fontana, senyor.

Patta no va poder resistir la temptació i va preguntar:

—Que potser té l’esperança de trobar-hi l’assassí? —va somriure, com si volgués convidar Brunetti d’afegir-se a la broma.

—No, senyor —va dir Brunetti sense alterar-se—. Tinc l’esperança que la seva mort no es converteixi en un accident sense importància. —Encara va tenir el sentit comú i prou instint de supervivència per no afegir un «també» a la frase. Es va aixecar, va dir una paraula amable al vicequestore, i va pujar al despatx per fer dues trucades decebedores als seus col·legues d’Aversa i Nàpols; tot seguit se’n va tornar a casa i es va passar la resta del dia i el capvespre llegint Les meditacions de Marc Aureli, un plaer que feia uns quants anys que no es regalava.

El funeral va tenir lloc a l’església de la Madonna dell’Orto, la parròquia on havia nascut la mare de Fontana i que havia estat sempre el centre espiritual de la seva vida. Brunetti i Vianello van arribar deu minuts abans de començar la missa i es van asseure a la dotzena fila. Vianello duia un vestit de color blau fosc i Brunetti un de lli de color gris fosc. La jaqueta no li va fer nosa, perquè després de la visita a la casa on havia conegut Lucia i Zinka, aquell era el primer lloc on feia una mica de fresca.

La calor que feia aquell dia havia espantat els morbosos que solien assistir als enterraments, de manera que tot just hi devia haver una cinquantena de persones, assegudes aquí i allà, tristament lluny de les primeres files. Un cop va haver fet un recompte aproximat de les persones que havien assistit a la cerimònia fúnebre, Brunetti va calcular que amb prou feines hi havia una persona per cada any de vida de Fontana.

Brunetti i Vianello eren massa enrere per veure qui hi havia assegut a les primeres files, reservades a la família i als amics pròxims, però ben aviat sortirien de l’església darrere el taüt i els podrien veure.

La música va començar a sonar: un depriment tema per a orgue que hauria quedat de primera a l’ascensor d’una barriada molt respectable, tot i que no necessàriament de gent rica. Per damunt de la música d’orgue van sentir un soroll darrere seu i Brunetti i Vianello es van girar.

Un taüt cobert de flors avançava pel passadís en una mena de fèretre amb rodes que empenyien quatre homes vestits de negre, aparentment aliens a qualsevol càrrega emocional que pogués tenir aquella escena. Brunetti es va preguntar si la mare no hauria preferit contractar homes muts, si hagués estat possible. Un cop el fèretre es va aturar davant de l’altar, tothom es va asseure i va començar la missa. Brunetti va escoltar atentament durant uns minuts, però la cerimònia li va semblar més ensopida encara que quan era petit i va haver d’anar a l’enterrament dels seus avis i les seves ties i oncles. El sacerdot parlava en italià: trobava a faltar el sortilegi màgic del llatí. Conscient de sobte del silenci que regnava al seu voltant, es va preguntar si les campanades a morts, que tants membres de la seva família —la mare l’últim d’ells— havien acompanyat al seu descans etern, tampoc no tindrien lloc en aquella cerimònia tan moderna —i banal.

A mesura que s’aixecava i s’asseia, s’agenollava per tornar-se a alçar altra vegada, commocionat per la marea de records, Brunetti va reflexionar sobre aquella mort tan estranya. La signorina Elettra havia «accedit», utilitzant les seves pròpies paraules, als arxius del Tribunale i havia aconseguit fer un resum de l’historial legal del signor Puntera. Tant el cas dels magatzems en disputa com el de l’accident laboral havien estat assignats a la giudice Coltellini, i en ambdós casos s’havien produït endarreriments importants a causa de l’absència o la desaparició temporal d’expedients i de documents relacionats amb la causa. Així mateix, altres casos assignats a la giudice Coltellini havien tingut ajornaments semblants. En tots aquells casos, segons es podia deduir de la recerca que havia fet la signorina Elettra, una de les dues parts havia sortit clarament beneficiada d’aquells endarreriments. La giudice, però, era propietària de la casa on vivia, que havia comprat feia tres anys, tot i que el venedor no era el signor Puntera.

El banc del qual el signor Fulgoni era director, pel que sembla, havia concedit un préstec al signor Puntera amb uns interessos molt baixos, i el signor Marsano constava com a advocat d’una empresa que havia representat un client que havia fet sense èxit una demanda contra el signor Puntera. A la declaració de renda del signor Puntera constava la llista dels lloguers que rebia per cadascun dels seus pisos, també el que ocupaven els Fontana: quatre-cents cinquanta euros al mes o un vint per cent del lloguer a preu de mercat.

El sacerdot va fer la volta al fèretre, espargint-lo amb aigua beneïda. Brunetti va comprovar la perfecció amb la qual els rituals de la Roma precristiana —els sacerdots xiuxiuejant sortilegis per fer fugir els mals esperits, escodrinyant el futur a les entranyes d’animals sacrificats— es barrejaven amb els de la nova Itàlia —els mals esperits vençuts a còpia de tisanes màgiques, el futur revelat en girar una carta. Van passant els segles i no aprenem res de res.

Puntera també s’havia adaptat als nous temps: res del que havia fet era extraordinari en aquells temps moderns, i era molt difícil que mai poguessin arribar a demostrar res contra la giudice Coltellini pel tracte de favor que li havia dispensat. Amb un cinisme amarg, Brunetti va haver d’admetre que res del que hagués pogut explicar Fontana no els hauria posat en perill. Puntera i Coltellini potser haurien passat una mica de vergonya, però si això fos un obstacle per obtenir un ascens, no hi hauria ni Govern ni Església.

El retruny de l’orgue que marcava el final de la cerimònia va posar fi a les reflexions de Brunetti. Vianello i ell es van aixecar i es van girar cap al passadís.

Els quatre homes que empenyien el fèretre avançaven lentament cap a la porta de l’església; al darrere i en primer lloc seguia el taüt la signora Fontana, amb el cap cobert amb un vel negre que es confonia amb el vestit negre de màniga llarga. Al seu costat un home que Brunetti no va reconèixer l’acompanyava agafant-la del braç. Dues passes darrere seu avançava el nebot, que va saludar amb el cap Brunetti en passar pel davant. Brunetti va reconèixer algunes cares, gent que treballava al Tribunale; el va sorprendre veure-hi la giudice Coltellini. La gent que anava desfilant mirava cap endavant o al terra.

Una parella jove van passar agafats de bracet, i molt a prop darrere seu la signora Zinka, corpulenta i acalorada, embotida en un vestit que li anava massa llarg i massa estret. Tenia el rostre humit i inflat, i no precisament per la calor, va pensar Brunetti. A un braç de distància la seguia Penzo, amb aire de ser en algun altre lloc, o de desitjar-ho.

En veure la parella que venia darrere Penzo, Brunetti es va adonar que s’havia equivocat de pensar que la calor havia desanimat els personatges que solien freqüentar els enterraments. El maresciallo Derutti i la seva dona eren molt coneguts a la ciutat, sempre presents a tots els enterraments, en els quals insistia a posar-se l’uniforme dels carabinieri, un cos que havia abandonat feia més de dues dècades. En veure passar el maresciallo, Brunetti va decidir que ja en tenia prou i va sortir al passadís amb Vianello darrere seu.

La solemnitat que imposava aquella situació feia que avancessin molt a poc a poc i van trigar una bona estona a arribar a la porta de l’església. Des de l’interior Brunetti va veure com arrossegaven el fèretre per descarregar-lo en una barca que hi havia amarrada a la riva. Ell i Vianello van sortir a l’exterior; el terra de marbre reflectia la llum del sol contra els ulls de Brunetti, que per un instant va quedar completament encegat. Es va girar de cara a l’església i, protegint-se amb la seva pròpia ombra, va regirar les butxaques per buscar les ulleres de sol. Les va trobar a la butxaca de la dreta, però les tenia enganxades amb el mocador; les va estirar, però no aconseguia treure-les. Va obrir els ulls una mica per veure què passava, però abans no va tenir temps de mirar cap avall, va veure la signora Fulgoni que sortia de l’església sota un sol enlluernador, agafada de bracet d’una altra dona, més alta que ella, tot i que força més prima. Totes dues duien vestits jaqueta d’espatlles amples i es van aturar al mateix temps per posar-se les ulleres de sol.

Brunetti va fer una altra estrebada i va aconseguir treure’s les ulleres de la butxaca. Se les va posar i en tornar a mirar la signora Fulgoni el va sorprendre que la persona que anava agafada de bracet amb ella era un home que duia les mateixes ulleres de sol que ella, un home alt i prim com ella, i amb el mateix aire femení, amb els cabells curts molt ben tallats. Tots dos junts van baixar els graons de l’església i van seguir la comitiva fins a l’aigua.

—I finalment li va caure la bena dels ulls —va xiuxiuejar Brunetti mentre es preguntava per què sempre tenia aquesta necessitat de fer-se l’espavilat.

—Què? —va preguntar Vianello girant-se cap a Brunetti.

—Patta feia broma dient que l’assassí sempre assisteix al funeral —va respondre Brunetti.

Sense acabar-ho d’entendre, Vianello, amb els ulls protegits darrere les ulleres, va mirar l’esplanada que s’estenia davant de l’església, la gent apilonada al voltant de la barca que s’havia d’endur el taüt de Fontana a San Michele. Va veure el mateix que havia vist Brunetti: la mare del difunt que s’enfilava a la mateixa barca que s’havia d’endur el seu fill molt lluny d’ella, el perfil rígid de Penzo al costat del cilindre rodanxó i baixet de Zinka, el maresciallo, amb el braç alçat per saludar, i dues persones altes que s’estaven a la seva esquerra.

En veure la perplexitat al rostre de l’inspector, Brunetti es va limitar a dir:

—Espera que aquests dos facin mitja volta.

Brunetti i Vianello van esperar, conscients de sobte del sol i la calor. L’home que havia acompanyat la signora Fontana la va ajudar a pujar a la barca i tot seguit va pujar ell també a coberta i es va ficar a la cabina. Des de l’embarcador algú va treure l’amarra i la barca es va començar a allunyar lentament de la riva. Les persones que hi havia a l’embarcador es van quedar quietes mentre la remor del motor s’allunyava fins a apagar-se del tot, deixant el silenci darrere seu. Aleshores, com si tots obeïssin alhora una mateixa ordre, la gent que hi havia davant de l’església van girar a dreta o esquerra per allunyar-se d’aquell lloc de dolor.

Brunetti es va adonar que Penzo i la signorina Zinka se n’anaven en direccions contràries. La serventa va anar a reunir-se amb la jove parella. Van girar per agafar Misericordia i Zinka va córrer a atrapar-los.

La signora Fulgoni semblava que no perdia de vista l’altra parella, perquè es va quedar quieta, aferrada al braç de la persona que l’acompanyava, fins que els altres es van haver enfilat al pont i van desaparèixer per una calle a l’altre costat. Va alçar el cap per dir alguna cosa al seu acompanyant. Es van girar i van començar a caminar en la mateixa direcció que els altres dos; l’acompanyant de la signora Fulgoni va passar més a prop d’ells dos, de manera que el van poder veure de perfil.

Era un home que caminava al costat de la signora Fulgoni. Allò no tenia res d’estrany. Ella li va dir alguna cosa i ell es va aturar i es va girar per parlar amb ella. Van intercanviar unes paraules, aparentment no gaire agradables, i de sobte l’home va apartar el braç i li va aixecar la mà, com si se la volgués treure de sobre. Va ser la manera de moure el canell, amb aquell angle tan brusc, amb els dits apuntant a la vorera, el que va veure Vianello? Va ser el gir sobtat del cap, un moviment inconscient, una mena de paròdia violenta de la ràbia?

—«El meu marit és director d’un banc» —va dir Vianello.

El sol els queia al damunt amb intensitat des del seu punt àlgid, clavant-los a la vorera, i un cop més van ser conscients del seu pes. Brunetti va mirar el rellotge just quan les campanes d’una altra església retrunyien a través dels carrers i per damunt de la ciutat. Sorprès, Brunetti va mirar el campanar de Madonna dell’Orto i va veure les campanes que penjaven immòbils.

—Les campanes no sonen —va dir meravellat.





29


Tal com Brunetti ja s’imaginava i temia, Patta es va negar a permetre que interroguessin el signor i la signora Fulgoni —per separat— sobre els seus moviments la nit de la mort de Fontana. També va recordar-li que no hi havia cap procediment legal per obligar una persona a enviar una mostra d’ADN per «descartar possibilitats». Ni per això ni per cap altra raó.

Brunetti encara feia una ganyota cada vegada que recordava la resposta de Patta quan li havia explicat les seves raons per voler interrogar els Fulgoni.

—Pretén que jo posi en perill la meva posició perquè vostè creu que és possible que el signor Fulgoni sigui gai? —Tot i que el vicequestore no era especialment amic dels homosexuals, la força de la ràbia amb què ho va dir el va fer aixecar de la cadira i inclinar-se damunt la taula—. Aquest home és director d’un banc. Té idea dels maldecaps que podria portar-me tot això?

Així és com funcionava el cervell de Patta. El mecanisme que controlava les campanes de Madonna dell’Orto no era pas menys estrany, perquè havia deixat de funcionar feia dues setmanes. El parocco, quan Brunetti havia anat a parlar amb ell, li havia explicat que durant aquelles vacances tan llargues era del tot impossible trobar algú que vingués a arreglar-les, de manera que ni tocaven les hores ni anunciaven la mort de ningú.

Encuriosit pels motius pels quals un dels Fulgoni podia tenir interès a mentir, Brunetti va començar a preguntar-se per l’altre. Els bancs deuen ser una mica com qualsevol altre negoci, va pensar, la diferència és que en lloc de llapis o forques treballen amb diners. Aquella similitud implicava que els empleats devien explicar xafarderies i que la reputació de la gent que manava devia estar tenyida —i possiblement es devia del tot— precisament per aquelles xafarderies. A la questura era de domini públic que la signorina Elettra —per motius que no havia arribat a explicar mai i que ningú no es podia imaginar— havia deixat la feina a la Banca d’Itàlia per anar a treballar a la questura, de manera que Brunetti li va demanar que preguntés als seus amics que encara treballaven en aquest sector que li expliquessin quins rumors corrien sobre el director Lucio Fulgoni.

La signorina Elettra va pujar al seu despatx la mateixa tarda que li va fer aquella sol·licitud. Ell la va convidar a seure.

—Entenc que ha descobert alguna cosa, signorina?

—Em temo que res de gaire concret —va dir ella seient davant seu.

—Què vol dir, això? —va preguntar.

—Que la gent fa comentaris sobre ell.

No la va interrompre per preguntar-li quina mena de comentaris feien: tot i que l’home era el director d’un banc, el més probable era que les xafarderies estiguessin relacionades amb la seva vida sexual.

—Les especulacions que corren —si més no això és el que m’han explicat dues persones— tenen a veure amb les seves preferències sexuals. —Abans Brunetti no va tenir temps de fer cap comentari, la signorina va afegir—: Totes dues m’han explicat que havien sentit a dir que era gai, però sembla que ningú no en té cap prova. —Va arronsar les espatlles com si volgués donar a entendre que aquella era una situació força habitual.

—Aleshores, per què expliquen xafarderies? —va preguntar Brunetti.

—Això és inevitable —va respondre ella de seguida—. Només cal que algú es comporti d’una manera determinada, que faci un comentari concret, i algú començarà a parlar-ne. I un cop ha començat, la cosa sempre empitjora. —Se’l va quedar mirant i va arronsar-se d’espatlles discretament—. Utilitzen com a prova el fet que no ha tingut fills.

Brunetti va tancar els ulls un moment i va preguntar:

—Sabem si ha tingut relacions amb algú del banc?

—No. Mai, o si més no els meus amics no n’han sentit explicar res. —Es va quedar un instant rumiant i tot seguit va afegir—: Si hagués passat alguna cosa ho sabria tothom, no es pot imaginar fins a quin punt són conservadors, els banquers.

Brunetti va alçar les mans i es va prémer els llavis amb els dits.

—I la dona? —va preguntar.

—Rica, amb moltes ambicions socials, i no desperta gaires simpaties. —Brunetti va decidir estalviar-se de dir que aquell comentari es podia fer extensible perfectament a les dones de molts dels homes amb qui tenia tractes habitualment—. Quan sents el que n’explica la gent, arribes a la conclusió que si bé és possible que les dues primeres coses no siguin veritat, la tercera ho és i molt.

—La coneix? —va preguntar ell.

Ella va fer que no amb el cap i va dir:

—Però vostè sí.

—Sí —va respondre Brunetti—. Entenc que a la gent li pugui caure malament. —La signorina Elettra va assentir i no es va prendre la molèstia de demanar-li més explicacions.

»Potser ha demanat informació a les persones menys indicades —va dir al final Brunetti, cedint a la temptació que el burxava d’ençà que havia mantingut la seva conversa amb Patta.

—Potser hauríem de preguntar-ho a nois de lloguer, en lloc de banquers?

—No. El que hauríem de fer és demanar-ho directament. —En haver fet aquell últim comentari, Brunetti es va adonar que la seva ànima estava farta de tantes xafarderies, cansada d’escoltar d’amagat i de tenir tractes amb informadors. Demana’ls-ho directament i s’ha acabat.

Brunetti, com si volgués fer penitència pel fet de desobeir l’advertència directa de Patta prohibint-li d’investigar els Fulgoni, va tornar a peu a casa i es va sotmetre al flagell del sol. En passar per davant de la paret amb el relleu del moro amb el camell, Brunetti va sentir la temptació de consultar-li com s’ho havia de fer per ocupar-se dels Fulgoni, però feia segles que l’únic que el moro desitjava era endur-se la seva bèstia carregada lluny de la paret d’aquell palazzo per tornar a casa seva a Orient, de manera que Brunetti es va resistir a la temptació.

Es va presentar a la signora Fulgoni, que li va obrir la porta del pati sense protestar i sense fer-li preguntes. Abans d’enfilar les escales, Brunetti va fer mitja volta al pati; el perfil de Fontana dibuixat a terra amb guix havia desaparegut, deixant darrere seu un petit rastre gris que es perdia pels foradets de la claveguera que hi havia al mig del pati. La cinta que delimitava l’escena del crim també havia desaparegut, però a les portes dels trasters encara hi havia els cadenats posats.

Com havia fet la darrera vegada, la signora Fulgoni l’esperava a la porta del seu pis, i en aquesta ocasió tampoc no va fer cap gest per encaixar la mà que li oferia Brunetti. En veure-la amb els cabells perfectament pentinats, amb un aspecte de cariàtide amb els llavis pintats de rosa, Brunetti es va preguntar si no devia haver trobat la manera de tancar-se en un espai hermètic durant dies i dies. La va seguir pel passadís fins a aquella mateixa sala, que li va fer la mateixa impressió de ser més una exposició que no pas un lloc per viure.

—Signora —va començar ell així que van estar asseguts l’un davant de l’altra—. Li voldria fer unes quantes preguntes més sobre la nit de la mort del signor Fontana. Em temo que encara no hem acabat d’entendre tot el que ens va explicar. —Va acabar sense molestar-se a somriure.

La signora Fulgoni es va quedar sorpresa i semblava gairebé ofesa. Com era possible que un simple policia no hagués entès el que havia dit ella? I com podia ser que algú, indiferentment del càrrec que ocupava, gosés posar en dubte la precisió de les seves explicacions? Però no estava disposada a respondre: esperaria que fos ell qui parlés.

—Ens va explicar que quan vostè i el seu marit van agafar la Strada Nuova, mentre passejaven per fugir de la calor que feia aquella nit, van sentir les campanes de Madonna dell’Orto que tocaven les dotze. Està segura que era mitjanit, signora, i no mitja hora abans o potser mitja hora més tard? —El somriure de Brunetti era encara més insípid que la pregunta.

Com la mestressa d’una datxa es miraria un serf que hagués posat en dubte la seva paraula pel que fa a les culleretes de te que calia posar a taula, la signora Fulgoni es va quedar mirant Brunetti uns segons.

—Fa una pila de generacions que sento tocar aquestes campanes —va dir ella amb una indignació que la seva educació no li permetia expressar més obertament—. Que potser suggereix que sóc incapaç de reconèixer-les o que no sé deduir l’hora que és quan les sento tocar?

—Res més lluny de la meva intenció, signora —va dir ell somrient discretament—. Es possible que les confongués amb les campanes d’una altra església que no siguin tan precises?

Unes petites escletxes es van obrir al mur de la paciència d’aquella dona.

—Formo part d’aquesta parròquia, commissario. Comprendrà que sóc perfectament capaç d’identificar les campanes de la meva església.

—Sí, sí, és clar —va dir Brunetti tranquil·lament; la signora Fulgoni semblava sorpresa que després del que li havia dit el commissario no hagués caigut de la cadira i s’hagués arrossegat fins a la porta—. Segons ens va dir, signora, ni vostè ni el seu marit no tenien cap relació amb el difunt.

—Correcte —va dir ella tota melindrosa, amb les mans plegades damunt dels genolls per reforçar les seves paraules.

—Aleshores, com és possible que haguem trobat indicis de la presència del seu marit i del signor Fontana al mateix lloc del pati?

Si li hagués clavat una punyalada, difícilment l’hauria deixada més desconcertada. Es va quedar amb la boca oberta i va alçar una mà per tapar-se-la. Se’l va quedar mirant com si fos la primera vegada que el tenia al davant i no li agradés el que veia. Però en un tres i no res va recuperar el control i va ocultar qualsevol rastre de sorpresa.

—No tinc ni idea de com pot haver passat, commissario. —Va dedicar uns instants a rumiar sobre aquell misteri i llavors va suggerir—: Evidentment, és possible que el meu marit coincidís amb el signor Fontana al pati i que no cregués necessari explicar-me’n res. Potser el va ajudar a canviar alguna cosa de lloc.

L’experiència de Brunetti li demostrava que els directors de banc no tenien el costum d’ajudar a canviar de lloc objectes feixucs, però així i tot va assentir amablement com si es cregués aquella versió.

—I aquell vespre el seu marit no va sortir en cap moment del pis tot sol, signora? Potser per respirar una mica d’aire fresc? O per anar a buscar una ampolla de vi al traster?

La dona es va redreçar a la cadira i va dir amb una veu molt tensa:

—Insinua que el meu marit ha tingut res a veure amb la mort d’aquest home?

—Es clar que no, signora —va dir Brunetti tranquil·lament, tot i que allò era precisament el que li estava suggerint—. Però és possible que veiés alguna cosa estranya o fora de lloc, i que n’hi hagués parlat amb vostè, però que fins i tot ell se n’hagués oblidat: la memòria és molt capriciosa. —Va acabar mentre observava com aquella idea s’obria pas al pensament de la signora Fulgoni.

La dona mirava un dels quadres que tenia penjats a la paret del fons i el va examinar prou estona per memoritzar-ne l’estricta horitzontalitat, i tot seguit se’l va tornar a mirar a ell.

—Hi havia una cosa…

—Sí, signora?

—El jersei —va dir, com si esperés que Brunetti entengués de seguida de què li parlava.

—Quin jersei, signora? —va preguntar.

—Ah —va fer ella, com si de sobte hagués tornat a la sala i hagués recordat de què estaven parlant—. Es clar. El jersei verd clar. Era un Jaeger que es va comprar fa uns quants anys, de coll en punta. Se’l va comprar quan vam anar de vacances a Londres. Tenia el costum de posar-se’l a les espatlles sempre que sortíem a passejar. —Llavors, abans Brunetti no va tenir temps de preguntar res, va dir—: Sí, fins i tot amb aquesta calor. Per a ell s’havia convertit en una mena de talismà, bé, per a tots dos sempre que sortíem al vespre.

—I què se’n va fer, del jersei, signora?

—Doncs que quan vam tornar a casa aquella nit el meu marit es va adonar que no el duia a les espatlles. —Va plegar els braços i es va posar les mans a les espatlles, com si volgués comprovar que tampoc no el duia posat—. De manera que va baixar de seguida a buscar-lo. Al carrer no hi havia gaire gent, de manera que creia que, si li havia caigut, encara podia ser que el trobés al mateix lloc.

—Ja ho entenc —va dir Brunetti—. I el va trobar?

—Sí, sí. Quan va tornar em va explicar que l’havia trobat als peus del Ponte Santa Caterina. Gairebé al davant dels Gesuiti.

—Així doncs, va refer el camí que havien fet junts abans, signora? —va preguntar Brunetti, un cop va haver calculat la distància que hi havia entre casa seva i el pont.

—Suposo que sí. Jo ja era al llit, de manera que li vaig preguntar si havia trobat el jersei i quan em va haver dit que sí, em temo que em vaig quedar adormida.

—Ja ho veig —va dir Brunetti—. Es sorprenent que no n’expliqués res a la declaració que va fer al tinent Scarpa.

—Tal com ha dit vostè mateix, commissario, la memòria fa coses estranyes. —I tot seguit, abans no va tenir temps de dir-ho ell, va continuar—: També és estrany que jo no n’hagi recordat res fins ara. —I com si volgués posar èmfasi en com n’era, d’estrany, tot plegat, es va posar una mà al front i se’l va quedar mirant amb un posat vague.

—Quanta estona creu que va ser fora, signora? —va preguntar-li Brunetti.

La dona va fer aquell gest tan venecià que consisteix a quedar-se amb la mirada perduda mentre regires la memòria.

—Suposo que va trigar un quart d’hora a arribar al pont, perquè devia anar a poc a poc. De manera que el doble —va dir, i aleshores, com si Brunetti fos incapaç de fer una suma tan simple sense ajuda, va concloure—: tot plegat, mitja hora com a màxim.

—Gràcies signora —va dir ell aixecant-se.

Quan Brunetti va arribar al banc del signor Fulgoni, ja tenia l’abric enganxat a la jaqueta i els pantalons li feien bossa entre les cames i li feien nosa a l’hora de caminar. Així que va entrar al vestíbul es va aturar per gaudir de l’aire condicionat i eixugar-se la cara i el coll. Afortunadament, tampoc no hi feia un fred glacial, la temperatura era força agradable i s’hi va acostumar de seguida. Va travessar el vestíbul de marbre i es va apropar a una taula darrere la qual seia una dona jove amb un vestit molt ben planxat. En alçar la vista per mirar-se’l, aquella dona devia veure un home despentinat amb una jaqueta blava arrugada, perquè amb un menyspreu no gaire ben dissimulat, va preguntar-li:

—El puc ajudar en alguna cosa, senyor? —va dir en italià, però amb un evident accent venecià.

Brunetti es va treure la placa de la cartera i l’hi va ensenyar.

—Voldria parlar amb el signor Fulgoni —va dir procurant parlar en veneziano. Tot seguit, imitant l’accent dels amics amb els quals el seu pare solia jugar a cartes a l’osterie quan ell era jove, va afegir—: Voldria parlar-li d’un assassinat.

La jove es va aixecar tan de pressa que, si no hagués estat per l’aire condicionat, li hauria suat el front i tot. Es va mirar Brunetti, després a l’esquerra, un altre cop Brunetti i llavors va agafar el telèfon i va marcar un número.

—Hi ha algú que vol parlar amb el dottor Fulgoni —va dir, i després d’escoltar la resposta va afegir—: és policia. —Es va mirar Brunetti amb un somriure diplomàtic i va dir: «Sí, sí», unes quantes vegades abans de penjar—. L’acompanyaré personalment —va dir ella procurant no apropar-se gaire a Brunetti. Va girar-se i va anar cap a la part del darrere del banc.

Brunetti havia llegit un article d’una revista que no recordava que relacionava la disposició de les diverses habitacions d’una casa amb els records atàvics vinculats al perill. Les habitacions on la gent se sentia més feble estaven sempre situades —o això és el que sostenia l’article— a la zona més allunyada de l’entrada, el lloc per on se suposava que havien d’entrar els perills. De manera que les habitacions eren sempre al pis de dalt o bé a la part del darrere, cosa que obligava els intrusos, suggerien, a obrir-se pas per posicions menys ben defensades de la casa amb l’espasa o la porra, alertant el propietari i donant-li temps de sobres per preparar la fugida o per defensar-se.

Brunetti no tenia cap dubte que la signora Fulgoni ja devia haver trucat al seu marit, potser fins i tot li havia donat prou temps per fugir per una finestra del darrere o per començar a esmolar la destral.

A banda i banda de la porta que hi havia al fons del banc, hi havia dues taules, com si fossin suports per als llibres i la porta, una mena d’incunable de valor excepcional. Una altra dona jove seia en una de les taules, l’altra era buida.

La primera dona es va aturar, va alçar una mà per assenyalar Brunetti i va dir:

—Aquest és el policia de qui li he parlat.

Brunetti va contenir l’impuls de grunyir i ensenyar-los les urpes, però va recordar que a la terra on els diners eren déu se suposava que els policies no havien d’entrar als llocs de culte. En lloc d’això, va somriure amablement a aquella altra dona, que es va girar per obrir la porta del mig sense prendre’s la molèstia de trucar. Era evident que el dottor Fulgoni esperava la seva visita.

L’home ja havia començat a apropar-se cap a Brunetti. Anava vestit amb un vestit gris molt sobri. La corbata era de color marró vermellós, amb una mena de dibuix molt subtil, i també duia un mocador marró vermellós a la butxaca del pit. A mesura que s’apropava, Brunetti va buscar en ell els indicis de feminitat que li havia semblat intuir al funeral, però no va veure res d’especial.

Caminava amb pas decidit, amb un pentinat impecable i els trets ben retallats, les celles arquejades damunt dels ulls.

—Ho lamento, commissario, però no m’han dit el seu nom —va dir Fulgoni amb una veu profunda que transmetia seguretat. Va fer una encaixada amb Brunetti i el va acompanyar fins a un sofà que hi havia a un costat del despatx.

Brunetti es va presentar mentre travessaven la sala i es va decantar per una butaca de cuir que hi havia just davant del sofà; Fulgoni va seure al sofà.

—Li puc oferir res, commissario? —va preguntar Fulgoni. Tenia una veu atractiva, molt musical, i parlava un italià sense cap rastre d’accent o cadència veneciana.

—Gràcies, dottore —va dir Brunetti—. Potser més tard.

Fulgoni va somriure i va donar les gràcies a la noia abans de sortir del despatx.

—La meva dona m’ha trucat per dir-me que vindria a fer-me una visita —va dir Fulgoni sorprenent Brunetti amb la seva franquesa—. Si no ho he entès malament, sembla que hi ha alguna confusió pel que fa a l’hora que vam tornar a casa la nit que van assassinar el signor Fontana.

—Sí —va dir Brunetti—, entre altres coses.

Fulgoni no es va fer el sorprès.

—Suposo que la meva dona ja li deu haver aclarit a quina hora vam tornar a casa.

—Sí, i m’ha explicat això del seu jersei i que va sortir a buscar-lo —va dir Brunetti.

Fulgoni es va estar una estona sense dir res, assegut tranquil·lament mentre estudiava el rostre de Brunetti i deixava que el commissario fes el mateix. Al final va dir:

—Ah, sí. El jersei. —Fulgoni va pronunciar aquell últim mot d’una manera que a Brunetti li va resultar molt significativa, tot i que era incapaç de dir en quin sentit.

—M’ha explicat que quan van tornar de passejar vostè es va adonar que havia perdut un jersei verd. Diu que és molt important per a vostè, em sembla que ella mateixa l’ha descrit com una mena de «talismà», de manera que va sortir a buscar-lo.

—Li ha dit que el vaig trobar?

—Sí, i també que l’hi va explicar així que va tornar.

—I després?

—Segons ella, després es va quedar adormida.

—I per casualitat no li ha pas dit quanta estona vaig ser fora, buscant el jersei?

—No n’estava segura, però m’ha dit que una mitja hora.

—Molt bé —va dir Fulgoni. Es va redreçar al sofà i va seure amb l’esquena una mica més recta. Per un instant es va quedar mirant Brunetti de fit a fit, però de seguida va apartar la mirada per contemplar la paret del fons. Brunetti no va interrompre les seves reflexions ni es va moure de la cadira.

Fulgoni encara va trigar un minut a parlar.

—La meva dona m’ha explicat que vostès —la policia— han trobat indicis de la meva presència i del signor Fontana al pati. Al mateix punt del pati, per ser més exactes.

—Correcte.

—Quina mena d’indicis? —va preguntar aclarint-se la gola abans d’afegir—: I on?

Atrapat en la seva pròpia mentida, Brunetti va esperar una estona abans de respondre. Fulgoni se’l va quedar mirant, però va apartar els ulls ràpidament i Brunetti va decidir arriscar-se.

—Em sembla que coneix perfectament la resposta a totes dues preguntes, dottore.

Només un home acostumat a l’honestedat o prou ingenu per deixar-se enredar pel to decidit de Brunetti hauria donat per bona la seva resposta.

Fulgoni va respirar profundament i va deixar anar un «ah» semblant al que fa un nedador quan finalment arriba al final de la piscina i dóna per acabada la cursa.

—Li faria res repetir-me el que ha dit la meva dona? —va preguntar fent un esforç per mantenir la calma.

—Que va sortir a passejar amb ella per fugir de la calor que feia al seu pis, i que, quan van tornar, vostè es va adonar que li havia caigut el jersei i va sortir mitja hora per anar-lo a buscar.

—Ja ho entenc —va dir Fulgoni. Mirant-se Brunetti de fit a fit, va preguntar—: Creu que amb mitja hora n’hi havia prou per baixar i matar Fontana? Per esclafar-li el cap contra l’estàtua?

Sense dubtar-ho ni un instant, Brunetti va dir:

—Sí —i va afegir—: amb mitja hora tenia temps de sobres.

—Però això no vol pas dir que ho fes jo, oi? —va preguntar Fulgoni.

—Mentre no hi hagi un motiu, no tindria cap sentit que vostè fos l’assassí —va respondre Brunetti.

—Es clar —va dir Fulgoni—, és molt… com ho diuen, això? Molt «esportiu», per part seva, de prevenir-me.

Brunetti es va quedar més sorprès pel sentiment amb què parlava Fulgoni que no pas per la paraula en si.

—I aquests indicis que diu que han descobert, li sembla que serien un motiu suficient? —va preguntar Fulgoni.

—Sí, ho serien —va respondre Brunetti, molt conscient de les paraules que havia utilitzat Fulgoni: «Diu que han descobert».

Brunetti es va quedar molt sorprès en veure com Fulgoni s’aixecava de sobte i li deia:

—Em sembla que ja no tinc ganes de quedar-me al banc, commissario. —Brunetti es va aixecar però no va dir res—. Què li sembla si anem a casa meva a fer-hi un cop d’ull, doncs? —va suggerir Fulgoni.

—Si pensa que ens ha d’ajudar a resoldre l’assumpte —va dir Brunetti, tot i que no tenia ni idea, realment, de què havia volgut dir amb allò.

Fulgoni va agafar el telèfon i va demanar que fessin venir un taxi.

Els dos homes s’estaven drets a coberta sense dir res mentre el taxi els duia pel Gran Canal i passaven per sota el Rialto. Feia un dia radiant, però la brisa que corria damunt l’aigua els protegia de la calor. Segons l’experiència de Brunetti, la majoria de vegades la tensió feia parlar la gent, i la tensió que sentia Fulgoni es podia llegir en el blanc dels artells dels dits amb què s’aferrava a la barana del taxi. Però moltes vegades la ràbia els ajudava a mantenir-se en silenci, mentre el culpable dedicava tota la seva energia a repassar els esdeveniments passats, buscant el lloc o el moment precís que les coses s’havien capgirat, l’instant en què les coses s’havien descontrolat.

El taxi els va deixar al mateix lloc on s’havia aturat Foa el dia que havien descobert el cadàver. Fulgoni va pagar i va deixar al conductor una bona propina abans de baixar a l’embarcador. Es va girar per comprovar si Brunetti necessitava un cop de mà, però el commissario ja era dret al seu costat.

Sense dir res, van travessar l’embarcador i van creuar el pont. Es van aturar al portone i Brunetti va esperar mentre Fulgoni treia les claus i obria la porta.

El director va acompanyar-lo fins al traster on hi havia les gàbies i es va aturar davant mateix del cadenat.

—És aquí on van trobar aquests indicis? —va preguntar assenyalant l’interior del traster.

Brunetti havia tingut la precaució d’endur-se les claus de la sala de proves i se les va treure de la butxaca. Va anar provant les claus al pany fins que va trobar la que obria el cadenat, el va treure i va obrir la porta. Era gairebé migdia, de manera que el sol picava directament damunt seu i deixava el traster pràcticament a les fosques. Fulgoni, dempeus a la seva dreta, va ficar una mà a dins per obrir el llum.

Sense fer cap cas de les gàbies, va anar directament cap a les caixes que hi havia apilades al costat. Brunetti el va observar mentre el banquer llegia les etiquetes, tot i que el seu cos no permetia a Brunetti veure què hi deia. Al final va allargar els braços i en va treure una, fet que va causar una petita allau quan les caixes que hi havia al damunt van caure a l’espai que havia quedat buit. Va deixar la caixa en una petita taula rodona amb la superfície ratllada que a Brunetti li havia passat desapercebuda. Fulgoni va agafar la cinta amb la qual havien segellat la caixa, seca i difícil de treure, i la va arrencar d’una sola estrebada. Girant-se de cara a Brunetti, Fulgoni va dir:

—Potser s’estima més obrir-la vostè mateix, commissario.

Brunetti va passar pel costat de Fulgoni i va treure la primera tapa i després les altres dues. Un jersei gris de coll alt va aparèixer davant dels seus ulls.

—Em sembla que hauria de buscar més a fons, commissario —va dir Fulgoni, amb una rialla eixuta que no pretenia fer riure ningú. Brunetti va plegar el jersei; a sota n’hi havia un altre de blau amb cremallera. I a sota n’hi havia un de verd clar de coll de punta.

»Sí, miri l’etiqueta —va dir Fulgoni en el mateix instant en què Brunetti veia l’etiqueta de la marca Jaeger.

Brunetti va deixar els altres jerseis al seu lloc i va tancar la caixa. Es va girar cap a Fulgoni i li va dir:

—Això vol dir que no va sortir a buscar el seu jersei?

—Aquesta caixa ha estat tancada des de l’hivern, commissario —va dir Fulgoni—. De manera que no, aquella nit no el portava evidentment, no em va caure al carrer, i, per tant, tampoc no podria haver sortit a buscar-lo.

Va deixar el jersei de qualsevol manera al damunt de la pila de caixes i es va ajupir per recollir la cinta del terra.

Sense treure els ulls de la cinta de color marró que s’havia anat embolicant al voltant de dos dits, va dir:

—A la meva dona no li agrada gens el desordre. —Es va ficar aquell cilindre de paper a la butxaca, es va mirar Brunetti i va afegir—: Sempre he procurat satisfer tots els seus desitjós. —Va fer un gest amb el cap per assenyalar les gàbies i va dir—: Aquestes gàbies en són una prova, suposo. No hem tingut fills, de manera que un any va decidir que volia ocells. Va omplir-ne totes aquestes gàbies. —Va fer un gest amb el braç per abastar totes les gàbies, com si fos un mag—. Però es van morir o es van posar malalts, de manera que els vam regalar. Bé, tots menys els que estaven malalts.

—I els que estaven malalts? —va preguntar Brunetti, que intuïa que aquella era la pregunta que Fulgoni esperava que fes.

—La meva dona se’n va encarregar quan van morir —va dir Fulgoni girant-se cap a Brunetti—. Jo sempre he estat més sentimental que la meva dona i hauria preferit enterrar-los a l’altre costat del pati, sota les palmeres. —Va fer un gest vague per assenyalar més enllà de la porta del traster—. Però ella els va ficar en bosses de plàstic i els escombriaires se’ls van endur.

—Però van conservar les gàbies? —va dir Brunetti.

Fulgoni va repassar amb la mirada les piles de gàbies de fusta, com si estigués una mica confós.

—Sí, és veritat oi? Per què ho devíem fer? —Brunetti sabia que era una pregunta retòrica, de manera que no va dir res.

»Potser a la meva dona li agraden les gàbies —va dir Fulgoni amb un somriure abatut—. Mai no m’ho havia mirat des d’aquest punt de vista. —Es va apropar a la sortida i va estirar la porta rovellada del traster fins que van quedar tancats i per un instant es va quedar amb les mans aferrades als barrots, mirant cap al pati. Tot seguit es va girar cap a Brunetti i li va preguntar—: Però a quin costat és la gàbia, commissario? Aquí o allà?

Brunetti era un home amb una paciència infinita, de manera que no va dir res i va esperar que fos Fulgoni qui continués parlant. Havia viscut una pila d’escenes com aquella i s’ho mirava com una mena de trastorn, una revelació, el moment en què algú decidia que calia deixar les coses clares, encara que només fos per a si mateix.

Fulgoni es va portar als llavis les puntes dels dits de la mà dreta, com si volgués demostrar fins a quin punt estava concentrat rumiant. Quan va apartar els dits, els llavis li van quedar tacats d’un color marró fosc; Brunetti es va mirar ràpidament les mans de Fulgoni, però no hi havia ni rastre de sang, només era el rovell dels barrots.

Brunetti va tancar els ulls, conscient de sobte de la calor que feia en aquella gàbia on eren tancats tots dos.

—M’agradaria ensenyar-li una cosa, commissario —va dir Fulgoni amb tota naturalitat. Quan Brunetti se’l va mirar, es va adonar que el banquer s’estava eixugant les mans amb el mocador que duia a la butxaca de l’abric. Brunetti va quedar molt sorprès en veure que aconseguia deixar-se les mans impecables sense embrutar el mocador.

Quan Fulgoni va passar pel costat de Brunetti va retornar al lloc on hi havia apilades les gàbies. Les va examinar un moment i es va ajupir per buscar alguna cosa a la fila de baix. En va agafar una amb totes dues mans i la va començar a sacsejar per treure-la d’entre les altres gàbies que hi havia al damunt i als costats.

Un cop la va tenir a les mans, les altres gàbies van caure de costat, com ho havien fet abans les caixes. Però cap no els va caure al damunt.

Fulgoni va deixar la gàbia al damunt de la taula, al costat de la caixa.

—Faci-hi un cop d’ull, commissario —va dir Fulgoni apartant-se a un costat per allunyar l’ombra que projectava sobre la gàbia.

Brunetti es va inclinar per examinar-la: va veure una gàbia de fusta, amb els llistons de bambú, la clàssica gàbia «Made in China». Al terra, en lloc de papers de diari, hi havia un drap de color vermell. Semblava un drap de cotó lleuger, amb una peça separada al fons: una màniga, potser? Sí, efectivament, era una màniga, i el coll al fons de tot. De manera que era un jersei, un jersei vermell de cotó, d’estiu.

Fulgoni s’estava dret al seu costat, sense moure’s i en silenci, i Brunetti va continuar examinant aquella peça de roba, sorprès pel fet que aquell home li hagués demanat que se la mirés. Just al dessota del coll hi va veure una figura, o si més no un canvi de color. Era més fosca que la resta del jersei i una mica amorfa: una flor, potser? Una d’aquelles tan grosses, com ara una peònia? Una anemone?

Brunetti va estirar el braç amb la intenció d’obrir la porta de la gàbia, però abans no ho va poder fer, Fulgoni li va posar la mà al braç i li va dir:

—No ho toqui, commissario. No crec que vulgui contaminar les proves —ho va dir seriosament, sense cap mena de sarcasme.

Brunetti es va quedar mirant el jersei una bona estona abans de preguntar:

—Com s’ho va fer per ficar-lo aquí dins sense tocar-lo?

—Vaig fer servir el meu mocador així que ella va tornar a dalt. No sabia què podia passar, però volia conservar alguna cosa que…

—Alguna cosa que? —va preguntar Brunetti.

—Alguna cosa que pogués servir per demostrar el que va passar.

—I em podria explicar què va passar?

Fulgoni es va apropar a la porta, potser per mirar de trobar-hi una mica d’aire fresc. Tots dos suaven molt, i d’ençà que Fulgoni havia remenat les gàbies, una pudor fastigosa omplia tota l’habitació.

—Araldo i jo ens fèiem un servei mutu. Suposo que ho podríem dir així. A ell semblava que li agradaven les relacions ràpides i anònimes, i jo m’hi vaig haver d’adaptar per gust o per força. —Fulgoni va deixar anar un sospir, i devia aspirar l’aire polsegós de les gàbies, perquè va començar a estossegar amb tanta intensitat que es va haver d’inclinar. Es va tapar amb la mà, i es va escampar les taques de rovell per tota la boca. Quan li va haver passat l’atac de tos, es va redreçar i va continuar:

»Ens trobàvem sempre aquí. Araldo deia que el lloc era —va dir conscient del melodrama i fent un gest amb el braç com si volgués abastar el sostre baix, les bigues polsoses— el nostre niuet d’amor. —Va agafar el mocador per eixugar-se la cara, escampant el rovell, ja més discret, també pel front—. Suposo que la meva dona ho havia descobert. El meu error va ser pensar que no li importava.

Es va estar tanta estona sense dir res que al final Brunetti li va preguntar:

—I aquella nit?

—Tot plegat va passar més o menys com li ha explicat la meva dona, amb la diferència que va ser ella qui va perdre el jersei. Un jersei vermell de cotó. Jo em vaig oferir per anar-lo a buscar. No havíem arribat ni tan sols fins a Santa Caterina, ens havíem quedat a l’altre costat del primer pont. Quan vaig sortir, vaig veure que la porta de la bústia de Fontana era oberta: feia el senyal que fèiem servir. Si jo ho veia quan la meva dona i jo tornàvem junts a casa, aprofitava qualsevol excusa per sortir a passejar, baixava i trucava a casa seva des de la calle, per tal que tingués una excusa per sortir. I així que baixava ens tancàvem al nostre niuet d’amor.

—I això és el que va passar aquella nit?

—Sí. Vaig deixar el jersei a la barana de l’escala per no perdre’l. I llavors va baixar Araldo. Mai no hi estàvem gaire estona. Araldo no era gaire amic de perdre el temps parlant o amb coses així. Un cop havíem acabat, ell sempre era el primer de sortir: amb això anàvem amb molt de compte.

—Però no sempre? —va preguntar Brunetti.

—Es refereix al signor Marsano?

—Sí.

Fulgoni va fer que no amb el cap en recordar aquell moment.

—Un dia érem al pati i ell va obrir la porta. En aquell moment no estàvem fent res, però s’ho devia imaginar. —Fulgoni va arronsar les espatlles—. Allò ens donava més motius encara per anar amb compte. Després que ell ens veiés, vull dir.

—I aquella nit?

—Araldo va ser el primer de marxar i ja era al pati quan vaig sentir la veu de la meva dona. Havíem apagat el llum del traster, de manera que vaig pensar que si no feia soroll no passaria res. I llavors ho deixaria. Sempre ho volia deixar —va dir afligit—. Però en el fons sabia que no ho faria. —Fulgoni es va tornar a eixugar la cara, i Brunetti estava a punt de suggerir-li que tornessin al pati quan el banquer va continuar parlant:

»De manera que em vaig quedar aquí, atrapat, i vaig sentir com discutien. Mai no havia vist la meva dona d’aquella manera, mai no li havia vist perdre el control. —Fulgoni es va girar i va començar a ordenar les gàbies d’ocell. A mesura que queien al seu lloc, es va alçar una polseguera que el va fer tossir una altra vegada. De seguida, però, va poder continuar:

»Llavors vaig sentir un soroll. No pas una veu, un soroll, i llavors més sorolls i una veu que deia alguna cosa, i de seguida més sorolls. I de sobte es va fer el silenci. —Fulgoni va assenyalar el sofà.

»Jo era aquí, estirat al sofà amb els pantalons a l’altura dels turmells, de manera que vaig trigar una estona a poder sortir per veure què havia passat. —I tot seguit i fent un esforç per mostrar-se més fort, va afegir—: No, no és per això que no vaig sortir abans. Em feia por el que trobaria a fora.

»Vaig sentir passes pujant les escales, però no em vaig moure d’aquí. Quan finalment vaig obrir la porta… allà —va dir assenyalant la porta tancada que donava al pati—, el llum estava encès i el vaig veure estirat al terra. Però el llum s’encén i s’apaga automàticament i em vaig tornar a quedar a les fosques. De manera que vaig haver d’anar a encendre’l, caminant a les palpentes, conscient que ell era allí, estirat al terra. —Es va quedar en silenci una bona estona—. Quan vaig tornar vaig veure el que havia fet la meva dona. Devia baixar i en veure el jersei a la barana es va imaginar que jo era aquí dins. I llavors el va veure sortir i estava…

—I el jersei?

—Era al terra, al costat del seu cos. La meva dona el devia tenir a les mans quan va… —Per un instant va semblar que Fulgoni es marejava, però li va passar de seguida i va continuar—: Vaig agafar el mocador. De seguida em vaig adonar del que podia semblar. No volia que li passés res a la meva dona. —Llavors, com un home que de sobte troba l’honestedat o el coratge suficients, va afegir—: Ni a ella ni a mi. —Un cop dit això, va respirar profundament dues vegades abans de continuar:

»De manera que vaig embolicar-me la mà amb el mocador, em vaig endur el jersei aquí dins i el vaig ficar a la gàbia. La vaig sacsejar una mica perquè quedés més pla.

—I després què va fer, signore? —va preguntar Brunetti—. Vaig tancar aquesta sala, me’n vaig tornar a dalt i em vaig ficar al llit.





30


Paola, que no comptava amb la legitimitat que conferia la possessió d’un carnet de conduir, però que en canvi sí amb la que li conferia un marit commissario de la policia, va baixar en cotxe fins a l’estació de tren de Malles per recollir Brunetti, arriscant no només la seva vida, sinó també la dels seus fills. Un cop van estar tots junts, van anar directament a La Posta de Glorenza, on els nois van donar fe que s’havien passat el dia caminant per les muntanyes devorant una plata de speck del diàmetre d’un túnel del metro, tagliatelle amb finferli frescos i un strudel de préssec amb crema de vainilla.

Tant Raffi com Chiara estaven en estat comatós quan van arribar a la granja i els van haver d’empènyer per fer-los sortir del cotxe i entrar a la casa, on van desaparèixer a les seves habitacions, tot i que abans Chiara va abraçar el seu pare i li va dir que estava contenta de veure’l.

Més tard, estirat al davant de la llar de foc, Brunetti xarrupava un ditet de schnapps Marillen mentre Paola anava a buscar un parell de jerseis. Quan va tornar, en va posar un a Brunetti a les espatlles, però ell va insistir a aixecar-se per posar-se’l.

—Explica’m —va dir ella asseient-se al seu costat.

Brunetti l’hi va explicar tot. No va tocar el got mentre li descrivia tots els esdeveniments d’aquell matí: l’enterrament de la signora Montini, al qual havien assistit ell mateix, Vianello i el doctor Rizzardi, així com també tres o quatre companys de feina del laboratori.

Paola no feia preguntes, amb l’esperança que la inèrcia mateix d’aquella història li aniria aclarint els dubtes que tenia.

—El funeral era a San Polo; ella solia anar a l’església dels Frari, però el capellà s’ha negat a oficiar la missa per ella. —Es va girar per recolzar-se al braç del sofà i així veure millor la seva dona—. Ha estat molt trist. Hem enviat flors, però la resta de l’església era deserta. Durant la cerimònia el capellà ha consultat el rellotge dues vegades i cada vegada que ho feia parlava més de pressa.

I Brunetti, assegut a l’església, acalorat i esgotat després de tota una nit en vetlla, no va poder evitar que els seus pensaments tornessin a l’escena que s’havia produït feia tot just dues setmanes, quan s’estava al campo, no gaire lluny de l’església, esperant que la tia de Vianello sortís de la casa d’aquella dona.

Va veure aquell taüt tan senzill, les tres corones, va sentir l’olor de l’encens.

—Però no ha durat gaire, si més no —va dir a Paola—. Llavors se l’han endut a San Michele.

—I has vingut aquí directament? —va preguntar ella.

Brunetti va dubtar una estona abans de respondre.

—Primer havia de fer un favor a Vianello.

—Quin?

—He anat a parlar amb la seva tia.

Paola no va saber dissimular la seva sorpresa.

—Però si em pensava que havia anat a passar un parell de setmanes amb el seu fill.

Brunetti es va aixecar per posar un tronc al foc, el va posar bé fent-ne servir un altre i es va tornar a asseure al sofà.

—Per què deu ser, que ens agrada tant el foc? —va preguntar.

—Es una cosa atàvica. No ho podem evitar. Coves. Mamuts. Explica’m això de la tia de Vianello —va dir Paola amb la beguda intacta a la mà.

—El seu cosí li havia trucat la nit abans per dir-li que la seva mare havia tornat a Venècia, de manera que l’hem anat a visitar després de la cerimònia.

—Com si no n’haguessis tingut prou amb el funeral, oi? —va dir ella tocant-li el genoll.

—Ha estat molt millor, de fet —va dir Brunetti—. Lorenzo li ha parlat de mi i ja tenia una idea de qui era. I crec que ha confiat en mi. Per més enfadada que pogués estar amb el seu fill o amb Vianello, a mi m’ha escoltat.

—I què li has explicat?

—Tot el que hem descobert sobre Gorini —va dir Brunetti—. Li he ensenyat dos informes policials.

—O sigui que has violat la llei de privacitat? —va preguntar-li ella.

—Suposo que sí.

—Bé. I ella què ha dit?

—Ha llegit els informes i m’ha fet unes quantes preguntes: a què es dedicaven aquelles seccions de la policia i si els documents eren de fiar.

—I tu les hi has aclarit?

—Sí.

—I Vianello on era, mentre tu li explicaves tot això?

—Assegut en una cadira, procurant passar desapercebut.

—I? T’ha cregut?

—Al final no ha tingut altre remei que fer-ho —va dir Brunetti. La dona vigorosa que ell havia seguit per via Garibaldi s’havia assegut entre ell i Vianello en silenci i amb la cara tensa, coberta de llàgrimes. I amb la seva mà vella i arrugada havia anat aferrant els papers com si volgués esprémer-ne la veritat.

—Què ha passat?

—Ha trigat una estona, però al final ens ho ha explicat tot —va dir Brunetti, estalviant-se de descriure com la senyora havia deixat caure els papers al terra per anar a buscar un mocador per eixugar-se la cara i els ulls—. Ens ha dit que feia temps que comprava una tisana especial per al seu marit, després que les anàlisis clíniques li haguessin detectat una diabetis tipus dos. —Brunetti va obrir l’ampolla i es va abocar una mica més de schnapps al got i tot seguit va tornar a ficar el tap a l’ampolla amb el palmell de la mà.

—Llavors ha dit a Vianello que s’havia comportat com una estúpida —va dir Brunetti amb un to més suau—, i que volia trucar de seguida al seu fill per demanar-li perdó.

—I Vianello què ha fet?

—Li ha dit que no fos tonta, que ell mateix la portaria amb la família per acabar de passar-hi les vacances.

—I tu?

—Doncs he agafat el tren i he vingut fins aquí —va dir, sense esmentar la mala estona que li havia fet passar el caràcter histriònic de la tia de Vianello. Durant la seva carrera Brunetti havia sentit tants plors i havia vist tantes llàgrimes de cocodril, que li costava molt de creure que fossin realment sinceres.

—I què passarà amb Gorini? —va preguntar Paola.

Brunetti va arronsar les espatlles.

—Qui sap? Ha desaparegut. Hem anat a casa de Montini un cop s’ha confirmat la seva mort, però no n’hem trobat cap rastre. Res de res. —Va remoure el licor dins la copa, però no en va beure ni un glop.

—Què li passarà? —va preguntar Paola.

—A ell? Res, segurament. Se n’anirà a viure a algun altre lloc, enredarà alguna dona ingènua i trobarà altres clients ingenus.

—Com la tia de Vianello?

—Suposo —va dir—. O persones com ella.

Deixant de banda les creences de la tia de Vianello i de persones com ella, Paola va preguntar:

—I els Fulgoni?

Brunetti va bufar i va fer un xarrup de schnapps.

—Ella continua dient que quan va baixar ja es va trobar Fontana estirat al terra i que va fer servir el jersei per mirar d’aturar l’hemorràgia. Llavors va sortir el seu marit del traster i de seguida va entendre què havia passat. Diu que va sortir corrent escales amunt, però que no va tenir cor de trucar a la policia.

—I allò de les campanes que va sentir? Per què ho hauria d’haver explicat, si no és que volia deixar clar que l’assassinat s’havia produït passada la mitjanit?

—Segons ella, va ser idea del seu marit, per tal que semblés que a Fontana l’havien mort quan ells ja eren a casa seva. Si no hi havia cap cadàver quan ells havien arribat, i segons ells era tot just després de les dotze, la conclusió més òbvia era que l’assassinat s’havia produït quan ells ja eren a dalt.

—Aleshores, per què et va explicar allò del jersei?

Brunetti havia estat rumiant en allò durant el llarg trajecte en tren des de Venècia.

—Vés a saber. Potser es pensava que algú havia vist el seu marit al carrer, i va pensar que el millor era explicar a la policia que havia sortit. D’aquesta manera potser ens empassaríem la resta.

—Creus que mirava de protegir-lo a ell? —va preguntar Paola.

—Potser. Al principi —va dir Brunetti.

—Però, per què mentir sobre el seu jersei?

Brunetti va arronsar les espatlles.

—Sorpresa? O bé per instint volia distanciar-se del crim, o volia que sospitéssim d’ell. O potser és senzillament que no sap dir mentides.

—Com et sembla que acabarà? —va preguntar ella.

Brunetti es va redreçar i va deixar el got buit damunt la taula abans de deixar-se caure al sofà amb tot el seu pes.

—Mentre cap dels dos no confessi, no crec que acabi de cap manera.

—I si no ho fan?

—Doncs el cas s’allargarà indefinidament i els advocats els deixaran ben pelats —va aclarir-li Brunetti.

—No hi ha prou dades per condemnar-ne cap dels dos? —va preguntar ella, amb un to de veu entre confós i indignat.

Brunetti amb prou feines podia mantenir els ulls oberts, es va aixecar i es va tornar a apropar al foc per sentir-ne l’escalfor. Que estranya i que agradable, la sensació d’escalfor a les cames. Va mirar per la finestra que donava al nord i va assenyalar una taca blanca que brillava en la distància sota la llum de la lluna: era molt lluny, i en canvi, semblava que fos molt a prop.

—Allò és l’Ortler? —va preguntar.

—Sí.

Brunetti es va allunyar de l’escalfor per respondre la pregunta de la seva dona.

—Hi ha proves per condemnar-ne qualsevol dels dos, però el problema de fons és que hi ha proves de sobres per condemnar-los a tots dos. —Va pensar fastiguejat en l’espectacle mediàtic que es produiria: sang, mort i sexe il·lícit entre gàbies d’ocells. Tenia tots els components i més dels que podia devorar l’opinió pública—. Però és poc probable.

—Creus que ell diu la veritat? —va preguntar Paola.

Brunetti va trigar una estona a respondre.

—Voldria creure’l. —I després d’una llarga pausa va afegir—: Però em fa por.

Paola va esperar fins que va estar segura que havia acabat i va dir:

—Anem al llit.

Més tard i encara despert, Brunetti contemplava el perfil de l’Ortler des del llit: d’un blanc brillant, radiant i sense cap ésser humà a prop.

—El meu talismà —va dir Brunetti; va abraçar la seva dona i es va quedar adormit.





DONNA LEON (Montclair, Nova Jersey, 28 de setembre de 1942) és una escriptora estatunidenca.

Professora i escriptora, va viatjar en la seva joventut a Itàlia, on va estudiar a les ciutats de Perusa i Siena. Després de treballar com a guia turístic a Roma, es va instal·lar a Londres on va exercir com a redactora de textos publicitaris, va tenir posteriorment diferents treballs com a professora en escoles d’Europa i Àsia.

El seu esperit viatger i inquiet no només ha marcat la seva vida: admiradora d’Henry James, Jane Austen, Dickens, Shakespeare, és coneguda per les seves novel·les protagonitzades pel comissari venecià Guido Brunetti, personatge central de tota la seva obra i que Donna Leon va crear a principis dels 90.

Els seus llibres, traduïts a més de vint idiomes, són un fenomen de crítica i vendes a Europa i Estats Units. Des de 1981 resideix a Venècia. Malgrat l’èxit que té el seu comissari Brunetti a tot Europa, a Venècia és gairebé una desconeguda. No vol que les seves obres es tradueixin a l’italià i prefereix que al seu barri venecià la segueixin tractant com a una veïna més.





