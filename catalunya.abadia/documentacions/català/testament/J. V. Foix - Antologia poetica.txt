J. V. Foix (1894-1987) començà a publicar abans de la guerra i, de fet, fou un intel·lectual influent que col·laborà assíduament en revistes i diaris; però el reconeixement de la seva gran qualitat com a poeta no arribaria fins ben entrada la dècada dels cinquanta. El poeta —autor d’un vers sovint citat: «M’exalta el nou i m’enamora el vell»— té un important bagatge cultural (Llull, Ausiàs March, la poesia trobadoresca, la poesia italiana, però també els futuristes, Apollinaire i els surrealistes) que queda reflectit en la seva gran riquesa idiomàtica i tècnica excepcional. Sol, i de dol (1947), Les irreals omegues (1951), On he deixat les claus (1953), Onze Nadals i un Cap dany (1960), Desa aquests llibres al calaix de baix (1964), constitueixen les obres més rellevants d’aquest autor, de qui ha dit Pere Gimferrer, que n’ha preparat la present antologia: «Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV».





J. V. Foix





Antologia poètica


A cura de Pere Gimferrer



ePUB v2.0

BreivaX 29.06.16





Títol original: Antologia poètica

J. V. Foix, 1980

Edició digital: BreivaX (v1.0)

Segona edició: Epubqüest (v2.0)

ePUBCat base r1.3





Nota sobre l’edició


La poesia en vers representa, aproximadament, la meitat de l’obra foixiana de creació. Tanmateix, en l’edició de les Obres completes en curs d’Edicions 62, hom ha cregut adequat de destinar dos volums separats al vers i a la prosa, fet que es justifica sobretot —a més de la pruïja d’ordre— per la forta unitat del Diari 1918, nucli essencial, al llarg dels sis volums que n’han estat publicats, de la prosa poètica de Foix.

Cenyint-me, doncs, a la poesia en vers, cal dir, primer de tot, que la meva tria ha estat feta de la manera alhora més elemental i —en el bon sentit— ingènua, i també de la més humil: és a dir, prescindint, en la mesura que em fos possible, de les meves opinions adquirides sobre la base de lectures anteriors, i dedicant-me, en canvi, a rellegir tota la poesia en vers de l’autor i a destacar-ne allò que, en aquesta nova lectura, em semblava més imprescindible. L’obra en vers de Foix no és ni massa curta ni massa extensa: no té palla, ni tampoc peca per breu. Tot amb tot, una tria que pugui donar una idea essencial de les diverses modalitats de poemes que la componen, i que contingui els poemes més reeixits dintre de cada modalitat, em semblava possible. Aquestes modalitats són bàsicament:

a) Els sonets de Sol, i de dol, els quals, al seu torn, es poden desglossar en quatre modalitats diferents, que són aquestes: sonets de reflexió i doctrina moral (primera i segona parts del llibre), sonets de pensament sobre tema amorós (tercera part), sonets lúdics que barregen el joc verbal amb l’exaltació frenètica de l’embranzida jovenívola (quarta i cinquena parts) i sonets de religiositat abstracta (sisena part). Amb una tal varietat, i un nivell de qualitat gairebé inalterable, no és estrany, em sembla, que proporcionalment aquest sigui el llibre més representat en la tria.

b) Els poemes en vers lliure —sempre sobre la base del decasíl·lab o l’alexandrí— que consisteixen en la narració en forma hipertrofiada i transcendentalitzada, és a dir, transfigurada i exalçada cap al pla d’una realitat superior formulable només en el poema mateix, d’uns fets viscuts pel poeta, els quals poden ser o bé una simple anècdota personal o bé una part de la història del país. La clau dels fets del cas és donada sempre en els títols extensos, que cal llegir amb atenció i —com passa amb els títols de quadres de Miró— prendre’s seriosament i al peu de la lletra, com un anunci d’allò que ens exposarà el poeta. Aquesta mena de poemes constitueixen la totalitat de Les irreals omegues i sovintegen també a On he deixat les claus…, a Desa aquests llibres al calaix de baix, i a la poesia posterior a aquest darrer volum.

c) Un grup reduït de poemes en vers lliure molt més lax, que s’acosten, sense arribar a ser-ho mai del tot, a l’escriptura automàtica i es distancien, doncs, molt més de la reelaboració de l’experiència personal, sense, però, perdre-la mai de vista. Aquests poemes, més farcits i densos d’imatges i sovint més obscurs, es troben reunits a Desa aquests llibres al calaix de baix i són tots anteriors a la guerra.

d) Els poemes d’inspiració popular, que constitueixen la totalitat d’Onze Nadals i un Cap d’Any i una part no gens negligible d’On he deixat les claus… i Desa aquests llibres al calaix de baix. Aquests poemes tenen dos nivells d’interès: d’una banda, reelaboren els motlles de la poesia tradicional d’inspiració anònima, com els sonets ho fan amb la poesia de tradició culta; de l’altra, actualitzen, d’una manera ni més ni menys rigorosa que les altres modalitats foixianes, els temes fonamentals de l’obra del poeta, per bé que en aquest cas es manifestin en un context literari més familiar al lector català corrent.

D’altres modalitats, més escadusseres o mixtes, podrien indicar-se encara; n’he enumerat només les més freqüents. No cal dir que el criteri determinant de la meva tria ha estat de donar una idea suficient, i tan equilibrada com pogués, de cada un d’aquests vessants de la poesia foixiana, procurant de no descompensar el conjunt. En aquest sentit, cal remarcar que he tingut present que els poemes llargs en vers lliure són —per la seva extensió i pel seu estil— més difícils per a un lector no avesat que els sonets o els poemes d’inspiració popularitzant, i que, per tant, el fet que hi hagi més sonets que poemes de cada una d’aquestes altres menes per separat no vol pas dir ni que els sonets sumin més versos ni que la representació sigui desigual en importància, tant si es mesura en termes de nombre de pàgines com —amb més motiu encara— si es mesura en termes de l’atenció que demana la lectura.

Melancòlicament, però, constato que el vocabulari i la gramàtica i fins la prosòdia de Foix estan pensats per a un lector que hagués viscut en un país lliure, on la parla catalana no hagués estat proscrita. Evidentment, aquest és el país que la més mínima dignitat demana i que cal esperar que arribarem a obtenir; però el procés de redreçament tot just acaba de començar i, ara per ara, el lector no professional haurà de recórrer al diccionari sovint. Tant de bo, però: el dret de Foix, i en el seu cas personal fins i tot el deure, era escriure com si el país fos lliure, no ja en el nivell d’allò que deia, sinó, pròpiament, en el nivell de com ho deia, és a dir, escriure com si la llengua i la tradició literària autòctones no haguessin estat maltractades pel poder polític imperant.

He seguit el text de l’edició d’Obres complets, I (Poesia) de Foix (Edicions 62, 1973). Tot amb tot, he introduït tres esmenes al text del 1973: he corregit la grafia de «colg» per «colc»[1] en els sonets de Sol, i de dol, «Si en golf d’argent el cor és l’insurrecte» i «Colc, Senyor Déu, la Figura Carnal» i he reinserit en el poema «Tota amor és latent en l’altra amor» el lema «Ramon Llull i Joan XXIII», que hi figurava, per aclarir-ne la temàtica, quan Foix el va publicar solt, i que, encara que omès en l’edició de 1973, em sembla convenient per facilitar la lectura a un públic que, en una part considerable, serà format per gent que té notícies ja vagues sobre el pontífex i el seu Concili. Un mot, finalment, sobre la inclusió de «Tot n’és ple»: és evident que hi ha poemes més importants que han restat fora de la selecció, però m’ha semblat que valia la pena de posar-hi aquest perquè, essent en ell mateix del tot estimable, és un dels poemes foixians de més fàcil accés al lector profà i un dels que s’acosten més a la forma directa en què el poeta pot manifestar, com a individu particular, la seva visió moral del món que l’envolta, una visió que és essencial per a entendre tota l’obra i que aquí és exposada en un to particularment accessible i planer.

PERE GIMFERRER





SOL, I DE DOL





No·m clam d’algú qu’en mon malhaja culpa[2]





Sol, i de dol, i amb vetusta gonella,

Em veig sovint per fosques solituds,

En prats ignots i munts de llicorella

I gorgs pregons que m’aturen, astuts.

I dic: On só? Per quina terra vella,

—Per quin cel mort—, o pasturatges muts,

Deleges foll? Vers quina meravella

D’astre ignorat m’adreç passos retuts?

Sol, sóc etern. M’és present el paisatge

De fa mil anys, l’estrany no m’és estrany:

Jo m’hi sent nat; i en desert sense estany

O en tuc de neu, jo retrob el paratge

On ja vaguí, i, de Déu, el parany

Per heure’m tot. O del diable engany.





Oh! Si prudent i amb paraula lleugera

Sabés fixar l’imperi de la ment,

I amb hàbils mots, la passió naixent,

Del meu estil pogués fer presonera;

Si, fugitiu de la faisó estrangera,

Arromancés en dura nit, dolent,

L’amor del Tot i del Res, sense esment

Del fosc i el rar, i a l’aspriva manera

Dels qui en vulgar parlaren sobirà,

—Oh Llull! Oh March!—, i amb claredat de signes,

Rústec però, sever, pogués rimar.

Pels qui vindran; si, ponderats i dignes,

Els meus dictats guanyessin el demà,

Sense miralls ni atzurs, arpes ni cignes!





Saber narrar en llenguatge vigorós

Deler i desig, i plers, i, sense esforç

Rimar bells mots amb el ritme dels cors

Amants o folls; i, gens fantasiós,

—Oh dolç fallir!—, coronar de lluors

Éssers de carn, tot oblidant els morts

I l’ombra llur, reial, i d’un bell tors

Reprendre el tot vital i rigorós.

Saber sofrir sense llanguir, i amar

Sense esperar, i essent, ardit, del segle,

Témer l’enuig i al nàufrag dar la mà;

Viure l’instant i obrir els ulls al demà,

Del clar i l’obscur seguir normes i regla

I enmig d’orats i savis, raonar.





Entre negrors veig mil camins oberts

I ulls clucs, de nit, ateny els ports segurs;

Els gels són calds, i res no és confús,

Els cels són blaus i els prats, al lluny, més verds.

Membres lligats, encalç l’indret advers,

I són coixins i flors els rocs més durs;

Sóc a París, i entre ermots, a Lladurs,

Ensems vestit i nu, i en calls incerts.

El real, doncs, què és? Puix que a ple sol

Vaig per canals obscurs; i entre la gent,

En vast desert, perdut. El fadrí mol

Sens gra ni boll, i la passa indolent.

Oberts, els ulls són buits; i on va, què vol,

Ni el cuitós sap. I oposem cor i ment!





Bru i descofat, i descalç, d’aventura,

En dia fosc, per les platges desertes

Errava sol. Imaginava inertes

Formes sense aura i nom, i llur pintura.

I veia, dret davant llur sepultura,

Homes estranys amb les testes obertes,

Un doll de sang en llurs ombres incertes,

I un cel de nit fent dura llur figura.

Entre sospirs, el seny interrogava

Si veia just: ¿Les imatges funestes

Eren en mi o en la natura brava?

I m’ho pregunt encara en mil requestes:

Les ficcions —i jo en visc!—, ¿fan esclava

La ment, o són els seus camins celestes?





No pas irós, ni trist, si dellà el riu,

Entre pollancs, veig els celatges verds

D’un cap al tard, i d’uns mísers coberts

El fum negrós fa el paisatge soliu,

Pens en qui fuig pels colls, ploraire, i diu

Que res no val, i nega l’univers,

I del compàs i el plom tothora advers,

I del concret, als déus clama si viu.

Puix que un deler m’empeny; i tants d’atzars

Em fan fruir, sense albir, alba i nits,

Els rierols morents en prats florits,

El ras nocturn i el cim desert, i al març,

Els comiats d’amor en rústics bars,

A sol colgant, entre besars humits.





Em plau, d’atzar, d’errar per les muralles

Del temps antic, i a l’acost de la fosca,

Sota un llorer i al peu de la font tosca,

De remembrar, cellut, setge i batalles.

De matí em plau, amb fèrries tenalles

I claus de tub, cercar la peça llosca

A l’embragat, o al coixinet que embosca

L’eix, i engegar per l’asfalt sense falles.

I enfilar colls, seguir per valls ombroses,

Vèncer, rabent, els guals. Oh món novell!

Em plau, també, l’ombra suau d’un tell,

L’antic museu, les madones borroses,

I el pintar extrem d’avui! Càndid rampell:

M’exalta el nou i m’enamora el vell.





Jo tem la nit, però la nit m’emporta

Ert, pels verals, vora la mar sutjosa;

En llum morent la cobla es sent, confosa,

Em trob amb mi, tot sol, i això em conforta.

Negres carbons esbossen la mar morta,

L’escàs pujol i la rosta pinosa,

Però jo hi veig una selva frondosa,

I en erm desert imagín una porta.

La fosca nit m’aparenta pissarra

I, com l’infant, hi dibuix rares testes,

Un món novell i el feu que el desig narra.

Me’n meravell, i tem —oh nit que afines

Astres i seny!—. La mar omples de vestes,

I una veu diu: «Plou sang a les codines».





Ver és —em dic quan soliu per la duna

Despull la ment i em trob—, que l’acollença

De tantes mans sense do ni remença

M’obre deserts en la terra comuna.

Per què, sovint, entre fonolls i lluna,

En nits flairants que la mar clara agença,

Deman a Déu si el Tot és aparença:

M’ignor a mi, i menyspreu la fortuna.

Dic: —La mar, és? I tu? ¿I la platjola

On fórem u? I el calabrot, i el bot?

Àvid de cants n’oblit el primer mot.

Sol entre tants i entre tants jo, tu, sola!

Orb entre llums, als segles só present;

Sord entre sons, a l’hora d’ara absent.





Amb ulls carnals opòs núvols i mars

I n’hec l’encís que em treu de tants de llots,

I de l’advers renasc. I amb tants de brots,

Aigua i clarors, i el fosc i el roig de l’arç

Faig l’U divers i múltiples les arts.

Però la ment no cobeja els bells mots:

De cadascú què sap? Presa de tots,

Ignora el joc dels meus deliquis cars.

Tants de glans, doncs, i un sol Gla, i del vinyet

Un Cep etern; i ni boira ni fred

Foren ni són! Això em fa el viure esquiu.

Só, doncs, Adam; i ets Eva! I tenim set,

I allò que olor i palp qui sap si viu,

I ens banyarem tot temps al mateix riu.





Per clares fonts i forests remoroses,

Per gais planells o en solitaris quers,

Lluny de la mar, camín, passos severs.

Ple de temors, amb les mans tremoloses.

Vull i no vull. Refús les amoroses

Sol·licituds, i acaç els homes fers

De llur voler, mestres de naus i acers,

—I caic vençut en faldes generoses!

Vull ésser sant i heroi, duc i senyor

Del meu país i la més vasta Espanya,

I les colors i els sons em fan llangor,

Em dolc i plany, i m’anega dolor

Pels plers perduts, i la dansa m’afanya;

El minut venç: Oh com el cor enganya!





Com el pilot que força els governalls

Quan ix del Prat, i per salvar un pollanc

Arrisca, incert, el vol, i en tòrcer un branc

Tem pel país, ell que menysprea els falls;

Com en mar gros i fosc cerca els tremalls

El vigorós pescaire, i pel barranc,

Febrós i nu, desafia el calanc

I salva aquells i encara aferma els ralls,

Entre la gent o en l’estudi reclòs,

En nit d’esglai o en verdejant solà,

Per tots delesc, i sense plany ni plors

Jo salt barranc i branc, torrent i clos,

I al bo i al mal em don i allarg la mà:

No tem la mort si a d’altri calen flors.





Com el macip errabund per les aules

Entre sabents, i en mal d’inquietud

S’eleva excels, i estableix la Virtut

I, l’endemà, plora enganys sota els saules,

Tal jo, hom fet, embriac de paraules

Afirm el bé i el mal tantost, i endut

Pels gais combats de les sectes, o astut,

Proclam el fals per ver. I en tantes faules

Mestreja orgull; però no só feliç

I, penitent, assaig un compromís

Entre el Seny, clar, i el deler de mes fibres.

Ah foll!, cerc llum en el son, imprecís,

I adés só gran, i m’exalt o, submís,

«Míser», em dic, i faig pira dels llibres.





Quatre colors aparien el món

On em dissolc i on la beutat consir;

Si de la mar faig el meu elixir,

Dels quatre tints assaig el joc pregon.

Bru del teu nu i del teu ésser abscon,

Blau de la mar i dels ulls on em mir,

Blanc de l’hostal i, puix que em plau el gir,

L’ardent vermell que el teu llavi difon.

Altre deport no sé, ni vull per mi;

Bàrbars sé els temps i els anys m’hi fan enclí,

La sang em bull, i el que vull és confús.

Oh Rafael, entre tots el Diví;

Brueghel però, i Bosch eterns i durs!

Davant la mar el meu goig és l’art clus.





No crec perir puix que el traspàs ignor,

Mes de qui mor cobeig l’allunyament;

En goig de carn als límits só present,

I aures i dolls són precs i cants d’amor.

Si pels asfalts acceler el motor

—I pens en tu—, tal pels espais, rabent

—Pens en la mar—, m’evadesc indolent

Sense compàs ni hangar, palma ni llor.

De l’insegur faig alberg, i quan sall

Pel cim neulós o per pregona vall,

A cara i creu conjur atzar i sort.

Del temps captiu, l’instant m’és dolç conhort,

Visc de la Mort i Ella m’exalta, etern

Davant la mar, o en borrasca d’hivern.





No cerc ni am aquell qui, vagarós,

Per llacs esquerps o desertes guixeres,

Cobert de pols, per les amples carreres,

Clama febrós: «On vaig». I amb vers plorós

Nega la llar del seus i les fumeres

De llur destí. I es fa miseriós

D’un Més Enllà sense forma i colors,

O pelegrí d’impossibles tresqueres.

Mes cerc i am aquell qui diu: «Jo só»,

I té una llar, té pàtria i mester,

I se’n fa un tot, i acata lleis severes.

I a sol llevat, i en un propi horitzó,

Alça el punyal i defensa el seu bé,

Mestre segur d’enyorades banderes.





A Manuel Pla i Salat



És per la Ment que se m’obre Natura

A l’ull golós; per ella em sé immortal

Puix que l’ordén, i ençà i enllà del mal,

El temps és u i pel meu ordre dura.

D’on home só. I alluny tota pastura

Al meu llanguir. En ella l’Irreal

No és el fosc, ni el son, ni l’Ideal,

Ni el foll cobeig d’una aurança futura.

Ans el present; i amb ell, l’hora i el lloc,

I el cremar dolç en el meu propi foc

Fet de voler sense queixa ni usura.

Del bell concret faig el meu càlid joc

A cada instant, i en els segles em moc

Lent, com el roc davant la mar obscura.





Si pogués acordar Raó i Follia





Si pogués acordar Raó i Follia,

I en clar matí, no lluny de la mar clara,

La meva ment, que de goig és avara,

Em fes present l’Etern. I amb fantasia

—Que el cor encén i el meu neguit desvia—

De mots, de sons i tons, adesiara

Fes permanent l’avui, i l’ombra rara

Que m’estrafà pels murs, fos seny i guia

Del meu errar per tamarius i lloses;

—Oh dolços pensaments!, dolçors en boca!—

Tornessin ver l’Abscon, i en cales closes,

Les imatges del son que l’ull evoca,

Vivents; i el Temps no fos; i l’esperança

En Immortals Absents, fos llum i dansa!





A sol eixit, en dia riallós,

Tresc pels serrats fugint de vora mar,

I en pures fonts o al toll que duu l’atzar

Em faig tot clar, jo que nasquí febrós.

I veig, al lluny, mil pics entre clarors,

Les fresques valls al fons, un om, la llar,

El molí nou, el pou de glaç i encar,

Entre els vinyars dos llampants caçadors.

Qui era adés? On sou, antres obscurs

De l’urbs absent, bromalls i fums i llurs

Caus fantasmals? I les dures fornals?

I la sangassa i la fam entre murs?

Veig d’ací estant, presents, els símbols purs:

L’Home i el Bou i l’Arada immortals.





On són, oh mar, els déus i llurs imatges

Que et feren immortal? El tron espars

Per ribes closes i ports sense fars,

On és? Ets presa de l’or de les platges.

No hi ha velers ni llenys que et donin gatges

Sinó la nau veloç que ignora atzars

O els acers submarins prenyats de dards;

Pèlag vençut, no reclames ostatges.

Naus voladores en deserts celestes

T’albiren morta en llur esguard fugaç,

—Jaç d’ondines, solaç nocturn dels astres!

No et nodreixen tempestes ni malastres:

—Als qui vencen els cels, dóna la faç,

I al gosat dels teus fons, noves conquestes!





Si plauen a l’esguard els bells vestirs

I les belles colors i el cel novell,

Fulles i flors, i els fruits, l’arbre i l’ocell,

Les fontanes i els gorgs, i llur encís,

I tants d’estels, la lluna i el puig llis,

Els bells palaus i l’home, em meravell

Del defallir del feréstec volpell

Que per lloar natura es fa submís

I rebutja a la ment ço que l’empeny.

Mes les colors s’ordenen en volum,

I les flors en verger; i es fa el costum:

El mur antic i el fang, marbres i greny,

Casa i cloquer, les aigües i el perfum,

El tot sotmès al Tot, i l’Home al seny.





Si de noiet delia l’hora malva

I amb ull plorós cercava el no-sé-què,

I d’un mur tosc, la font i el verd d’un àlber

Bastia el clos d’on clamava una fe;

Si de fadrí fugia a punta d’alba

I anava al mar o al bosc sense voler,

Mes amb l’orgull que el cor de raça salva

Reia de foll o llanguia d’un re,

I era feliç, i trist, ensems, d’ençà

Que só granat el deler no em reposa

I, ple d’enyors, dins una estança closa.

D’un arbre en ment faig paisatge llunyà,

O de ponents perduts un cel més clar

On juguen sol i estels amb núvols rosa.





Si de minyó em plaïa la pintura

Que fabulitza la mar abissada

I l’ona negra i alta, i de la irada

Ficció en negre i blanc de la natura

Tempestosa i cruel, feia pastura

D’esperit i de ment, a l’aspra albada

Del clam viril, el crepuscle i la fada

Que el misteri difon m’ha dat ventura.

Avui delesc, adés la mar coberta

I els fars en rocs perduts; o en cloure el dia,

Entre efímers morats, la claror incerta

Del sol colgant i la malenconia

Del pi soliu, a mig coll, o l’alerta

Sense averany del ca en fosca masia.





A Victòria



En tendre prat gaudir el paisatge estricte

Però trèmer amb el blat i la rosella

I la color que encén l’alba novella,

I coldre la Natura, el cor convicte

Davant la Ment, que la mesura dicta,

I caminar per l’ombrosa comella,

Escoltar ploriqueigs de fontanella

I preguntar-me, dubtós, ço que és ficte:

Els senys goluts —olfacte, tacte i ull

Que em fan el viure gai—, o el nombre cru

I sec, i nu de divina nuesa!

I a ple congost, que les remors acull

En defallent ressò d’aigua i devesa,

Copsar el Present fet de ment i de Tu.





A J. M. López-Picó



Fuig el real però la sang m’aviva

I tot és bell, i el món em don’ gaubança,

I si em complac en la forest aspriva,

Exult en plor davant la plana mansa.

L’herbei, el roc, la rel, l’aigua captiva.

El joc de nuus, al tard, la nit que avança,

La nau desfeta en la borrosa riba,

L’ocell al ras i l’ombra que l’atansa.

El vent que alça castells i mou la mar,

I al lluny, entre dos llustres, l’estel rar,

I en carrer tort la cançó de l’auriga;

El fenc humit, els olis de l’hangar,

El mot novell, i el vell que l’art relliga:

Tot l’or espars en una estampa antiga!





A J. L. Gili



Si en golf d’argent el cor és l’insurrecte

I d’un veler faig mite, i la dolor

Del viure espars abat amb el braó

De qui acusa l’ídol i la secta;

Si entre alga i roca escolt l’home provecte,

I el cos nodresc de sals i de claror

per la Mar Immortal; si la Raó

M’alimenta el coratge, i l’intel·lecte

M’és brúixola i guió, ¿per què el traüt

De volum i color em dóna desvari

I en terra, ferm, colc un dogma arbitrari

O en vespres calds proclam la incertitud?

Pugna en mi el nihilista i el gregari

I en arenys morts recal en fals llagut.





A Carles Riba



—La nit, diem; i el cor comú batega,

Brillen els ulls i l’esperança neix;

El respirar de tots és un sol bleix:

Súbdits del Tot, vivim l’alfa i l’omega.

Oh pura nit d’estiu! Tothom ofega

El seu voler, però la Ment s’acreix,

I en el repòs d’un acimat relleix

Fem nostre l’U sota el signe de Vega.

I comença el diàleg tu a tu,

Més enllà de la carn i de la secta,

Llum i cristall en un paratge nu;

I planegem —filòsof, arquitecte!—,

El futur transparent, en un cel blau,

Del Temple, de la Farga i del Palau.





A Joan Vinyoli



Si en el camí perdut entre gatsaules

Trob el repòs en un matí de calç

I consir el passat, en curs de faules

Que m’he compost en inútil trasbals;

I contemple el país, joc de retaules:

El bosquet i el castell, i uns núvols alts

Que em fan present l’hivern, sense paraules,

I el fullam cruix, m’ullprenc dels propis mals.

De quin secà sóc hereu? I en la ment

Debat amb mi la sort que em fa clement

I em crec l’epíleg d’una història feta.

I al desboscat, pel brossall, indolent,

Em són conhort l’ocell que fuig, fuent,

O els ulls d’un carboner en balma secreta.





A Tomàs Garcés



Quin mar fullós quan bufa el foranell,

Quin cel tancat sense folc ni teiera,

Quin tany sangós, quin casalot sense era

Em fan un tot on visc i em mera vell?

Quin cant extrem, la nit, d’aigües i ocell,

Quin blat novell, a ple sol, quina espera

D’un cos total que l’ombriu arrecera

Em fan un tot, estrany, de foli vell?

No és follor, ni dol, ni cal metgia

Si l’ull voraç afalaga la ment

Amb pedruscall a tall de pedreria;

En sina d’or de nimfa adolescent

El vidre és llum d’estel, l’alba naixent,

I el drap grosser teixit d’argenteria.





A Josep M. Boix i Selva



Si llibertat està en coratge d’hom,

No vull, corfós, ni les mans de cristall

Per esguardar el pregon d’aquesta vall,

Iris ni llum que encisin el meu nom.

Ni els ulls carnals oberts a cap tocom

Sense molló, ni el cos colgat a un fall,

Ni el Signe Ocult al capvespre d’un call,

Ni el braç estès interrogant el com,

Ans el pit fort, i el braç; i el glavi nu,

El cor encès, el seu ritme segur,

El pas ardit vers l’horitzó novell.

I entre espers folls, abatre en mi el volpell;

I en camp obert i en el combat més dur,

Les hosts d’escarcellers del Tot i l’U.





A Josep Obiols, record de Sa Tuna, 1923



Seguir, de nit, la mar, de punta a punta

—Es Plom i Cap sa Sal!—, quan tot reposa

I allà on l’areny amb la pedra s’ajunta

Copsar el respir del món en cala closa.

Ésser molts i ningú; i a cada cosa,

En les foscors de la fosca que munta,

Dar-li un nom nou, sense alè ni pregunta.

I tenir por, com si ens colpís la llosa

D’un destí sense flam. Però gaudir

De l’únic so i de l’irreal tremir,

Pels fòsfors conjugats que l’ull agenci

I dels mots que callem i el goig avenci

—I que mai no ens direm! I compartir

Amb els estels innúmers, el Silenci.





A Joaquim Folguera,

en publicar «El Poema Espars»



No ets proteu però Un Tal t’escridassa,

Capità de vaixell en fosques mars;

Sé què és per a tu el poema espars

I per a mi la densa paperassa.

Ah, qui, com tu, fos Idea i fos Raça

I comandés pels colls cent mil pallards,

O projectés nous imperis als tsars

En continents novells que la ment traça.

Vences tos mals amb la dolça paraula:

Amb la mà dins ta mà en tos ulls em mir,

Blaus com el cel coronant un menhir

I amb els Deu manaments gravats en Taula.

El ball pírric t’enduu; i deixes l’aula

Disfressat de burgès, i al cor, un llir.





A J. Salvat-Papasseit, I. M.



Ah!, si amb levites de verda llustrina

Ens amaguéssim darrere aquells sacs

Per quan vindran les noies, i, manyacs,

Cantéssim nadalenques amb sordina!

I, si plogués, darrere una cortina

Coféssim la corona com els Mags,

I en fer petar per la cambra els xerracs

Tothom digués que som de rel divina!

O anéssim tots plegats cap a les pistes

I amb la raqueta empaitéssim ocells

Mentre els estels fan niu al cim dels tells

I els núvols, a ponent, són ametistes

Que dibuixen la gepa dels camells

On cavalquem amb barbes futuristes!





A Joan Crexells, I. M.



Tots som illencs de Terra de Jovença;

Cavalquem l’hipogrif vestits de fil,

Un mirall a ple front no ens és hostil:

Sota els maqueis qui mal fa mal no pensa.

Sóc un jaques, ja ho sé, no m’és ofensa!

I el joncar m’és hostal, i em faig humil

Al club, al ball i a la platja, entre mil,

I sé de tots qui fa el millor defensa.

Som as dels as en els famosos tims,

Damunt el macadam, en vespres grocs,

I amb ales per trofeu partim als llimbs.

Del gran esport del món, heterodox,

T’has fet tot clar junyint nombres i jocs

I en un cluc d’ulls has conquerit els cims.





No pas l’atzar ni tampoc la impostura

Han fet del meu país la dolça terra

On visc i on pens morir. Ni el fust ni el ferre

No fan captiu a qui es don’ l’aventura.

Clos segellat, oh perfecta estructura

De la mar a Ponent, i a l’alta serra

—Forests dels Pirineus—, on ma gent erra!:

A Ella els cors en la justa futura.

Sòl de beutats: la Mar és el teu signe

I els teus magnes cabdills la feren dea;

Pagà tribut i un temps fores insigne.

Oh vigorosa estirp! Esclava indigna

Que cobeges viltats: Sagna, i signa

El teu rescat, i el retorn a la Idea!





Chi è questa che ven, ch’ogn’om la mira[3]





Entre els morats i l’ocre, en carrer clos,

A sol morent, arribes tu llunyana;

Calla l’ocell, la font i la campana,

I al teu petjar hi ha un defallir de flors.

De pedra els ulls i el cor veire de plors,

Só el transeünt sense arma ni cabana

Amb heretats a la Més Alta Plana,

Del món novell el singular reclòs.

M’exalta el pler, mes l’angoixa m’atura

En l’abismal moment. Tu, indolent,

Sense demà ni enllà, del Tot captura,

Rael i flor d’incorrupta natura,

Forma uniforme amb semença de ment,

Ets en ma carn l’Immutable Present.





En port travat ets l’algosa clapera

Verda en verds morts a l’enyorat aiguall;

Et vull i no, i d’un roc faig cavall

Per a atènyer, de nit, selva i quimera.

En port obert ets boira marinera

Vora el torrent, amb l’alba per mirall;

Dic el teu nom esquerp, per cala i vall

I ador l’absurd pels clots de Tabellera.

Só l’home antic; i tu, l’ara i l’oracle

D’una dea sense aura ni miracle,

Tronc d’un menhir en el coval impur;

Ombres d’un flam tu i jo al tombant d’un mur

No som, vençut l’Instant, suma complexa:

—Despulla els ulls i, casta, vela el sexe!





A tu, reflex d’un altre tu en clausura.

Nu sense estany en pradell immortal,

Una en el flam, mes, de tan casta, impura,

Redol ombrós en vila sense hostal:

¿Imploraré ma pròpia captura

Agemolit, com si una mà cabdal

M’assenyalés fora clos i segura

El continent clarós que ignora el mal?

Si el real és la pura coneixença,

tu no ets tu —singular accident,

Rastre imprecís en boscatge inclement—.

En tu i en mi, externs, a l’hora tensa,

Solc d’absolut d’una Alta Complaença

Crema el Perfet amb flamejar de ment.





A quin abis tots dos, a quin repòs.

Entre clarors de sal en vasta platja,

Ens vam conèixer en equivoca imatge

I en cels innats junyíem cos i plors?

Sol cadascú en l’introbable clos,

Absent la ment en insòlit paratge,

Uns en l’engany però, a sang i oratge

Al vall ermós collíem falses flors.

¿Fores en mi la fútil aparença.

Aigua i abís en areny imprecís

O regueró de foc en horta i brulls?

En la sopor de l’alta coneixença

Veig Arbre i Fruit, Serpent i Paradís

A les cales secretes dels teus ulls.





¿Com és la carn, guanyat el goig, d’inerta

Que ens som estranys en ignorat jardí

I rebutgem, sedents, nèctars i vi,

Enyoradissos d’una deu incerta?

¿Quin gai tremir de veus en nit coberta

Ens ajuntà clement, com si el morir

Fos per tu i jo integrats, llindar i camí

D’alba latent dellà l’angoixa oberta?

Aquestes veus, i el mar, i el moviment

De llums i tons somorts a l’aventura.

Són un fendir l’Instant amb el seny mort.

Closos els ulls, i al dolç batec del cor,

Vivim, enllà del Temps, l’altre Element

Amb aigua i foc, i vents sense captura.





¿Qui em viu en tu amb joia inseparable

Que em trob més sol quan, de ta forma esclau,

De mar i llum i atzur faig el palau

Que als ulls de tots és jaç grosser i establa?

¿Qui en mi et gaudeix i al teu misteri atansa

Com si jo fos, absent, pelló i clofoll

D’un fruit secret ocult en auri boll

O lleu parrac d’un cos sense esperança?

En camp gebrat som càlida sorgent,

Graner petjat per un déu evident,

Solc immortal d’una estranya semença;

I quan ma carn al teu desig s’avença,

Som, en el joc, astral pressentiment

D’ésser els lliberts de l’Etern Permanent.





Tant ai mon cor ple de joia[4]





Entre el cordam, mira la mar, Marcel·la;

No só crioll, ni dàlmata —o gal·lès.

Mira la mar —ni gavatx, dius: —¿Devers

Quin galió, incaut, forces la vela?

Seré loquaç: La mar, Marcel·la! Cela

Amb doll de mots, els meus. Ni só cortès;

Com un orat, què dic, on vaig?, m’han pres

Els encantalls dels teus ulls: la mar, ela!

Nauta en mars teus, tu dels meus senys, nauxer;

No sóc eslau, ni iber, ni semita,

Entre bromalls, tu ets. Doncs, venceré!

Oh llebetjol, oh dolça faç —ni bus:

Só pirinenc, del cim clarós. Invita,

Oh mar —oh mars!— l’invicte, no el cuguç.





Fútil joc: dius, i te’n rius, que ets d’Atenes

Pels teus ulls clars, Oidà, jo só romà,

Dic, i en ric. Dona: —Qui del call dirà

(Turc?), «Del meu burg?». Per les teves rehenes

D’aigua i cristall —flors de sol i sal!— menes,

Flota de caracuits, el ball. (Hi ha

Dofins cualluents al fons; ençà,

Tot de velers ambigus). M’anomenes:

Per a tu só l’absent, d’ara i d’antany.

(D’Atenes! Rius. I dius: «Sóc hodierna»).

Jo enyor Sisímitris i la caverna,

L’urbs de cer i ciment i l’averany

Que obre camins al cel al meu afany.

Carnals els ulls, però la ment, eterna.





Jo só l’apòcrif que tu creus insigne!

(—Ah las!, em dius, si jo em sé tan modesta—).

L’amant dispers que canvia de testa

I oblida nom i hostal, i fa el maligne.

Carrer de Mar amunt, só l’home digne.

(—Ah las!: Recorda que em creuen honesta—).

Nàufrag d’ex-vot en antiga tempesta,

Minyó i vellard, dels temps que som, el Signe.

Sóc el foll de la mar, fill de sirena,

Exclòs del llit de les nereides castes,

I ric de sol a sol i en lluna plena,

I plor de nits i sospir a balquena

En abstractes delirs, per platges vastes.

(—Ah las! Industriós, tu em fas obscena—).





Sota les voltes diu Marta que es mulla;

—Treu-te el mallot, guarneix-te de lilàs,

Que sí que só, més que ningú, veraç:

Em plaus, quan plou, tan nua com la fulla.

Cendra i boirassa: Mar. Ni sol! La mulla,

Rou del teu cos! Babau: Omple el cabàs,

Balla damunt la palla, ¿capiràs

Per què entre aigua i lilàs no cal cogulla?

Porta el vi vell; arran de freu és dolça

La palma escassa. —Cobrim d’alga i molsa

Cossos i mots, bevem! De flor i ruixim

Farem ample dosser. Qui mira prim

En cala breu? Un tret és un impacte:

Sota paraigua som el Nombre Exacte.





M’allegro e canto nella stagion novella[5]





Alcem la mà si els murs són blancs! (Al fons

La mar). Obrim, de bat a bat, portals

I finestres caduques! A les calçs

D’antics casals marquem-hi solcs pregons.

La llum pertot: El Sol! La Mar! (Racons

Amb xarxes molles). Coronem de sals

Les cabelleres toses! Ei, xavals,

Cremem matins amb immortals tions!

Cada noia a la boia; i a l’eixut

Els vells!, tots nus: Fora estofes i embulls!

Oh canviants mariners de tants d’ulls!

Hissem la vela en el fustam panxut.

Salvem esculls entre cants i traülls:

Servim el Tot en l’indòcil minut.





Ballem peus nus a l’alba nova! (I ella,

Algues i sol, mostra un genoll precís).

Llancem el disc muscle tibant! I ensella.

Que jo só Dionís i só Narcís.

Junts, enfilem la palanca; i querella

El satirell de baix, i l’indecís,

I afanyat a colrar monyó i aixella,

Que jo só Dionís i só Narcís.

Sota l’ombrel·la em plau veure com pella

La teva cuixa d’or en l’areny llis,

I del cel del teu front ésser l’estrella!

Oh la doble natura: Jo, com ella,

Opòs Usura i Aventura; bis:

Que jo só Dionís i só Narcís.





El negre i el carmí! Sí, sóc de borra,

Tu, ni bicorne ni groc, qui ho ha dit;

Cuita, pinta’t de blau, de rosa un pit,

I enfonsa els peus amb mi en tèbia sorra.

Prou ta germana clama: —És salmorra!

Quin sol! Endinsa’t més, dalí, delit;

Ja ens banyarem de lluna si fa nit,

I amb dits d’argent, jugarem a la morra.

Que si un fox, o Mozart? Rècord de braça!

Dóna’t tota a la mar, i fes el crol

Mentre un vol de gavines tapa el sol.

Capbussa’t; carbonós, passa Neptú

Ple d’estels i flairós, tibat i nu,

Fitora amb flors i una tendra veuassa…





Au, Filomena, que la mar s’acosta!

Tomba el volant que els viratges són curts;

Acosta el front i et diré els mots en curs:

Que un grec es penja, i Crisip és ton hoste,

O que el sastre ens espera a mitja costa,

Diu que és ciclista i vol anar a la URSS,

Amb els pneumàtics prenys de texts obscurs

Del segle IV, i als daus als déus aposta.

Ai que la mar és més forta que el vi,

I sé el que dic, i no. Ballaré nu

Dalt el capot o, lleu com una daina,

Empenyeré el canot lla mar. I qui

Gosa negar que els diaris van dur

Que só l’heroi d’una nova Cartaina!





Fugiré carrer enllà, o-í! Finestra:

Darrere teu veig l’home geperut;

A casa tinc un maniquí forçut

Que amb mig HP només, pica amb la destra.

Geperut!, Geperut!: Vaig a la platja,

L’hora és ardent i: trenta-dos genolls,

I els mamellons i setze llavis folls…

La Madroneta es despulla al garatge.

O-í! Jep i gepó i gepic, o-í!

Duu el mallot blau i es pinta de carmí

El sotaaixella. Tanca la finestra!

Tanca el bagul!, desa-hi els peus, babau;

D’anques de iode i de gelats, assau.

Amb mig HP, o-í, pica amb la destra.





Record de Roses, 1918



Porta les xifres ben altes! I tomba

Riba de Mar enllà: Som el jovent

De mil nou-cents divuit, i dins un rombe

Encabim la Natura i el Moment.

Qui diu, il·lús, que deu per deu fa cent

Si el diumenge s’enlaira en una bomba

I cal dur vesta per fer un art docent

I pintar el sol morent en fràgil tomba!

Qui crida irat, si ens domina l’esport

Del submergir que fem, fora de port

(Quan brollen llums sota les aigües manses),

D’un l, un 9 i un 8, d’un vermell fort,

I escoltem Bach en un llagut estort

D’un naufragi dels temps de les romances!





Record de Sitges, 1919



Corren els trens d’estiu sota vitrina

I el mar, tot blau, per un tub de carei;

Passa’m, ple d’algues i sal, el botei

I acaba’m de pintar de purpurina!

Entre els grisos i el verd de la cabina

Ajustem-hi el vermell; a la Remei

Se li inflen els pits sota el jersei

Mentre fem els catorze de benzina.

Ens banyarem de frac: Som a l’introit

D’aquest diví migdia, i a cad’u

Li cal esquif i un braç llarg i segur.

Del son, grosser, ja en parla Sigmund Freud;

Tots som el pacient número u

I un llavi destenyit no és tabú.





Fecit quoque Dominus Adae tunicas pelliceas…





Això és ver i no. El cor encén

Espers ardents però l’hostal és sol;

I la remor fa el ball! Deman què vol

A cadascú, i a tots —i em sé indolent!

En hiverns blancs jo desafiu el vent

I d’ell gaudesc; el seu plant m’és consol,

En plaça i pont encalç qui de mi es dol,

Als ulls de tots en mir —i só l’absent!

Jo Us am, és ver; i és ver que Us ment, oh Déu;

Só peu i asfalt i el mal m’és escambell

D’on clam, irós, el Bé! Res no m’és lleu,

De què Us deman ajut. Exalt el bell

D’on sou exclòs, i dic que el negre és neu;

I em corba l’or sota el grosser burell!





Colc, Senyor Déu, la Figura Carnal,

Els cels fecunds que il·lustren l’Oceà,

Els rius subtils eixits d’un ull llunyà,

El Pic, la Vall i el Pla; L’Ordre Cabdal

De la ment d’home en resclosa i canal,

La Ciutat greu, i el Verger tendre i clar.

Colc el Treball, auster, i el llarg penar

Per vèncer amb risc la Natura i el Mal.

Colc l’Home Dur vers ell, la seva llei:

Estirp, Costum i Verb; i el mot rebec

Que adés em fuig —o senyoreja, rei!

Colc, Senyor Déu, la forja, i el doblec

De pedra i carn: —esclat de la sement

De l’Absolut que ordena Vostra Ment!





A J. Bofill i Ferro



A l’erm obac bastim casal i erola,

I omplim, corbats, la sitja i el celler;

Del roc perdut fem dos contra esparver

I l’aigua a doll dóna força a la mola.

A l’areny mort que la mar brava assola,

En orba nit amarrem, sense esquer,

Xarxa i llagut, i un cau ens és recer

Sota penyals, en deserta platjola.

Plantem la vinya als cims, sense drecera,

I l’olivet entre timba i tossal;

I ens és un pler, Senyor. I el pa i la sal

Que us demanem, ulls molls, en la preguera

No ens són sobrers, i amb urc, en ple mestral,

Mà i peu sagnants, clamem l’Hora Severa.





A quin bivac en planella perduda

Vaig veure obert, Senyor, l’horrible balç?

Fatu i exhaust Us donava un nom fals

I aparentí el romeu barbat i rude.

El meu desig, però, tothora muda

I els meus afanys són els batecs corals:

La lluna en mar, naixent, m’és dolç trasbals

I els fats nocturns exalt, i qualque buda.

Un esparrall m’és fetitxe, i el rest

Encès d’embruix, o el so d’una tenora,

I em lliure a tot, íl·lús i gai, inerme.

Si el Vostre Buf don’ Nord, me’n vaig a l’Est

I el meu penell hi ajust i el seny l’honora;

Avanç ulls clucs, i no em vaga doler-me!





Cerc el que lluu entre pedra i calçobre

I el gla perdut en l’octubrer callís,

Calç pellingots, i m’aparent al pobre

Que, inflat d’orgull, a tots es fa submís.

Vaig al portal que ja sé que no s’obre

I al mas caigut sense foc ni pallís,

Al freturós deman el que li sobra

I al camí ral preferesc el pendís.

I m’aliment de sèver, indigent,

Fantasma alçat en la Nit inclement,

Escarceller de la meva mentida.

Us clam per tot on Us voldria absent

I em faig un pler del meu propi lament

Quan, a camp ras, trob la inútil eixida.





A l’endeví vaig per falsa drecera,

I en juny encès avanç amb el cos balb;

Us fan present, Senyor, mes no tinc palp

I el llavi clos ignora la preguera.

En mar pregon acaç nova sendera

i al Vostre acost jo trem, i lleu i salp;

En dolç jardí m’enfony darrere el talp,

Visc de mi sol, i la nit m’és solera.

Amb cants obscurs els cels obscurs exalç

I els estels sense nom, l’ombra i el faig

Que el son encén; ço que heu fuit em captiva

I encenc brandons a l’altre cap de riba.

Diu, Senyor Déu, que sou temible Saig,

Però em crec sol reclòs en murs més alts.





Les mans en creu i el front signat amb cendra

Davall, de nit, als infèrtils ribatges

On tantes veus fan cor, i vull comprendre,

I on rocs i munts aparenten imatges.

Oesc la mar pels calancs, i els oratges,

I en antre obscur que la ment vol defendre,

M’escolt a mi. I per cingles salvatges

Amb un sol crit la Nit i el Cel vull fendre!

Tot és confús, Senyor Déu. I el meu nom,

Que em dic a mi, tot alt, en cala morta,

Em torna estrany. I tantes veus no entenc.

I si pels cims alimares encenc,

Tot és més fosc. Senyor: feu aspra i forta

L’Única Veu, la Imatge i el Seu Nom!





LES IRREALS OMEGUES





I

Per a ésser a temps a l’ofertori em vaig haver de tirar al riu, tocant a la presa de Monistrol; però la plaça de davant el temple era tan canviada, que vaig tenir el pressentiment de trobar-me en una ciutat funcional escandinava. A l’altra banda del riu els allistats de totes les lleves: hoplits, mamelucs, geníssers, milicians, etc…, escoltaven els oracles i cridaven el text de llurs pancartes: —Il faut s’engager! Il faut s’engager!, Abêtissez-vous! Abêtissez-vous!

Quan a sol baix —oh cendres fumejants

Al vent brancut amb sentors marineres!—

Porteu els llops sedejants a fontanes

En murs extrems i fosques en prat fosc;

O desboqueu, irosos i remots,

A l’ombradís on sestegen les noies

Quan ve l’estiu, apètal, i les aures,

I el que és sagrat colpiu conflent ençà,

Saben els déus per quins senyals i còdols

El ritu vell mudeu pel taure ibèric.



Si en cau secret, cavadís, o en quintà

Rústic i herbat, descobriu el fetitxe

I l’invoqueu, policrom, mans obertes;

O precinteu tractors i, taciturns,

Erreu, nocturns, pel ribatge arenós

Entre els cavalls que les platges captiven

—L’ull estelat amb reflexos celestes—

I el crim negueu drapats com un etrusc,

No us cal l’engany sí us sobtaven, adversos,

Còdols i llops en els somnis aquosos.



Però vinc jo —que el rec tèrbol i estret

Guanyava a braç, alejant per passeres

Fins a la vall solellosa i cantaire—,

I els quiosquers fiats aturo i dic:

—Guardeu, sabents, aquests llibres, són meus—;

I els en don tres, i d’allí vaig al Temple,

Tot mal vestit, a pregar pels qui dormen

De son diürn, tocant l’altar major,

I als dalts, llegeixo novella pancarta.

«Callen els déus els llurs somnis terrestres».



I obro els vitralls pintats per gent d’avui

—Blaus i vermells defallents—; i per la runa

Cerco l’Incert. Mes, d’un bot, salto el claustre,

Àgil i pur com el Dia Primer.

I alapintat me’n vaig pel call florit

Tot dolçament, com si petgés les aigües

I Ella vingués, sota una ombrel·la etíop,

Entre endevins amb capell mexicà.

(On sou, llibrers? I vosaltres, soldats?

I els vells astuts amb fusells amb sordina?).

Els troncs solars són llum del Sant Misteri:

Net i distint, em veig com transparent.

I, plaça enllà, a la intrusa vitrina,

Miro els gravats d’un diari danès.



Enfosqueïts us veig a l’altra vall

Darrere els joncs, escoltant els oracles

O tatuant al cos nu les consignes,

Voltats de nans i cans, amb gran remor.

En murs de nit calqueu testa i segell

I amb daus plomats, en bars sense sortida,

Jugueu, amb urc, en taulers invisibles,

Muntanya i cos, dofí, arbre i ocell!

Ni el mite, doncs, no us val, iniciats

Pel hierofant disfressat de botànic;

Colpiu l’anyell? No anul·leu el Signe;

Cremeu papers i tints? La ment reneix.

Exiliat a la pairal contrada,

Rems i destral ressonin, solitaris!

Setembre, 1936





V

Vam arribar en aquell poble i no hi havia ningú, però per places i passatges sentíem la fressa dels qui foren i de llurs danses, i les esquerdes dels murs esbossaven la faç dels qui vindran. Una llegenda clandestina gravada al peu d’unes figures que imitaven, rústegues, uns mísers infants deia: «Sempre som en existència d’altri». Vam fugir pel coll fronterer vestits amb pells primitives i carregats de llibres

No tinguis por, les ombres són de pedra;

Llindes endins remoregen fontanes

I el vent fullós virolai dels espectres.

Per cambra i clasta sento veus i passos,

I cants de nit en llargues foradades

Sota els vinyars amb clarors europees.

A les parets, als batents de finestra

I als horts murats veig les cares pintades

Dels qui van viure, vidents, en els segles,

Dels qui vindran —franques lluors futures!

Hi som tu i jo, la testa decantada,

Amb colors crues de ratlla estremosa.

Pertot, ah las!, els veires delectables:

Escrits antics camperols i purpuris,

Naus boreals a la lloia votiva,

Voris vexats amb empremtes divines,

Calcs d’En Miró amb alfabets rupestres

—Verds i grocs lents en naufragi de tintes.

Sota el pont vell amagàvem les armes,

I riu avall se’n van les salzeredes

I llur embruix, les corol·les nocturnes,

Pàl·lids icons i confuses roselles.

Oh missatger, núvol alat, oratge:

—Aombra el mar amb àcides parpelles!

Al bardissar hi ha una toia esfullada

Amb rous secrets i ceres clandestines,

De quan olfacte i ull eren dolls d’aigua

Cascadejant en un verger de laques

I l’home era home en una selva d’homes;

Marfils en creu coberts amb gases rosa!

—Aixeca el braç, sangosos els estigmes,

i toca el cel, o blancors deslligades!

Nacres solars del Diví Simulacre,

Amb gels ocults que delaten el pòrfir

I sots pregons amb sidèries polpes:

Venci el blau pur i brolli la semença!

Al celler musc amb frescors molineres

Sentim, oh hisops pasquals!, música nova

I balls d’avui, complantes enyorades;

(Aspres besars en ponents adriàtics,

Do de tots dos en albergs albanesos)

Però els hostes no hi són i els llibres ens fan nosa!

Caminarem descalços per les pedres,

Flairós el pit dels èxodes herbosos,

El llavi clos a les pairals rondalles,

El front marcat amb sang de les senyeres,

I els ulls perduts als brulls de falses Medes

Amb fars i freus a les cales adverses.

Veiem el mar entre parets calentes,

Ceps cimejants i arbòries fumeres.

—Dem-nos les mans i desxifrem els signes!

El cercle pur prolonga llums sonores

Al pur desert, hivernacle de perles;

Ens parlem baix en una llengua estranya.

Heus ací el bar i allà la barberia.

Al Pla de Dalt, amb farigoles tendres,

El dolmen, nu, gravat amb els horòscops.

I al peu del mas, a l’ombrosa comella,

Testes de sants entre bidons i rodes.

Oh voluntat de foc que empeny la brisa!

Tornarem sols per la isarda drecera

Que no sé on duu, darrere la duana,

Coberts de pells, corbats pels incunables

I els cossos balbs:

—No miris endarrere!

Una barca s’emporta les campanes

I hem escampat els vidres per la platja!

Portbou, octubre 1934





VI

Baixava de Coll Formic al Brull, i en ésser prop de la Morera em van aturar els ciclops. Volia fugir, però, burxanc en mà, em van forçar a mirar com ensacaven llibres i més llibres meus, impresos i inèdits, pergamins dels avantpassats sostrets al rector dels Torrents de Lladurs i manifests eversius. El meu cos fullava com un faig, i un ull desclòs als brulls del front em va fer veure, aiguosa i transparent, la meva pròpia irrealitat

Mirar els ocells com els nois, i la boira

Pel torrentol amb caramells de molsa;

I, cap al tard —quan les mosses tardanes

Cullen, ull dolç i persignat, les herbes

I els glans d’embruix—, el serrat; …o, a mig aire,

—Darrere els faigs, alia on la nit udola—,

Els traginers encorbats i somnàmbuls,

Durs i arreluts entre els coscolls airívols,

Com omplen bucs carboners i les sitges

Parpellejants, amb llibres nous, diaris,

Codis i fulls clandestins i escriptures

Que firmo jo amb irreals omegues,

És bell i trist per qui, nat franc, és serf.

—Nit d’avets delirant! Nit col·lectiva!

Trobar el pastor i els seus bous, vora els marges,

Dòcils i purs i la mirada gerda,

Amb neu als pics al fons de les pupil·les

I prats rosats amb fontanelles clares;

I, cor feliç i ple, dar-li el bon dia,

I us diu qui és: carranc i fill de bruixa,

Nat als Molins i dels carlins ostatge

Quan, sarmentós, somniava amb els Tròpics;

…O, de puigsmals a puigsmals anacrònics,

Veure passar damunt acers eteris

Els trens de foc, amb rabassa i remences

Fendint, gebrats, la fressa dels silencis,

És gai i trist pels qui funyen els glaços

Emmurallats a les fleques alpines.

Sentir com plou, vora el foc; i les aigües

Vidres avall, a la tardor boscana,

Que esbossen cois amb anagrames rústics

Regalimants a les mans que us acotxen;

I el vent joiós amb campanes cerdanes,

Himnes flairants i florides pregueres

D’un airecel amb vilatans alífers

I déus dorments als fonolls de les bromes;

…O escoltar el plany del qui feixa la llenya

Al bosc defès, del caçador que empaita

Senglar i ocell, i el del castell el blasma

Perquè el de tots és seu, verges i astres,

És dolç i trist pel qui, feixuc de roses,

Lleva el pugó del pi de les tres branques.

Gualba, 1944 - Viladrau, 1948





IX

En palmells d’or guardem els ulls de pedra dels faraons vençuts per l’home que erra solitari per orris i calelles

Teniu els ulls sense gregals ni arbres

I em deu les mans amb trenta codolells;

—Deixeu-me sol, que só molts, i fressejo

Aigua i fullam pels clots assolellats.

Míser em sé, però sol torno a néixer

En prats frescals, en masos matiners.

No sou —sou tants!— i la veu us retorna

En únic so, i tremoleu de por

Quan l’altra veu, que les ones modulen

I els rocs eterns, invoca solituds.

Sóc el qui fou per clares torrenteres

I em faig un clam del silenci de tots.

Us veig alçats per semblar més encara,

Tinta la faç i amb fatídics coturns,

Clamant als déus, i a les vestals. I al Cèsar!

Els ulls sagnants en bacines de fang.

Només mos ulls són meus, no pas els vostres,

I petjo ferm en nits d’eternitat.

Us emmureu, morents, en llum somorta,

Al so crioll d’instruments enyorats,

I us projecteu a l’obrador dels somnis

A un ellà esvaït, en negre i blanc.

Us sé dorments en inclements pagodes

Jo, l’aiguaneix d’un planell sobirà.

No teniu mans per aplaudir el miracle,

Aneu cap cots i junts per plaça i circ,

Canteu, incauts, tonades de crepuscle,

Entre fullams, en els suburbis broms.

Cantaré sol per orris i calelles

El cant de tots, amb aire antic i plors.

A riba mar us agleveu febrosos,

El cos flairós i nu, tiges solars

De l’erm carnal, sense gra ni migrança,

A l’Absolut estranys, i al foll Instant.

—Oh mar, miratge de les ombres orfes,

Obre’m l’abís del teu solatge pur!

Heu mutilat icons, i això us conhorta;

Amb metalls clars feu tomba i pedestal.

Moriu plegats per salvar-vos d’angoixa

I el trofeu d’un és el trofeu de tots.

En or palmat guardem els ulls de pedra

Dels faraons vençuts en areny fosc.

Els Torrents, de Lladurs, 1939





XII

Vaig obrir, cos balb, els calaixos on guardava milers de versos que no recordava d’haver escrit mai. La Pilar m’assegurava —era un vespre fullós amb un cel baix guspirejant de llavis— que els ha via llegits, els calaixos eren plens de mans compactes i dures que estrenyien les meves amb estranys designis

A quin mar fosc naufragà una goleta

Amb ocells delirants damunt les vergues

I veles defallents sota les molses

—Esfullàvem lilàs entre les cendres.

A quina balma cega hi ha conquilles

On amaguem tresors d’arrels i aigua

Enyorosos del ball i armats amb canyes

—Fora poblat calcigàvem les ombres.

A quin pati ignorat d’una llar closa

Sentíem cants amb angoixa celeste

Els insectes alats als palmells càlids

—A mig congost apagàvem les llànties.

A quin fons de taverna enllà dels segles

Tastàvem mosts novells i ens embruixaven

Sons de marbres arcaics on orgues fòssils

—Ens fèiem por amb espectrals carotes.

A quin barranc antic, vitals, ballàvem

Al plany nocturn de bressolants arbredes

Eco lunar de veus i cants maresos

—Amagàvem el cos sota les xarxes.

A quin carrer sentíem fressa d’algues

Quan ens dèiem adéu sense paraules

A la claror d’espurnejants pronòstics

—Amb uns guants nous examinàvem perles.

A quin hangar d’una plana vetusta

Vestits de nit i coronats de roses

Amoixàvem ocells amb mà tremosa

—Engegàvem motors sense esperança.

A quina font de l’obaga perduda

Un estiu despullat en nit desclosa

Ploraven les vestals als déus de pedra

—Ulls embenats cantàvem infortunis.

Damunt quin mur en una nit sense hores

Inscrivíem uns noms que no enteníem

I dibuixàvem, púdics, ratlles mortes

—Entelàvem xarols la boca intacta.

A quin tombant de la pàl·lida pista

S’estimbaven les noies en bicicle

En cingles clars en espadats aeris

—Ens senyàvem amb aigua sortillera.

A quins calaixos abismals cercava

Poemes mai escrits i que memoro

En papers amigats i lletra falsa

—Encaixo mans de porcellana i vori.

Cadaqués, setembre 1939





XIII

Ens havíem banyat a la cativa i, a sol colgant, contemplàvem, després d’haver fullejat una vella crònica nacional, com tot de reis antics amb amples capes vermelles tenien llur assemblea al serrat del cap gros

Mar vital quan floreja l’aurora; i obscura

En els horts cirerers de l’ocellós crepuscle,

Quan tornen els velers, vetusts, i el port llumeja.

Oh mar de tots, sense dofins reials

Amb creus imperatius i els quatre pals

Damunt l’or secular d’una estirp d’homes lliures.

Tancada; i secreta en els fraterns refugis

Del dolç país esquiu, a la riba querosa[6]

On ments florals ronden el cos perfet,

Bell —absolut!, immutable—, total!

Astre pur esfullat en els torsos de sílex,

Els paisatges antics amb llavors amagades

I els ullastres amb brancs pel qui venç i el qui dansa.

Púdic mirall del donzell remorós

Que petja el temps i ombreja olimps, alat;

De meduses llisquents en peixeres celestes[7]

Portadores de cors amb esquema i consignes,

Del cometa precís, de les ombres proscrites.

Pèlag fullat per atles tardorals.

Amb focs pregons i plomissols extrems.

Llit d’herois destructors de les vides descloses

En els olis, els vins i les fruites melades

A la claror dels pins, a l’aurora ametllera.

(Corsaris i croats en negre i blanc:

Papers desats ais calaixos goluts).

Per platja i ports, esquerps, els savis i els profetes

Cavalquen l’unicorn; i els pelegrins erístics

Que esbranquen els llorers i consagren la pitia[8]

Quan nega els déus, i la llar, i el qui és,

I en foc advers crema flors ancestrals.

Nosaltres, ull novell, per alzinar i fageda

Invoquem noms terrals i llur bròfega fronda,

Les franqueses i els furs, les llibertats alades

I el que és per a qui és, i allò que és just,

Davant les creus que brollen dels sembrats.

Ungeixin cabells d’or becs aquàtics benignes!

Una fosa d’esguards fa tremir les salines:

—Quina pedra vital s’escalfa i s’estructura

En el mòbil desert de les fosses estèrils?

On són els murs paterns, perns i mandrons,

I el més enllà diürn amb sals intactes?

Quin joc ens fa vidents, sideral, i balbuços,

Quan vinyars i olivars, i el mas, es purifiquen

Al vesprejar joncós de l’hora conjurada?

Què hi fan, jacents, en tos penyals extrems

Els èfors embruixats amb litúrgics plomalls?[9]

La teva claredat, jaç de guerrers ullpresos,

—(Ni quan l’alba boscana crema, i castanyera,

Amb la flama dels dits difícils papallones)—

No ens deixa veure la llum.





ON HE DEIXAT LES CLAUS…





Vaig arribar en aquell poble, tothom me saludava i jo no coneixia ningú; quan anava a llegir els meus versos, el dimoni, amagat darrere un arbre, em va cridar, sarcàstic, i em va omplir les mans de retalls de diaris

Com se diu aquest poble

Amb flors al campanar

I un riu amb arbres foscos?

On he deixat les claus…

Tothom me diu: —Bon dia!

Jo vaig mig despullat;

N’hi ha que s’agenollen,

L’altre em dóna la mà.

—Com me dic!, els pregunto.

Em miro el peu descalç;

A l’ombra d’una bóta

Clareja un toll de sang.

El vaquer em deixa un llibre,

Em veig en un vitrall;

Porto la barba llarga,

—Què he fet del davantal?

Que gent que hi ha a la plaça!

Em deuen esperar;

Jo que els llegeixo els versos,

Tots riuen, i se’n van.

El bisbe em condecora,

Ja els músics han plegat,

Voldria tornar a casa

però no en sé els topants.

Si una noia em besava…

De quin ofici faig?

Ara tanquen les portes:

Qui sap on és l’hostal!

En un tros de diari

Rumbeja el meu retrat;

Els arbres de la plaça

Em fan adéu-siau.

—Què diuen per la ràdio?

Tinc fred, tinc por, tinc fam;

Li compraré un rellotge:

Quin dia deu fer el Sant?

Me’n vaig a la Font Vella:

N’han arrencat els bancs;

Ara veig el diable

Que m’espera al tombant.

Setembre de 1942





A l’entrada d’una estació, subterrània, lligat de mans i peus per duaners barbosos, vaig veure com la Marta se n’anava en un tren fronterer. Li volia somriure, però un milicià policèfal se’m va endur amb els seus, i va calar foc al bosc

Escales de cristall a l’andana solar

On passen trens de llum cap a platges obertes

Entre murs transparents i coralls sarmentosos

I ocelles d’ull clarós en brogiment de brancs.

¿Ets tu, blanca en el blanc d’aquesta alba insular,

—Líquid l’esguard, atenta a músiques innates—

Que escrius adéus humits a la forest dels vidres,

Amb semença de nit per a un somni desclòs?

Te’n vas enllà del goig, al ribatge encantat

Amb gegants embriacs a l’espluga gatosa

I falcons dissecats a les roques senyades,

A un mar petjat pels déus en els nocturns furtius.

No puc heure’t, dorment, orb de llum i de ment,

Vestit com un infant, sense veu ni bagatge,

Entre tràmecs guardat per hostalers biformes;

Els passaports són vells i sangosos els cors.

T’emportes puigs i rius, i els estanys estel·lars

I fonts en bacs gelius en profundes valises;

Un guaita tenebrós, des del serrat en flames,

Em crida amb noms estranys i em fa que no amb les mans.

Onegen foramur banderes esquinçades.

Setembre de 1936





Vagava, a galop tirat, pels volts de la muralla, seguit el una corrua de carboners supersticiosos

Doneu-me una llanterna: —On és el cavall?

Doneu-me carbons durs i guixos lluminosos,

Doneu-me murs de nit a les ciutats lunars.

Jo só l’orat, segrest, amb vesta d’ungles

I els ulls amb broll de peix en un cos vegetal.

Veig un eixam de creients invisibles

Al foscant de la fosca, fregorosos;

Pelegrins conjurats al caliu dels estigmes

Crepusculars, a les calçs revelades

Sota els velluts dels cossos incorruptes;

Flagel·lants taciturns al confluent dels somnis

Emmurallats per l’heura dels cilicis;

Pastors plantats a la cleda dels astres

Presa del torb de les ales, i balbs

D’heure el saber en vocabulari d’aigües;

Botànics desviats a l’oreig de les ombres

Colpits pel clam de les brases nocturnes

I herboritzant amb fressa de concili;

Prelats sofrents, a les fonts sulfuroses,

Que pinten de colors assetjades guinees,

Amb selves de llibants i marees antigues,

I el plor de les negrors al pregon de les criptes;

Marxants secrets d’obscenes gavardines

Amb llurs amants florents als joncs de les drassanes

D’un port sediciós amb semàfors sectaris.

Qui, si no jo, n’és Sacerdot Suprem?

No cercàvem en va, pels clots de les muralles,

L’empremta digital dels déus inexplicables.

Juliol de 1929 - Octubre de 1936





Fronteres

Pel corriol, entre flames de tinta,

El no-res augur;

Oscil·la en cels antics llàntia extinta

I una ombra en el mur.

Avanç enllà, però una mà m’atura

I, dura, una veu

Molla dels rous d’antany, clama segura:

—De tot crim ets reu.

I en cloure els ulls per contemplar el paisatge

De la mort carnal,

Abandon en els glaços el bagatge

Del país natal.

Sant Quirze Safaja, setembre de 1937





És quan dormo que hi veig clar

A Joana Givanel



És quan plou que ballo sol

Vestit d’algues, or i escata,

Hi ha un pany de mar al revolt

I un tros de cel escarlata,

Un ocell fa un giravolt

I treu branques una mata,

El casalot del pirata

És un ample gira-sol.

És quan plou que ballo sol

Vestit d’algues, or i escata.

És quan ric que em veig gepic

Al bassal de sota l’era,

Em vesteixo d’home antic

I empaito la masovera,

I entre pineda i garric

Planto la meva bandera;

Amb una agulla saquera

Mato el monstre que no dic.

És quan ric que em veig gepic

Al bassal de sota l’era.

És quan dormo que hi veig clar

Foll d’una dolça metzina,

Amb perles a cada mà

Visc al cor d’una petxina,

Só la font del comellar

I el jaç de la salvatgina,

—O la lluna que s’afina

En morir carena enllà.

És quan dormo que hi veig clar

Foll d’una dolça metzina.

Abril de 1939





Els assalariats del somni s’havien aplegat, bullangosos i adversos, al pla de s’arenella. Per alliberar-me de llur hostilitat em vaig asseure al trapezi aparent d’unes cordes de llum i em vaig gronxar, absolut, damunt els Pirineus de les ombres però, testafullosa, va arribar Emília tota de verd, amb una clau de maragdes al front. L’acompanyava, malèfic, un mastí. Vaig llançar-me per les clarors d’un penya-segat i el vaig decapitar. El bram de la mar, els crits supersticiosos d’Emília i l’avalot dels sindicalistes nocturns eren una mateixa remor

Era una vall entre clarors vexades

Vora el mar broix, en el foscant pertús.

Quan cova el torb i desllasta l’intrús,

O salpa, irat, l’orat sense bagatge.

Hi éreu tots, proletaris del somni!

Flacs i brogents fullàveu arbre i fruit

Dels horts tardans, o us acoblàveu, druts,

A nit batent, flagel·lats per les ombres.

Us viu, vident, oh gira-sol dels astres!

Sagnava el Temps, a la fosa dels ulls.

Alçàveu falçs per les negrors fresoses

Dels molls mallats, a l’obac de l’hostal,

Amb crit frondós; i em sonàveu, avars

De forma i llum, sota l’ull dels ponts d’aigua.

Fèieu senyals rugosos en els còdols

Perquè els llegís en senderes de glaç

I m’embruixés a l’horòscop dels fars,

Plenes les mans dels clavells del presagi.

Dèieu un Nom, oh eternal monòton!

Fluent de sals, a la brisa dels bars.

Amb ull saulós —quan l’augusta foguera

Que abrusa el golf i allargassa la nit,

Venta els fumalls a la forest dels pits

I obre cels morts en remotes alberes—,

Veníeu tots, oh corsaris apòcrifs,

Com si jo fos el maniqueu submís

Que esfulla els daus en els córrecs marins

I flaira el text de les flors sibil·lines.

La pressentíem, Ella! L’Abolida!

Sigla global d’algosos pergamins.

A la joncosa on fer menten les molses,

Cremàveu tinta al sicofant demès

Que embrosta els mots i flabel·la el qui venç

Quan fronda, arçós, les solituds severes.

Blasmàveu, llecs, el donador d’oracles

Arrecerat a l’ara de l’Omès;

O ignoràveu, externs, la flor del peny

Que fita el temps als degotalls del temple.

Anacoreta en un ermàs d’escumes,

Us vaig llegir el recordatori advers.

«Sóc el proscrit en pròpia solana

I a l’endeví vaig pels barrancs extrems;

Aprenc el cant novell dels rocs dements

I l’alfabet de les Medes pirates.

Cerco una cara en crepuscles de murta

I el vent herbós on sangloten els vents,

—On bresca el fruit que aombren els llorers—

Amb clots hostils a l’alada semença.

De vins nocturns abrivo els contramestres

Que emboten l’or a l’alba dels torrents.

Però em negueu l’ullastre, i les argiles

Del penitent, i en un desert de plors

Clameu l’Absent i el romaní dels ports,

I m’enfosquiu amb fonolls de tenebra.

Em delateu en transparents estrasses

Si, matiner i descalç, desbrosso els horts

On aigua i veus són l’U, i on la gaubança

Fulleja als troncs del miracle desclòs.

Lliure i lleial, i ajovat a la Idea,

Advoco el just a la brisa dels colls.

—No tornarà la que és present als segles,

Dèieu vençuts per la gebror dels sons;

I dels caus morts tancàveu les finestres,

Drapats de por i freturejant la font.

Ella vingué: Oh suprema parpella,

Clau i cristall en un tròpic a flocs,

Palma entre murs i frontera dels cors,

—Camins secrets amb frescors de caverna.

Lilàs lunars! Jo hi era i l’esperava,

Hoste dels cims, en trapezis de foc.

Tot era nou a la jungla dels astres,

No es veia abís ni timba des dels dalts,

La llum en flor em gronxava en altres Alps,

Braços en creu, amb cordes de silenci.

Dormíeu tots quan Ella s’atansava

Verda en els verds de mentes boreals,

Els flancs florits de violes marçals,

El coll fullós amb testa de maragda.

Tot era pur en els deltes eteris:

Glavis i carn, i els nacres de la sang».

El Port de la Selva, novembre de 1950





Per les cales ramoses d’una illa antillana, en el porxo de les tabaqueries, en els vitralls de les fleques, en els murs de les casernes vaig llegir, ostensible, un nom, el Nom; m’hi vaig acostar per transcriure’l però en desconeixia l’alfabet

Nàufrag estalvi en una Havana d’aigües

Flairava un nom:

Per l’alga dels suburbis

On els dorments en plàcids planisferis,

Prenys del Real, i lliberts, encativen

La nit, la llum, la remolatxa antiga;

Pels palmerars amb ressaca de vidres

Retrospectius i còdexs subterranis;

Pels clots lunars amb carmins de mulata,

Purs pelegrins de brancuts santuaris

Esbatanats a l’estam de les pluges;

Pels sutges gerds de bicolors cantines

On el lloem amb begudes atees

I on Qui És, és en l’U i per sempre;

Al peristil de fluvials ombrel·les,

On desa el cor el prospector dels Signes;

Pels rocs del port intemperants i adúlters,

Orri insular de delirants heretges;

Pels consolats, a la ratlla dels astres,

Sota el guió de falgueres impreses

Amb lletres d’os i anilines pregones.

Flairava un nom

—que és el Teu— a l’escorça

Molla dels molls, quan fullen les fragates

Al freu fendit pel vernís de l’escuma;

Per la forest de les calçs del crepuscle

Remorejant de les xifres lascives,

Amb nius pertot a l’alba de les frondes;

Pels mars negrers, per les laves petjades

Pels capitans en el crom de les guerres;

En fulls escrits per sabents mitjanceres

Enllà del Temps; per l’estepa dels llibres;

En el replec hertzià dels diaris;

Pel museu nou amb Mirós d’uralita;

Pels murs secrets de les tintoreries

On planxa i cus la criolla estuprada

Sota el cristall de transparents semences;

Pel fosc del call; pel serrel de les pampes:

Un nom, el Nom, en una hisenda d’ombres.

Octubre de 1951





Sé un poble lluny de Provença

A Concepció Maní



Sé un poble lluny de Provença

Blanc de pètals de matí,

No hi ha torres de defensa

Ni contrades de remença

Sense casa ni molí.

Ni enyorança, ni temença,

Ni l’ocell en roc marí:

La vinya pertot s’agença

I en ermots en defallença

Creix el blat d’etern nodrir.

Tot és llum a l’hora tensa

Amb frescors de monestir;

Per una Alta Complaença

El sol hi lleva semença

En rostolls de bon seguir.

Tot és do, tot recompensa

I l’Extrema Coneixença

Per qui en sap trobar el camí;

A l’Alba de la Naixença

Tu i jo hi voldríem morir.

Maig de 1952





Els savis i els poetes peixien els cavalls a la fosca fòssil de les resines. Hauria pregat amb ells als déus discordants, si uns pescadors il·lírics no m’haguessin llogat per quatre dínars per carregar llurs grosseres carrosses, de caixes salobres curulles d’escata

Enllà dels solcs de llum, quan deserten els cànems

Dels ports crepusculars al bresc de les tavernes,

—Quan el prebost, vexat, esquinça les proclames

Que al pregon de les nits llumegen lletra morta—

Vam vèncer la unitat. Ja el flamar dels navilis

Que orsen el Cap defès, sense nauxer ni veles,

No serà esglai de tots; ni el branquejar dels deltes

Amb designis obscurs, quan perlegen les ombres

—(Als límits desolats d’arcaiques serradores

Lla on, llenyós, brunzeix el Ver, en una estepa

De creus)—

Llur cruesa de nacre dins l’ostensible

Negror de l’Altra Nit, on el múltiple grana,

I allò que és distint; i el nou, ardent, genera.

No temerem ja més la mort sota les xarxes

Que calen els llaguts a l’extrema maragda

Que escuma espai i temps en ficta orografia;

Ni al tombant del serrat, l’Home Sol que es colpeja

Febrós, amb rocs roents, i adés esqueixa el dia

Com un text de Belgrad o un gravat de la Pravda,

O puja als alps solars, s’ajup més i es flagel·la;

Ni el vèrtig de verdors a la ribera il·líria

On s’apleguen, votius, els savis i els poetes.

Vénen de lluny, drapats amb gramalles lletrudes,

I peixen llurs cavalls a la prada assetjada

Per nòmades lunars fredejants de falguera;

Cadascú amb ell, tot sol, i tots amb un sol llibre,

El seu, indiferents a la flora dels filtres.

Deserten l’U, frondós, i al no-res es congrien:

Esquiven el qui funy el llevat de les selves

I esbandeix çò que fou a les deus sobiranes,

O espien, imprudents —quan espiguen les cordes

I s’esfulla l’estany al jardí de les laques—,

Els qui omplen, alats, a l’alba bel·licosa,

Caixes, bocois i bucs, d’escata, i els carreguen

En camions nodrits d’aèries ferralles.

No temeré mai més els draps de les salines!

Ljubljana, maig de 1933





Dèiem: la nit!…

A Carles Riba



Dèiem; la Nit!, en una nit oberta

Al rost del Temps, més enllà del morir,

Quan les negres frescors són un florir

D’aigües i veus, i focs, en mar coberta.

Per tu i per mi no hi havia, deserta,

Ni mà, ni llar; ni celler sense vi;

Tots en el Tot, sabíem el camí

Just i reial de la Contrada Oferta.

Junts érem U en la immortal sendera,

L’alè indivís, el vent que venta l’era,

I un mot, el Mot, era el parlar comú.

Serfs de la llum i lliberts per l’espera,

Forts en el fort i assetjats per Ningú,

Ens ombrejava una sola bandera.

Cadaqués, 30 d’agost de 1953





ONZE NADALS I UN CAP D’ANY





IV

Si l’altra nit jo cavalcava al ras

Si l’altra nit jo cavalcava al ras

Com qui torna i se’n va i esquiva el mas,

Pertot i enlloc sentia corn i esquella;

Sona que tunc tan tunc que tocaràs,

Vénen de lluny, sense brida ni sella,

Com qui torna i se’n va i esquiva el mas.

De tres pastors pataus seguia el pas,

I de llur folc em feia l’escarràs

Per heure foc i llum amb poca estella;

Canta que tunc tan tunc que cantaràs,

Passen, llampants, pel bosc i la planella,

I de llur folc em feia l’escarràs.

Dels cims nevats i els clots, vegeu quin cas,

Vénen, alats, el Persa, de domàs,

l’Hindú i l’Anglès enllà de la querella;

Balla que tunc tan tunc que ballaràs,

I el Rus i els seus amb la gorra i l’estrella.

Vénen, alats, el Persa, de domàs.

De dalt del cel, tan alt, com ho diràs,

Quan fulla el son entre aigües i joncars,

I entrullo l’oli i la molina vella,

Salta que tunc tan tunc que saltaràs,

Ve tanta llum que em sembla meravella,

Quan fulla el son entre aigües i joncars.

En gran estol els àngels baixen, clars,

Amb fressa d’ombres i de fruits mollars,

I tan contents amb lletra i cantarella,

Toca que tunc tan tunc que tocaràs,

Catalans i toscans, la caramella,

Amb fressa d’ombres i de fruits mollars.

Els Torrents, de Lladurs, Nadal de 1951





VI

Ho sap tothom, i és profecia

Ho sap tothom, i és profecia.

La meva mare ho va dir un dia

Quan m’acotxava amb blats lleugers;

Enllà del somni ho repetia

L’aigua dels astres mitjancers

I els vidres balbs d’una establia

Tota d’arrels, al fosc d’un prat:

A cal fuster hi ha novetat.

Els nois que ronden per les cales

Hi cullen plomes per les ales

I algues de sol, i amb veu d’albat,

Criden per l’ull de les escales

Que a cal fuster hi ha novetat.

Els qui ballaven per les sales

Surten i guaiten, des del moll,

Un estel nou que passa el coll.

El coraller ho sap pel pirata

Que amaga els tints en bucs d’escata

Quan crema l’arbre dels escrits;

Al capità d’una fragata

Li ho diu la rosa de les nits.

L’or i l’escuma d’una mata

Clamen, somnàmbuls, pel serrat:

A cal fuster hi ha novetat.

El plor dels rics salpa pels aires,

I les rialles dels captaires

Solquen els glaços del teulat.

Un pastor ho conta als vinyataires:

A cal fuster hi ha novetat.

El roc dels cims escampa flaires,

I al Port mateix, amb roig roent,

Pinten, pallards, l’Ajuntament.

El jutge crema paperassa

Dels anys revolts, a un cap de plaça,

I el mestre d’aixa riu tot sol.

El fum dels recs ja no escridassa

I els pescadors faran un bol,

Tot és silenci al ras de raça

Quan els ho diu l’autoritat:

A cal fuster hi ha novetat.

Els de la Vall i els de Colera

Salten contents, a llur manera,

I els de la Selva s’han mudat;

Amb flors de fenc calquen a l’era:

A cal fuster hi ha novetat.

De Pau i Palau-saverdera

Porten les mels de llur cinglera

I omplen els dolls de vi moscat.

Els de Banyuls i els de Portvendres

Entren amb llanes de mars tendres

I un raig de mots de bon copsar

Pels qui, entre vents, saben comprendre’s.

Els traginers de Perpinyà,

Amb sang barrada en drap de cendres,

Clamen dels dalts del pic nevat:

A cal fuster hi ha novetat.

Res no s’acaba i tot comença.

Vénen mecànics de remença

Amb olis nous de llibertat;

Una Veu canta en recompensa:

Que a cal fuster hi ha novetat.

Des d’Alacant a la Provença

Qui mor no mor, si el son és clar

Quan neix la Llum en el quintar.

La gent s’agleva en la nit dura,

Tots anuncien la ventura,

Les Illes porten el saïm,

I els de l’Urgell, farina pura:

Qui res no té, clarors del cim.

La fe que bull no té captura

I no es fa el Pa sense el Llevat:

A cal fuster hi ha novetat.

El Port de la Selva, Nadal de 1953





XII

La pluja, que s’ha posat la vesta de l’orat de la casa del cim, se m’acosta tota dolça, em dóna un pom de flors i em diu de cercar el nom per les clarianes de l’altre vocabulari

Jo sé el camí de la Casa Vermella

On viu l’orat que farga a mitjanit;

S’hi va pel clot on degoten les brees

D’un tronc alat, amb espurneigs d’estela,

I on pella el roc amb semença de griu.

En un trencall, entre esbarzers benignes,

Ja En Marbre, dret, us anomena clar;

El vostre nom s’esfulla per la timba,

Un bosc cremat us compta els anys, i els dies,

I Na Fontana us allarga les mans.

Seguiu enllà, on una rel dreçada

Com un serpent, despulla el llavi en plor

I els pits alçats amb blancors muntanyanes,

I us mira fosc, com l’agònica orada

Si el pescador l’enxarxa arran de moll.

A l’escorranc, on folguen les fumeres

Quan ve l’estiu i el foc cobeja amant,

Us dóna el braç Na Canya mitjancera:

Salveu el grau; i adreçada la sella,

Tantost salpeu de la platja dels camps.

Fendiu els blats, i al palmell d’una cova

On llaura En Vent i on N’Ombra lleva fruit,

Descavalqueu. Ja Na Canya reposa

A l’entrecuix d’un rec; sols, amb la rosa

De l’estanyol, seguiu les nous de llum.

Sagna N’Escorça i sangloten les palles,

I els brins s’oregen als porxos d’En Cep;

I si els carbons disbauxen N’Atzavara,

La flor dels cims és N’Escuma que avança

I us dóna, escrits, els horòscops en creu.

Guanyeu el coll, i en tombant a la dreta,

Veureu, extrem, el Cap de mal passar.

La brisa frisa i embrossa les cledes,

N’Herba aforesta un sorramoll de guerra

I els fongs, cofats, escalen el barranc.

En Fred s’alzina i les pinyes s’escuen,

Na Boira us dóna el ram: ja sou a prop.

Canta N’Arbre tremós, al ple de muda,

Els tucs, nevats, vesteixen la cogulla,

I En Flum, joiós, pastoreja amb esclops.

Ja ve Na Pluja i es posa el monocle

Per veure-hi just:

—Vós sou En Tal, farà

I us besa el front i el pit, i diu:

—Bell home.

Seguiu-me a mi.

I al ponent de la llosa

Que filtra el temps, us mostra on són els dalts.

—Recordo el món plomós, quan era grua

I ullava aigualís a la fira dels llamps.

He vist, reial, un ajust de meduses

I escoltat la campana de les dunes

Quan s’encrespa la lluna en el fossat.



I diu:

—Ja som a la Casa Vermella:

Grua, pluja o bruixot, jo só l’orat

Que cerqueu tots si foregeu la Meda,

Quan les bromes s’enfolquen a veremes

I el vi penetra, pubescent, la mar.

—Què vols, danser? Saber si la Bellesa

És una en l’U? I la Bonesa? ¿L’U

Rael o rou? O l’antiga jovença!

Serviu, pillocs, l’amor, i en privadesa,

Del boll sobrer en feu gram per al comú.



I: —Els qui us narreu al quitrà de les places

O poliu rims a les planes del son,

Allibereu les egües a la platja!

I amb signes nous i amb clofolles de sol

Escriviu, purs, a les parets de l’aigua:



«A la conca dels mots espurna el Nom».

Banyuls, setembre de 1959 - Cap d’Any de 1960





DESA AQUESTS LLIBRES AL CALAIX DE BAIX





Al pla de les vinyes, camí de la selva, al rost dels pujols que ombregen les platges, als carrers morts que tanquen les viles, una sola llegenda: «Es ven». I, també, a la ratlla del serrat i dels astres. On passarem nits i alba, Suleica?

A Carme Sobrevila



Havíem fet camí; i els qui tornen de caça

Pels sots del bruc cremat

—Que acompanya, cenyit, el senderó dels masos—

Parlaven, alt, d’ocells i fosques salvatgines,

De trets mancats quan tot just la becada,

Salvant torrents brossats, més enllà de la gorga,

Rondava per l’Illot,

I era una altra ombra a recer de les ombres.

Ja els caçaires furtius, amb ufana i vinosos,

Amb rocs grossers amollonen pinedes,

I l’espès alzinar,

Al peu mateix del prat on Suleica em jurava

D’ésser sola amb mi sol en vastes solituds.

Vèiem, ull clar, passat la torre vella

—Que voreja el camí que porta a la collada

Amb flocs de Sant Genis—,

Els vinyaters feixucs i les amples carretes

Amb airoses semals curulles de garnatxa,

Com baixaven tardans, de les vinyes escasses

Amb feixes de mal pas,

Al flanc boscós del munt Mirall, altívol.

Però ve l’home astut, amb guanys sense trescada,

Que afolla pla i pujol, i les cales secretes,

I afita el que és de tots: soleis i obagues,

Tocant als olivers on Suleica em besava

Amb llunes per trespol, una nit de veremes.

Entràvem pel Moll nou, quan arriben les barques

Que foregen, prudents,

Tantost clareja el dia entre els dos caps fressosos,

En un mar de violes i roses augustes,

I hissen, benolents, tremalls i xarxes.

I els qui viuen del peix, amb botes d’aigua,

Toscs i forçuts aparien les caixes

Que omplen de sals i trèmules escates.

Amb llur cistell, les noies vincladisses

Es perden carrer endalt; i la pau bressa l’aire

Però el qui tot ho ven,

Arrabassa els fonolls, les sorres i les algues

Que feien de coixí quan Suleica dormia.

Oh terra de brivalls quan els prudents sestegen!

El Port de la Selva, setembre de 1963





Balada dels primers mesos de l’any en el planell de la vida. Ultra el trobador i un estol de disfresses que l’acompanyen, hi surten algunes fadrines, la mulassa, el capellà, la muller del baster, el confrare multivalent, el milcares que esquiva els tràngols, la filla del sastre, una bruixa, la lluna, la forca d’En Banyeta i el minyó que entra al servei cap allà el febrer

Ai quin riure, al Pla del Viure,

Si vesteixo de cabrer

I el bestiar, pota lliure,

S’empilloca amb vi terrer,

I ara calça la babutxa,

O de boira s’encaputxa

I el cabrot no sap què fer.

Quina folga, en nit de glaça,

Sortir amb noies al carrer

I darrere la mulassa

Córrer pel bosc carboner;

I si el clergue fa ganyotes

Cobrir-nos amb les carotes

De pelussa de mesquer.

Ai quin pler, si em voleu creure,

Qualsevol dia fester,

D’anar a veure, i s’hi pot seure,

Com la dona del baster

S’enfullassa i s’empolistra

I amb el poltre que ensinistra

Dóna els tres tombs al paller.

Quina fama té el confrare

De la Verge del Celler,

Que per fires porta vara

I cucurull de paper,

I si el temps bresca o s’enfresca

El fan, d’una sola llesca,

Bisbe, batlle i banderer.

Ai quina aura, si et saps moure

I fas l’auca, en un paper,

Del qui fuig, perquè vol ploure,

I no sap ben bé el sender,

I ara es posa barretina,

O el tricorni amb purpurina,

I a la Seu fa l’encenser.

Quina farsa, a colgant d’astre,

D’arraconar el semaler,

I amb la fadrina del sastre

Jugar als daus sota el quinqué;

I quan la fosca ens arruixa,

A l’esquena d’una bruixa

Volar enllà, sense recer.

Ai quin goig, a clar de runa,

Caçar un herbot fetiller,

I esperar, franca, la lluna

Per no perdre’ns pel reguer,

I amb la forca d’En Banyeta

Anar al ball en bicicleta

I a fer el soldat, pel febrer.

Cap d’Any de 1963





En exhibir a la finestrella de la duana un embolcall amb poemes meus, he vist una corrua d’homes —els del castell i els de remença— que entraven plegats a les foscors d’una taverna. Esperava que sortissin però un pescador m’ha fet pujar a la barca i m’ha deixat al pla d’una illa on, a ple sol, els rocs amorejaven enmig de sons apagats

Són allà, jo els he vists, darrere el gànguil

Que fan servir els del port, a nit tocada,

Per vèncer el balm on enxarxen el déntol

I fer fressa, engorrats, sense gaubança.

Frisen pertot on són, i un no re els fa neguit.

Beuen el vi virós i, quecs, blasfemen

El déu advers, i riuen de no riure

Si el capatàs s’enfosca amb la cogulla

I amb deix extern els llegeix la consigna

Del qui encrosta el present, sense moure’s del llit.

Tantost petgen, plegats, l’herba de l’alba

—Quan el ventall del temps s’obre a les ales,

I aireja vila i munts, i el mar soleja—

I, pic al puny, terra enllà desensostren

I cremen el bigam, amb florassa en el crit.

Els he guaitats, entre grues i palmes,

Com lleven els baldons de la guingueta

Furtius i titil·lants, com si temessin

D’esbrancar el fosc del fosc, on la tenebra

I els sons impurs són flam a la boca i al pit,

I als ventres irisats. Somnis d’espectre!

Elles hi són, ullfès; han cantat, i ballaven

Damunt l’espígol mort; s’han tocat, i bevien,

Serfs i senyors, amb secreta avinença,

I es colpien la faç amb ramalla de nit.

Quan llur ombra ha passat per l’ull de l’ombra,

L’home del bot, al moll de la Duana,

Pur i clarós i amb abrigalls d’aurora,

M’ha tornat vora els meus, a la planassa

On pinto rocs nervats amb pigment voladís.

Setembre de 1956





Tot és cleda i sotmès, enllà del Segre

No hi ha camins, ni tombant, ni palanca:

Tot és cleda i sotmès enllà del Segre

—A l’eixut de les boques

I a l’exili feudal de les mirades

Amb llangors nupcials—

Quan s’allargassa el tronc de la boirina

I carbonem a la fronda dels astres.

Ella no hi és; ni les altres.

Elles no hi són, brancudes, sota els sostres

D’un casalot antic, a la ratlla gavatxa

On prem el glaç el mercader d’esperes

i on venta cendra el qui deserta l’orri.

—Trenca els vidrots de la caserna vella!

Esborra l’hora dels quadrants dels masos!

Seguiu-me, forca en mà,

Presa d’un foc sense flam ni fumera,

Per les palleres fredejants del claustre,

Atents als solcs on germina el silenci

Ple d’ocultes forests i confidents fontanes.

Ja una estela declina a l’alta serra,

Amb vermells purs, i verds, de guspira encrespada.

Quina por d’ésser sol, tocant el riu, a mitjanit desclosa;

Quina por d’ésser sols

Si truquen a la porta de les aigües

I encartutxem espesses dinamites,

Quan les gralles torregen la planura

I hem de morir plegats, testimonis de l’Altre.

Cervera de la Segarra, 1955





No puc, de nit, i a l’aventura…

No puc, en nit de sal, dolent,

Petjar les cales on, vençudes,

Les testes dels herois, al vent,

Són paperassa antiga. Rudes,

Algues i molsa i ventolera

Hi inscriuen llur nom: Missatge

De llum a recer dels esculls!

Plouen més cares, i les platges

Són, fugaç, una encesa d’ulls

Mentre el clam mor a la pedrera.

No puc, de nit, i a l’aventura

Escriure el Nom al gruix del mur

Que em cela el Tot a l’hora impura;

Ni, foguejant l’escrit del Fur,

Passar el portell sense bandera.

El Pla de Tudela, juny de 1930





Trencàvem ametlla i en ventàvem la pellofa mentre els altres, disfressats d’almogàver, esperaven l’arribada de la princesa en una platja morta

No cal pas que el seguim si l’home s’esgarria pels molls on encallen les flors amb pigment de nit llarga i calenta.

Ni ens vaga de provar l’aigua d’herbes que beuen els feuins quan crema la rabassa.

Si ens esbronquen, altius —ells, lacais de les hores— lleveu, altes, les falçs!

Marideu-vos, oh verges! Embosqueu-vos a l’espessor del brancam dels decàlegs;

Exulteu si, al port vell, s’encrespen els velams,

Als solius ja no ens fan por els qui seuen, tibats, en cadires reials, a la ratlla dels somnis.

—Fem foc amb els diaris que porten les noves de darrera hora escrites per dements, en fulls fal·laços!

Nosaltres, els novells, reposants i observants, i, a l’alba, delirants, a la llum ancorada de la mort,

Trencarem les ametlles amb martell lleuger damunt els marbres solars, i omplirem els garbells de clofolla i pellofa voladisses.

Abril de 1930





Entre estibes de bales de cotó fèiem voleiar llargues cintes blaves

Reculeu, voluntats ordenades entre ploms verticals i betums en deliri!

Cediu, coratges excitats per les llanes i els fums espirituosos!

Lliureu-vos, guerrers insepults: Som ací els herois nous.

Els nostres braços són rius errabunds eixits de fonts frescoses;

Portem la lluna al front i el nostre cos és l’altívola palmera.

Som l’aigua dels cors, la sorra ardent de la besada, el port obert de la fosa dels esguards, l’obscur congost dels desigs absoluts, els alfacs dels cossos vençuts, el delta agressiu de la mort cobejada.

Aplaneu-vos sota el corró de la nostra mirada: Voluntats, Genis, Caràcters!

Sou l’energia en pols: El vostre cel és una constel·lació de formes abstractes de cautxú il·luminades pel neó sinistre.

Març de 1930





Les cares mortes queien amb fressa de fulles, però els mestres d’obres no plegaven

La dolcesa de viure oculta el Fet,

I es colltorcen les testes moribundes;

Braços segurs basteixen murs extravagants

—I hem esquinçat els cartells que tapen els sostres celestes!

Tots mirem per l’ull de les claraboies

I acotem, agònica, la faç,

I els teus ulls, i els meus ulls, i els vostres,

S’acluquen tendres i temibles en el son.

Si ens donàvem les mans no temeríem

Ni la projecció damunt els guixos

De tantes cares mortes,

Ni l’anar i el tornar sense folga,

Entre aiguamolls, borres i cordes,

Dels mestres d’obres impassibles.

Abril de 1928





Es feia fosc i miràvem l’estesa de pells a cal baster

Ja els fumerols acotxen els jardins;

Les rels, per terra i murs, s’ajoquen al misteri.

Tots dos, efígies de cuir abandonades

A la fosca arenella de la nit,

Cedim, fraterns, a l’hora fraudulosa.

Abrivades, les egües, afolcades,

Nades a l’ombra i a l’ombra nodrides,

Assolen els poblats.

Damunt la pell d’elefant del cel

Els astres obren llurs camins airosos.

Abril de 1928





Passàvem de porta en porta amb un nadó als braços; els casals eren esbatanats i buits

Al mig del laberint de murs tebis i mòbils,

Amb neu a la boca i gebre als ulls,

Escampem, franca, la llavor dels somnis,

Nosaltres som el bosc en flames,

I hem refusat el testimoni nocturn de les esteles.

Passem de porta en porta amb un nounat als braços,

I obrim els finestrots dels casals enrunats.

A la claror d’un oratge de delta

Besem la dona oferta al portaló

Tot provocant l’amant drapat de feltre.

Naveguem en mar clos en els crepuscles d’aigua

I alcem armes oscades amb el braç vençut.

No hi ha passeres a la nostra ruta:

Obrim les rases en lliscants argiles

I encabim els fardells a les esplugues mortes.

Cadascun de nosaltres és l’altre:

Només som un.

La vostra veu és la meva:

Jo só l’eco de tots.

El silenci dels Dalts

Aforesta les nostres abraçades.

Abril de 1928





Declamava tot sol mentre abocava cabassades de sal a la bóta

Ignoro els temps passats, els anys i els segles,

La sang, la raça, la terra i la llar.

Só l’heura tendra al bagueny de les cares,

El gemec de la nit, la tramuntana negra,

L’ull vespertí de la roca maresa,

El fresc de la rosada al calze dels estanys,

La flor i la fulla a l’hort de les ventades,

La pell marçal del fruit i el pa tou de les boires.

Só la mel de les fonts, la veu dels soterranis,

La maregassa oberta a les arrels dreçades

I la sang de les brases labials.

Só el foc que abranda els brucs a la serra mitgera.

La pluja entre xarols, la menta dels oasis,

L’ombra que frisa en un cap de carrer

—Quan la flora dels noms emporpra la muralla.

Só el buf que escampa el fum de les llinoses,

La sal, la sorra i el paper de vidre,

L’arbre a mig coll que branca en flamejar l’Instant.

Só el gorg brogent al pont dels hemisferis

—Pleniluni invocat als freus de l’arxipèlag—.

L’asceta enfront dels màgics al foscant dels garatges,

L’aroma dels vinagres als temples dissidents.

Só la goma solar i el sutge en lluna nova,

L’oli vident dels dibuixos rupestres,

El braç voluptuós al doll de la farina,

El qui va sol quan les clarors s’esbalcen.

I diu que no i fa creu al ban dels beduïns.

Só el nunci de l’Enllà quan els carmins estupren,

La carota de pelfa al bordell de les hores,

El temps sense quadrant i el flam que afita el cercle

Só la llavor sembrada a l’ermot de la borra,

La tinta espessa al crepuscle dels molls,

L’ocell imbatible a la vall falconera

—Muscle vital d’estranya salvatgina—.

Só l’equador viril, l’aiguamoll incorrupte,

El litògraf del cel, la capçana polar,

Fanal de port secret i criptograma d’ambre.

Só el filtre dels dorments a la plaça emmurada,

Brossalla a la garriga i molsa al codolar,

L’orògraf boreal, el plor de les congestes,

La cabellera d’aigües del teu cor

—Brolla de lava a les teves entranyes—.

Só, de la teva imatge, la còpia negativa,

Projectada en el temps, amb tints inesborrables

A la làctia muralla dels teus somnis.

Abril de 1928





Ah!, qui, com vós, conegués la Jamaica,…

A Josep Carner



Ah!, qui, com vós, conegués la Jamaica,

I begués rom, i amb qualque mot salaç

Agemolís la dona en vells sofàs

Tot parlant-li, baixet, llengua romaica.

Qui tingués casa amb cotxera i landó,

I el cancell perfumat de vanil·lina

I una litografia subalpina

Entre brocats toscans, al rebedor.

Qui una noia amb piano i secreter,

Amb les robes balderes de l’any 30

Delejant un sipai de molt d’empenta

Quan la lluna clareja en nit de palmes

I vós, cellut, i el vicari, sever,

Cerqueu peròs al Criteri d’En Balmes!

Caldes d’Estrac, juliol de 1925





ALTRES POEMES





Tot n’és ple

Quantes roselles als prats de la vila

Tot n’és ple

… i quants ocells que fan ombra a l’ermita

Tot n’és ple

Quantes estrelles quan l’agost s’apaga

Tot n’és ple

Quantes fonts fresques pel camí dels masos

Tot n’és ple

Quants aiguamolls a la ciutat captiva

Tot n’és ple

Quanta fruita d’olor darrere el claustre

Tot n’és ple

Quants capellans que cavalquen la moto

Tot n’és ple

Quants cotxes parquejats a les placetes

Tot n’és ple

Quants caminants amb la cama enguixada

Tot n’és ple

Quants avions que passen sobre casa

Tot n’és ple

Quantes gavines amb claror d’exili

Tot n’és ple

Quantes vellardes amb carbó a les celles

Tot n’és ple

Quantes senyores que ensenyen les cuixes

Tot n’és ple

Quantes noies vestides de nuesa

Tot n’és ple

Quants forasters amb els ventres polsosos

Tot n’és ple

Quants clubs de nit amb barbuts greixinosos

Tot n’és ple

Quantes donzelles que ploren, a l’alba

Tot n’és ple

Quants anuncis taurins plantats als arbres

Tot n’és ple

Quanta gent trista per la carretera

Tot n’és ple

Quantes antenes de TV en els àtics

Tot n’és ple

Quantes coses per dir que tothom calla

Tot n’és ple

Quantes ulleres fosques per no veure-hi

Tot n’és ple

Quants cardenals pintats a les revistes

Tot n’és ple

… i quantes meretrius a l’altra plana

Tot n’és ple

Quants pisos nous pels drapers i els grimpaires

Tot n’és ple

Quantes parelles sense clos ni teula

Tot n’és ple

Quants ulls enamorats darrere els vidres

Tot n’és ple

Quants cors gements al fosc de la brossalla

Tot n’és ple

Quants vinaters que es venen trull i vinyes

Tot n’és ple

Quants pagerols que es venen la pineda

Tot n’és ple

Quants grapalluts que es venen les muntanyes

Tot n’és ple

Quanta foscor amb tants d’ocells de presa

Tot n’és ple

Quants pobles afollats pels arquitectes

Tot n’és ple

Quantes platges amb fressa de garatges

Tot n’és ple

Quants pescadors amb lliureia de patge

Tot n’és ple

Quants peixos morts vençuts per la vellesa

Tot n’és ple

Quants catalans vestits a la flamenca

Tot n’és ple

Quants botiflers amb carota de jutge

Tot n’és ple

Quants estendards airejats per les pluges

Tot n’és ple

Quants balladors fent verema a les pistes

Tot n’és ple

Quanta aigua clara als ulls de la veïna

Tot n’és ple

Quanta flor roja al braç de l’estrangera

Tot n’és ple

Quanta herba negra al cor de la ignorada

Tot n’és ple

Quants homenets amb aire de femella

Tot n’és ple

Quants homenots que escriuen el que els paguen

Tot n’és ple

Quants homes francs amb la boca tapada

Tot n’és ple

Quants homenassos morts sense llegenda

Tot n’és ple

Quantes cases obertes als sapastres

Tot n’és ple

Quantes portes tancades als poetes

Tot n’és ple

Quants saberuts que no llegeixen gaire

Tot n’és ple

Quants elefants sagrats que no llegeixen re

Tot n’és ple.

1963





Tota amor és latent en l’altre amor; tot llenguatge és saó d’una parla comuna; tota terra batega a la pàtria de tots; tota fe serà suc d’una més alta fe

Ramon Llull i Joan XXIII



Lleveu-vos, drets, els qui amb desesperança

heu vist brancar l’alzina a l’ara de l’ermita

i les testes dels sants nodrir les atzavares;

els qui, tements del fort, i frèvols, forejàveu

sense vela ni rems, al brum de la gropada,

i els del iot us negaven corda llarga;

els qui l’aurora encega i no veieu l’estrella.

—quan les roses s’esbalcen dellà els munts—

i el viatger fressós hi fa parada.

Sortiu dels vostres caus, on l’esbarzer delira

fontanes clarejants, vosaltres, els porucs,

els qui l’aurora encega i no veieu l’estrella.

Abandoneu, els qui us creieu vençuts,

l’escó soliu, l’eixut, el got i la taverna.

I aquells qui sou balmats, ompliu sac i senalla

del gra novell que espurneja a tot vent.

Els ullpresos, gements pel llumejar dels cossos,

la magnòlia dels pits al fossar de la palla

i el corall bategant en una tofa d’algues,

desvetlleu-vos tantost, i per places i estadis

crideu pertot que ve l’Absent.

I els qui cantem, joglars, al fumer de la cova

on paraules i olors i tocaments,

i el so dels instruments amb ressaca de pluja

ens enjoven el seny en una mata d’ombres,

—Obrim els para-sols a la terrassa nova!

Ramon, el Foll, i Joan, el Benigne,

vénen dels Dalts, plegats; i a la brisa boscana

d’una pradella amb flors i fruits frescals

i falgueres aiguoses, parlen, beats, i es miren.

Diríeu que Ramon es perd per clarianes

d’un temps ja fuit, i que, fogós, confessa

pecats antics, d’on brollen mars i sals,

amb mots d’avui, i crus, amb vermellors d’oratge;

i s’agenolla, franc, com qui cerca el perdó

de qui, guaita dels temps i servent de l’espera,

herbejava els camins en els fulls del Diari.

O que, altívol, es dreça,

i amb signes fora d’ús, més enllà de la imatge,

mesura i palpa el Ver en un setembre d’astres.

Diríeu que Joan, transparent, perd coratge,

i púdic l’aconhorta, ell que ignora el pecat,

jocs i plaers del pecat de luxúria.

O l’escolta, submís, quan, mans obertes

i defallent, amb plors, sospirs i planys,

i passats sis-cents anys,

renova, venturós, el clam i la requesta:

«Un Concili vull començar

per ço que faça enamorar».

Joan riu, i somriu amb campaneigs de festa,

i el beneeix. I Ramon dicta amb seny d’orat:

«En Concili lo pec moltó

enganya el llop i lo lleó

i la volp enganya el capó».

Ramon, barbaflorit, i Joan, l’Apostoli,

s’han trobat i abraçat, i s’han besat.

Tot era flaire als cims, i els erms florien.

Lleveu-vos, drets, els qui aneu a palpentes

i els qui us traïu amb crides i proclames:

redreceu-vos, oh noies!, de tan nues captives,

dòcils i fàcils al jaç de les mentes.

Vosaltres, els nafrats en un combat de bruixes

enllà del mur del son; els sedecs de querella,

que sanguegeu a la brasa dels brucs

quan un flam sense foc d’un no res fa guspira;

i els qui deliu mons nous: —Eixiu de la caverna

on us feu por, i ploreu, i sangloteu,

i ajusteu-vos, cor net, al solell de la vila!

Redacteu, escrivents, les noves d’aquesta hora

i planteu els pasquins a les parets claroses:

«Tot serà lliure en una terra lliure,

i radiant en un calanc d’esponges;

tot serà bell, avenc, córrec i duna,

i l’home, sense por, sense arma ni muralla;

tot serà pur al sorral de les platges

que irisen amb tints nous la Vall del Viure.

Tota amor és latent en l’altra amor,

tot llenguatge és saó d’una parla comuna,

tota terra batega a la pàtria de tots,

tota fe serà suc d’una més alta fe

quan Joan i Ramon i els qui amb ells fan miralla,

obriran el portell de les rescloses

i naixerem, fulgents, al fresc de la font viva».



El Port de la Selva, 7 d’agost de 1964





Miràvem, de bona hora, el mar. —«Guaita», em diu ella, «quin faralló més alt, aigües endins. Ahir no hi era». No sabíem aclarir si era cap castell, cap torre moresca o cap Cavall-Bernat. Una escala en espiral la cenyia fins dalt de tot. A mi, em recordava la torre de Babel talment com la representen els pintors cinccentistes, inacabada. Hi alejaven centenars de noies amb vestes airoses, les quals, en vesprejar, feien remor del port. Ho he contat a un pescador, però la gent del poble no s’havia adonat de res.

Tornàvem no sé d’on, vestits de sàmit verd,

i miràvem, junyits al repòs de les aigües,

un castell que ombrejava mar enllà.

Hi pugen i en davallen noies clares

i transparents, amb remoreigs d’escuma,

llunyanes en el temps i serves del moment.

(¿… O és l’espessa ocellada que s’ajoca

a les branques de l’arbre de l’aurora?).

Hi fem camí, a rems; però un rai de mil bigues

atura, en sec, el bot.

Talment un déu clement acull la jovenesa!

Hem tingut por. Ciem, tantost, cuitosos,

i en petjar, ferms, la brossa i l’arenella,

la torre era més alta,

i l’estol de fadrines més brogent.

En ésse’ al cim truncat,

era un vol pur de gavines xisclaires

que partia, frisós, a d’altres solituds.

Tots dos, darrere el casot d’En Cervera,

espiàvem prudents; però una fressa nova,

amb esclats de ferralla que s’estimba,

evocava el batec de les perdius tardanes

quan s’aixequen, sobtades, a mig coll,

o davallen als clots on serpeja la calma.

Hem tombat pel bosquet i esbrotat farigoles.

A hora tarda, entre palmes de fosca,

passàvem la portella del capvespre

i entràvem a la vila, que els vents afeixuguen.

—On sestegen, ingràvids, els astrònoms

i on proven balls novells les belgues d’ull lletós—

Ja les noies alades de la torre,

alliberades de llurs draps sotils,

vagaven, enyorades, per la riba,

enfilaven, peu fresc, el rocall de la Costa,

i mig reien, i reien, i parlaven baix.

Feien senyals a qui ningú no veia

i es cabussaven, franques, a l’aigua del port.

En llevaven les flors que, tirades enlaire,

rastrejaven polsim, com els estels errants,

i es fonien als recs, sense misteri.

Tot era lluminós, la forma i l’aparença,

i arbres, cases i munts centellejaven.

Oh calda meravella! Braser de les dolçors!

Al cel d’aquesta nit —per a tots dos, la Nit—

d’un blanc cremós amb sèpals d’anemone,

les constel·lacions hi declinaven, negres,

imatge, en negatiu, de l’altre firmament.

El fresc del dia nou arruixava l’encís

i els signes s’esborraven dellà el Temple.

Hem seguit els calancs pel rost de les Eroles.

Ja les fadrines de l’eixam torrer

jeuen pertot, i alenen, venturoses,

amb la brisa i el brum de la mar que mancava.

Aniríem a casa, tocant a can Macau;

però elles hi són, i n’omplen les estances,

—on airegen llurs somnis extrems—

talment com són als bucs de les barques pesqueres,

al tou d’ombres del Moll i als bancs de la Placeta.

Bonança de la son a les viles aiguoses!

Hem refet el camí d’on s’albira la torre

—mes enllà de la Punta de la Creu—

on alegen imatges de bona hora.

Clarejaven els pics de les bromes llunyanes,

i ensonyats, a l’escar del silenci,

hem vist sorgir d’un roserar d’escumes

el roc ullat de l’Illa Nova.

Ni era cap torrell, ni castell, ni torrassa,

ans el Roc sol; i altívol,

amb rònecs esbalçats i coves amagades.

Si el mar es gros, hi enclota sals compactes.

Ella em diu que apareix quan garbineja

i es submergeix, gement, quant surt l’Estrella.

Oh folls encantaments i pàl·lides semblances!

Res no fou, i tot és; res no mor, i tot resta.

Hem salpat, contravent, del Pas de les Fuioles.

El Port de la Selva, 16 de setembre de 1965





Obrim portals a les muralles d’ombra i finestrals a l’espès de la boira

Ells, els normands, sedecs de l’aventura,

serfs de la mar i de l’anomenada,

druts i guerrers, al pit la flor vermella

del deseixit —delitós d’ésser lliure

sota cels clars—, que ormegen naus de vela,

desen els rems i afermen bucs i quilles,

i en temps fiat —quan grana la magrana

i als caps de riu munten les veus de l’alba—

salpen, goluts, deçà les mars glaçades,

passen el freu i capgiren les illes,

campen pels ports…

o pal·lien els pobles

amb ors calents i pells adormidores;

tals els croats, al foscant de Bizanci

—quan guanya el turc i creix la pagania—

amb capitans gallards de la Lorena

remorejant, amb cavallers de Flandes,

durs i forçuts, batallants sense treves,

i el Tolosenc de la gramalla blanca

amb sang en creu, s’encoven per crepuscles

de gebre i fred, somniegen prodigis

de mal capir —sants armats i naus d’ala—

i amb sal als ulls i els cors amb batec d’astre

vencen l’emir…

o al fresc de les palmeres

—metalls forjats— s’ho juguen a la morra;

i així els otons, peluts, quadrats i espessos,

amb els abats d’espasa i evangeli,

i els dels castells —on fermenten els ordis—

que amb verds de nit les ments i el terra encerclen

els és tot feu: barren d’encens l’Hongria

i l’ample riu, els eslaus enferrissen,

en llit pedrós ajeuen dones d’aigua,

i embisben, llargs, amb frisança d’imperi,

tot el que es mou quan els codonys endolcen

…o si el mestral —que bufa quan la Lluna

passa el vinyet— els cors marcits agreja,

ja al mercadal, trafeguen amb els ceptres;

…els davallants dels celluts almogàvers

obrim portals a les muralles d’ombra

i finestrals a l’espès de la boira;

—oh, benaurats!— contemplem les arcades

d’un pont d’or vell amb polsina de segles,

un ample riu fressejant cançons d’ara,

plàcides naus i càrrega de perles,

el bosc cervós, obertes les parpelles,

un tou de pins en un rost de maragdes,

casals antics coronats de torrelles

de marbre blanc i els gegants que hi fan guaita,

al fons bromós una Minerva augusta

cinta de focs i d’arbrejants fumeres,

i el palmerar, brogent de sols dansaires

—pics de la Lluna a la carena extrema—;

…però el captard esborra pla i costera,

cascú, tot sol, s’enfonya a la seva ombra,

i al Call obscur mercadegem marmanya.

Salou, 1970





Tots hi serem al port amb la desconeguda

A Gabriel Ferrater



Baixàvem, ulls tancats, per la impossible escala

quan la sal i la sang de la marea

embruixen el sorral. Deies —no ho deies tot!—

que aquella nit amb tremolors d’espiga

i navilis antics amb veles esquinçades

era una torre amb remolins de gralles,

un clam de ganivets damunt la gola nua,

el crit d’un paper escrit quan les amors s’esbalcen,

una mà que es marceix amb cendra i carbonissa

o la porta enreixada que dóna al pati mort.

No ho deies tot! I hi érem tots tibats,

pujant i davallant en immòbils esperes,

ulls clucs també, cadascú amb el seu somni.

Si l’un feia el granger en làcties cingleres,

o escodrinyava el Nom en llibres corsecats

d’epilèptics teòlegs que estronquen les fonts,

l’altre i els seus, amb febre de tenebres,

feixaven la rabassa de la pluja

o ventaven el foc de llurs sofrences,

frèvols com els amants quan l’aurora es deixonda.

Cercàvem palpejant la porta de les noies

en carrers somniats amb silencis de gruta,

i en resseguíem les cambres nocturnes

com qui s’amaga a l’espessor dels blats.

Elles no hi eren, i ho endevinàvem.

Llur veu havia fuit com un pètal sense ombra

i, cor alt, refusàvem el coixí dels rocs.

Els reixats de la porta de l’escala

passen clarors que projecten esferes

amb pins de sol, damunt la calç calenta.

Totes les reixes tenen llur parany

i temem que llur ombra ens faci presoners.

Cada graó ens acosta al Llibre de l’Exili

amb ull llanós veiem ço que és ofert.

No hi ha pas caça per al qui no fita;

ni el nou ardent, o advers!, per als folls del passat.

No és llibert ni franc qui no s’oblida

o es mira a l’aigua, amb clac i faldons llargs.

No són unicolors els esquemes dels atles:

el grec hi té el seu turc i el polonès, el rus.

No ho deies tot: Si ho haguéssim sabut!

T’hauríem ensenyat els miralls de la clota

passada la contrada on qui es té dret, l’escapcen.

No emmirallen qui els mira, ans bé un seguici

de maniquins embuatats i rígids

amb una cuca al front, d’antena llarga,

i aparencen aquells que potser som:

pròdigs o retinents, servents o mestrejants,

atàvics augurals, gallejants de la història.

—Som molts, murmura l’eco, i la borda és de pobres.

A l’hora del crepuscle hauríem vist

els capells florejants de dames florentines

que el sol s’emporta amb grogors de panotxa

lilàs amunt; i els cors com s’assosseguen…

I quan el primer estel espurna al pic més rost

hauríem escoltat, on els còdols floregen,

la passada dels vents amb brogit de tenora

i el clam esperançat de les formes captives.

La ment capta l’etern en l’ampla pau

i un no-res grana i creix en un somriure.

Ésser i traspàs fan un: tot muda i tot roman;

tots hi serem al Port amb la desconeguda.

Gener de 1973





JOSEP VICENÇ FOIX i MAS, conegut com a J. V. FOIX (Sarrià, 28 de gener de 1893 - Barcelona, 29 de gener de 1987), fou un poeta, periodista i assagista català, un dels més destacats de les avantguardes literàries catalanes.

El seu pare, d’idees liberals i gran treballador, era dels Torrents de Lladurs, però anà a treballar a Manresa on aprengué l’ofici de confiter; allà conegué la que esdevindria la seva muller: Paulina Mas i Rubinat, dona molt sensible i religiosa. Posteriorment la família es traslladà a Sarrià, on nasqueren Josep Vicenç i dues noies. Foix estudià a l’escola pública de la vila, dirigida per Salvador Mundí, mestre municipal de prestigi, i fou condeixeble de Josep Obiols, amb qui l’uní una gran amistat. Com tants intel·lectuals d’aquests anys inicià, després d’acabar el batxillerat, la carrera de dret, però abandonà els estudis a causa de la seva gran afició per la lectura. Des de molt jove va començar a llegir de tot, des dels grecs, llatins i francesos —gràcies a les traduccions Garnier— fins a Nietzsche. «Una barreja detestable si voleu», escriu al Dietari de 1913, «però érem així molts dels nascuts a la fi i a començament de segle. Ens delectava Byron i llegíem amb complaença Baudelaire». Adquirí una foneria tipogràfica, que traspassà amb l’arribada del linotip; es lliurà llavors a la lectura, tot ajudant el seu pare a la indústria que tenia a Sarrià, i es començà a dedicar seriosament a la literatura. Per aquests anys freqüenta assíduament la penya del Continental, on coneix, entre d’altres, López Picó, Salvat, Riba i Folguera, que l’incorpora a La Revista, el 1917; l’any següent és director dels dos darrers números de Trossos, que havia fundat J. M. Junoy. Home del seu temps, practicà el tennis amb entusiasme, i fou un dels col·laboradors de l’Aeroclub de Catalunya, símbol de la seva actitud d’avantguarda. Va sovint a Sitges a casa del seu amic Josep Carbonell i Gener, gràcies al qual col·labora a Terramar (1919-1920) i amb el qual funda Monitor (1921-1923), on exposa la seva teoria nacionalista, que posteriorment refermarà als butlletins d’Acció Catalana (1922), de la qual fou un dels col·laboradors més actius; així concilia l’avantguardisme i el nacionalisme, com ho demostra al llibre Revolució Catalanista (1934), escrit juntament amb Carbonell. A partir de l’any 1924 estiueja al Port de la Selva, coincidint-hi amb Alexandre Plana, Joaquim Ventalló i Josep. M. de Sagarra; primerament s’hostatja a la Fonda del Comerç i després hi tindrà casa pròpia (1948). El 1918 presenta Joan Miró i el 1925 Salvador Dalí, en exposar per primera vegada a Barcelona. Col·laborà a la Revista de Poesia (1925-27) i fou redactor de L’Amic de les Arts (1926-28) i de Quaderns de Poesia (1935-36), on figuren alguns dels seus textos teòrics més importants.

L’any 1927 publica Gertrudis, i el 1932, KRTU, llibres en prosa poemàtica, que són part integrant d’un extens Diari que Foix data el 1918, i que passaren desapercebuts. El fet que, sota un any concret, aplegui aquesta part de la seva obra, assenyala que tota, en conjunt, no és més que un desplegament de les possibilitats presents als primers escrits, tret inherent a la seva concepció literària. El prestigi de Foix és, però, minoritari, i ell mateix sembla voler-ho. L’any 1933 representa el PEN Club català al Congrés de Dubrovnik (Iugoslàvia), i l’any següent dirigeix els cinc números de la tercera època de Revista de Catalunya. Des de la catalanització de La Publicitat, en dirigí la plana literària, i amb el pseudònim «Focius» hi tingué una secció diària fins l’any 1936.

Després del llarg silenci imposat per les circumstàncies polítiques, col·labora a Poesia, Ariel i Dau al set, i l’any 1947 apareix la seva primera obra poètica, i possiblement la més important, Sol, i de dol, impresa, però, l’any 1936. Foix, semblantment a Riba, i als noucentistes, vol instaurar la tradició de l’humanisme català i alhora relacionar-se amb els corrents literaris més nous, que adapta amb originalitat singular, actitud que resumeix el seu vers tan citat: «M’exalta el nou i m’enamora el vell». Pel que fa al «vell» es remunta fins a Llull, Ausiàs March i, gràcies a aquest darrer, als trobadors; del «nou» l’interessen especialment els futuristes i els surrealistes de l’escola de París, amb els quals manté relacions personals. Foix mateix s’ha definit com «un investigador en poesia», en considerar la poesia com una realitat objectiva, separada del poeta, però susceptible de ser explorada per ell, que «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…». Al mateix temps és conscient que la poesia és essencialment un artifici verbal, i pensa que el poeta és «mag, especulador del mot…». Malgrat la publicació d’aquest recull, Foix es donà a conèixer tardanament com a poeta i Gabriel Ferrater ha pogut parlar al pròleg d’Els lloms transparents de les «tècniques» de què s’ha valgut Foix «per retardar brillantment l’esclat de la seva fama». La publicació del llibre suscità escàs interès, a causa del tiratge limitat i l’aparent dificultat de lectura. De fet, fins els anys 50-60 no s’inicia la difusió de Foix, amb una influència sobre les noves generacions que no ha fet més que augmentar. Malgrat això, Pere Gimferrer considera Sol, i de dol «un dels grans llibres de la poesia catalana moderna, i sens dubte el títol que, del Cant espiritual d’Ausiàs March ençà, ha sabut afaiçonar més superbament la parla poètica a l’exposició d’un sistema de pensament». El recull consta de setanta sonets dividits en cinc seccions on l’autor recorre a formes verbals arcaiques, i té una riquesa idiomàtica i tècnica excepcional. Es essencialment poesia doctrinal, didàctica i alhora meditació del món, on l’autor exposa el seu ideal artístic: «L’equilibri, suprem, classicista». Al poema «Si pogués acordar Raó i Follia» resumeix el conflicte permanent del seu món interior, reflectit en la poesia entre sentiment i raó, el nou i el vell, l’instant i l’eternitat; la darrera secció conté una sèrie de poemes religiosos, poc freqüents en la poesia de Foix, on la divinitat encarna l’absolut, el seny.

L’any 1951 publica Les irreals omegues, forma foixiana de trobar clus on l’autor exposa experiències biogràfiques, exclusivament personals o bé col·lectives; la data de publicació i els llargs títols explicatius, allò que Sansone ha anomenat «els preàmbuls poètics de J. V. Foix», donen un punt de partença per a una lectura correcta. A continuació publica On he deixat les claus… (1953), que primerament portava el títol ben significatiu És quan dormo que hi veig clar. I, de fet, els somnis ocupen una part decisiva en l’obra de Foix. En una dedicatòria ha escrit, a més: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix».

L’any 1952 assisteix al Congrés de Poesia de Segòvia; després, en el curs dels anys, ho fa al d’Arts Figuratives de Sicília i als de poesia celebrats a Salamanca i Formentor; l’any 1962 presideix la delegació catalana al congrés de la Comunità Europea degli Scrittori, celebrat a Florència. I el 1956 publica Del «Diari 1918», que en relació a Gertrudis o KRTU, constitueix una continuació però també una evolució que es manifesta en el sentit de paràbola que dóna als seus textos —concepció filosòfica del món o idees pròpies del poeta. Col·labora, entre d’altres publicacions, a Serra d’Or, on intenta de reprendre el seu estil informatiu d’abans de la guerra, però no hi assoleix gaire ressò. L’any 1960 publica Onze Nadals i un Cap d’Any, on recull les felicitacions que envia cada any per aquestes dates a les seves amistats. Aquests poemes no són, en substància, poesia religiosa, malgrat el motiu temàtic persistent que els unifica, sinó recreació estilitzada de la poesia popular, poesia de gènere, en definitiva, perquè Foix considera «les anomenades escoles literàries no pas com a tals amb llurs preceptes, ans bé com a gèneres».

L’any 1961 és elegit membre adjunt de l’Institut d’Estudis Catalans i el 25 de maig de 1962 cobreix la vacant de Josep M. de Sagarra com a membre numerari de la Secció Filològica. Foix, «posseït d’una febre creadora com no l’havia viscuda mai» segons paraules seves, ha continuat publicant amb regularitat: L’estrella d’en Perris (1963), Darrer comunicat (1969), Allò que no diu «La Vanguardia» (1971) i Tocant a mà (1971). Les obres poètiques (1964) inclouen un recull inèdit: Desa aquest llibre al calaix de baix. Els lloms transparents (1969) i Mots o maons o a cascú el seu (1971) apleguen articles sobre temes diversos: política nacional, urbanisme, l’acció cívica i ètica de l’intel·lectual… Catalans de 1918 (1965) són retrats literaris i meditacions que, des dels 17 anys, l’autor consignava per a si mateix, seguint un ordre de dietari; gràcies a aquests records i vivències, una època llunyana es fa viva i present. L’any 1973 li fou concedit el Premi d’Honor de les Lletres Catalanes.

«Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV», escriu Pere Gimferrer. «Convergents, la recerca metafísica, i la incessant exploració expressiva, hi congrien un paradigma del problema central de l’art contemporani: el replanteig de la pròpia essència i la indagació a l’entorn del sentit de la condició humana». I, per aquest motiu, l’ascendent de Foix sobre les generacions joves s’ha accentuat a partir de la postguerra.





Notes


[1] Cal deixar ben clar, d’una vegada, que «colc» és una forma del verb «coldre» i no pas del ver «colgar». La forma «colg» és una errata que s’arrossega des de l’edició del volum Obres poètiques de J. V. Foix (Barcelona, Nauta, 1964). [Torna]



[2] Ausiàs March. [Torna]



[3] Guido Cavalcanti. [Torna]



[4] Bernatz de Ventadorn. [Torna]



[5] Boccaccio. [Torna]



[6] Solell lleial a qui, lliure, fa lliure. [Torna]



[7] Dels qui es llancen dels dalts amb para-sols atlàntics. [Torna]



[8] Que enramen el carrer d’un llòbrec psiquiatre. [Torna]



[9] Amb copalta flairós i l’espardenya frígia. [Torna]





