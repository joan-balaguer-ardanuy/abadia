Després de deu anys d’escassa producció literària, Clarke sorprengué tothom amb la publicació d’Encontre amb Rama, que immediatament obtingué els premis Hugo, Nebula, Jupiter, J. W. Campbell Memorial, British Sciencie Fiction, etc.

Es tracta d’una de les obres més madures de l’autor. En ella assoleixen la plenitud algunes de les qualitats que han fet de Clarke un dels escriptors més admirats i llegits de la ciència-ficció mundial: l’esperançat missatge filosòfic, la sòlida base científica, l’amenitat, claredat i coherència argumental. La mà mestra de Clarke basteix una obra prodigiosa on el sentit de la meravella esdevé el protagonista principal.

«Però hem trobat resposta a una pregunta molt vella. No estem sols. Els estels no tornaran a ser mai més el mateix per a nosaltres».





Arthur C. Clarke





Encontre amb Rama


Rama - 1

Premi Nebula 1973

Premi Hugo 1974



ePUB v2.0

Raticulina 24.10.14





Títol original: Rendezvous with Rama

Arthur C. Clarke, 1973

Traducción: Josep Maria Olivella, 1985

Il·lustració de portada: Jordi Penalva

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





A Sri Lanka,

on vaig pujar

les Escales dels Déus.





1

Salvaguarda espacial


Més aviat o més tard, s’esdevindria, decididament. El 30 de juny del 1908, Moscou se salvà d’ésser destruïda només per un lapse de tres hores i quatre mil quilòmetres de distància, un marge invisiblement petit segons les normes de l’univers. Una altra vegada, el 12 de febrer del 1947, encara una altra ciutat russa se’n va salvar per un fil, quan el segon gran meteorit del segle vint esclatà a menys de quatre-cents quilòmetres de Vladivostok, amb una explosió que rivalitzà amb la bomba d’urani recentment inventada.

En aquells dies, no hi havia pas res que els homes poguessin fer per a protegir-se contra els darrers impactes que, a l’atzar, es rebessin d’un bombardeig còsmic com el que havia omplert de cavitats la superfície de la Lluna. Els meteorits de 1908 i 1947 havien fet impacte sobre terreny desert, sense habitants; però a la fi del segle vint-i-u, no quedava cap regió de la Terra que pogués ésser utilitzada sense perill per aquesta pràctica celeste de tirar a l’objectiu. La raça humana s’havia estès des d’un pol a l’altre. I així, inevitablement…

A les 9,46 hores del meridià de Greenwich, el matí de l’onze de setembre, en aquell excepcionalment formós estiu de l’any 2077, la majoria dels habitants d’Europa veieren aparèixer, per la part oriental del cel, una bola de foc enlluernadora. En uns segons, esdevingué més brillant que el Sol i, mentre travessava el firmament, en un silenci absolut, deixava darrera seu una columna recargolada de pols i fum.

Per sobre d’Àustria, començà a desintegrar-se, produint una sèrie de commocions tan violentes, que més d’un milió de persones van quedar amb la seva oïda malmesa per sempre. Aquests foren, però, els més sortosos.

Caient a cinquanta quilòmetres per segon, un miler de tones de roca i metall van fer impacte a les planes del nord d’Itàlia, destruint en pocs moments flamejants, una labor de segles. Les ciutats de Pàdua i Verona van ser esborrades de la superfície de la Terra, i les darreres glòries de Venècia s’enfonsaren per sempre sota el mar, mentre les aigües de l’Adriàtic venien, com un tro eixordador, cap a la terra, després de l’impacte fulminant rebut de l’espai.

Hi van morir sis-centes mil persones i les pèrdues totals foren avaluades en més d’un trilió de dòlars. Però les pèrdues que sofriren l’art, la història, la ciència —per a tota la raça humana i durant tota la resta dels temps— ultrapassaven qualsevol avaluació. Era com si una gran guerra hagués esclatat i s’hagués perdut en un sol matí; i pocs podrien complaure’s del fet que, mentre la pols de la destrucció s’anava sedimentant lentament, el món sencer presenciés, durant mesos, les més esplèndides albades i capvesprades que s’havien vist des de les erupcions del Krakatoa.

Després de l’abatiment inicial, la humanitat va reaccionar amb una determinació i una unitat que no s’havien demostrat en cap època anterior. Un desastre semblant, bé que se n’adonaven, potser no tornaria a ocórrer durant un miler d’anys, però també podria esdevenir demà. I aquesta propera vegada les conseqüències podrien encara ser pitjors.

Doncs bé; no hi hauria una propera vegada.

Un centenar d’anys enrera, un món més pobre, amb mitjans molt més febles, havia malbaratat els seus recursos intentant destruir les armes que havia preparat la humanitat, de manera suïcida, contra si mateixa. L’esforç emprat no sempre havia tingut èxit, però els coneixements adquirits llavors, no s’havien oblidat. Ara podien ésser emprats per a un propòsit molt més noble i en un escenari infinitament més vast. Cap meteorit, prou gran com per a esdevenir catastròfic, no traspassaria una altra vegada les defenses de la Terra.

Així començà el Projecte SALVAGUARDA ESPACIAL. Cinquanta anys més tard, i d’una manera que cap dels seus iniciadors no podia haver previst, va justificar la seva existència.





2

L’intrús


Allà a l’any 2130, els radars de la base de Mart anaven descobrint nous asteroides amb una mitjana d’una dotzena cada dia. Les computadores de la SALVAGUARDA ESPACIAL calculaven automàticament les seves òrbites i guardaven la informació en les seves enormes memòries, de manera que al cap d’uns mesos qualsevol astrònom interessat pogués donar un cop d’ull a les estadístiques acumulades. Aquestes estadístiques eren ben impressionants.

Per a reunir les dades del primer miler d’asteroides, havien hagut de passar més de cent vint anys des del descobriment de Ceres, el més gran d’aquests petits mons, precisament el primer dia del segle dinou. Se n’havien trobat i perdut i tornat a trobar a centenars; n’hi havia tants, que un astrònom, exasperat, havia batejat aquest eixam com «les cuques del cel». Hauria quedat ben astorat si hagués sabut que SALVAGUARDA ESPACIAL podia controlar-ne actualment les òrbites de mig milió.

Solament els cinc gegants —Ceres, Pal·las, Juno, Eunòmia i Vesta— eren de més de dos-cents quilòmetres de diàmetre; la immensa majoria eren merament fragments rocosos d’una grandària notable que podrien encaixar en un petit parc. Gairebé tots es movien en òrbites més enllà de Mart; només els pocs que venien de lluny, cap al Sol, i que podien esdevenir un possible perill per a la Terra, eren els de la incumbència de la SALVAGUARDA ESPACIAL. I, dins d’un miler d’aquests, cap passaria més a prop d’un milió de quilòmetres de la Terra durant tota la futura història del sistema solar.

El cos catalogat primer com 31/439, d’acord amb l’any i l’ordre del seu descobriment, es va detectar quan encara era fora de l’òrbita de Júpiter. No hi havia res d’estrany en la seva localització; molts asteroides anaven més enllà de Saturn abans de girar una altra vegada cap al seu amo llunyà, el Sol. I també Thule II, de tots, el de cursa més llunyana, passava tan a prop d’Urà, que ben bé podria haver estat una lluna perduda d’aquell planeta.

Però un primer contacte per radar a tal distància no tenia precedents; francament, 31/439 havia d’ésser d’unes dimensions excepcionals. Per la intensitat de Peco, les computadores deduïren un diàmetre de quaranta quilòmetres, com a mínim; no s’havia descobert un gegant semblant feia cent anys. Semblava increïble que no s’hagués detectat durant tant de temps.

Llavors, quan es va calcular l’òrbita i va ser resolt el misteri, en va sorgir un de més gran. El 31/439 no seguia una trajectòria asteroidal normal, al llarg d’una el·lipse que resseguís al cap d’uns anys amb la precisió d’un rellotge. Era un solitari rodamón entre les estrelles que feia la seva primera i la seva darrera visita al sistema solar. El seu trajecte era tan veloç, que el camp gravitacional del Sol no el podia atreure mai. Passaria com un llamp cap a dins, superades les òrbites de Júpiter, Mart, la Terra, Venus i Mercuri, augmentant encara la seva velocitat, fins que, rodejant el Sol, una vegada més se n’aniria cap a l’infinit desconegut.

Fou en aquest punt que les computadores començaren a indicar el seu senyal «Ep! Tenim quelcom interessant!», i, per primera vegada, el 31/439 va cridar l’atenció dels éssers humans. Al centre d’operacions de la SALVAGUARDA ESPACIAL hi va haver una breu commoció d’excitament i aquell rodamón interestel·lar va ésser ràpidament honorat amb un nom en lloc d’un simple número. Feia molt de temps que els astrònoms havien exhaurit la mitologia grega i la romana; ara estaven utilitzant el panteó hindú. I, així, el 31/439 va ésser batejat com a Rama.

Durant uns dies, els mitjans d’informació anaven atrafegats pel visitant, però topaven sempre amb la dificultat de l’escassetat de dades. Sobre Rama, només se sabien dues coses: la seva òrbita anormal i la seva dimensió, i encara aquesta dimensió era merament una estudiada deducció basada en la intensitat de l’eco del radar. A través del telescopi, Rama semblava encara una esmorteïda estrella de quinzena magnitud, massa petita per a mostrar un disc visible.

Però mentre s’immergia cap al cor del sistema solar, aniria creixent més brillant i més gran, un mes darrera l’altre; abans que desaparegués per sempre, els observatoris orbitals tindrien ocasió de reunir informació més precisa sobre el seu aspecte i les seves dimensions. Tenien molt de temps i potser durant els anys propers alguna nau espacial, seguint la seva ruta normal, passaria prou a prop com per aconseguir bones fotografies. Una cita era improbable en l’actualitat; el cost de l’energia seria, de bon tros, massa elevat per a permetre un contacte físic amb un cos que travessés les òrbites dels planetes a més de cent mil quilòmetres per hora.

Així que el món aviat s’oblidà de Rama; però no pas els astrònoms. Mentre anaven passant els mesos, creixia la seva excitació, ja que el nou asteroide era, cada vegada més, un veritable trencaclosques.

Primer que res, hi havia el problema de la corba de la llum de Rama. No en tenia.

Tots els asteroides coneguts, sense cap excepció, tenien una lenta variació en la seva brillantor, creixent i minvant en un període de poques hores. Durant més de dos segles havia estat comprovat que això era l’inevitable resultat de la seva rotació i de la seva forma irregular. Mentre giraven d’un cap a l’altre al llarg de les seves òrbites, les superfícies reflectores que presentaven al Sol canviaven contínuament i, en conseqüència, la seva brillantor variava.

No hi havia tals canvis en Rama. Semblava que no tingués en absolut rotació o que fos perfectament simètric. Ambdues condicions, però, eren igualment improbables.

Llavors l’afer restà ben quiet durant uns mesos, perquè cap dels grans telescopis orbitals podia prescindir de la seva tasca normal d’escorcollar dins les remotes llunyanies de l’univers. L’astronomia espacial era un entreteniment car i la utilització d’un gran telescopi podia costar fàcilment mil dòlars per minut. El doctor William Stenton mai no hauria pogut servir-se del reflector de dos-cents metres durant un quart d’hora sencer si una fallada en un programa més important no li ho hagués permès temporalment. La mala sort d’un astrònom fou la seva bona fortuna.

Bill Stenton no va saber què havia enregistrat fins a l’endemà, quan va poder anar a la computadora i processar els resultats. Quan aquells resultats foren finalment a la pantalla, va tardar encara alguns minuts a comprendre el seu significat.

La llum del Sol reflectida des de Rama no era, després de tot, absolutament constant en la seva intensitat. Hi havia una ben petita variació, difícil de detectar, però absolutament inconfusible i extremadament regular. Com els altres asteroides, Rama giravoltava, certament. Però mentre el «dia» normal per a un asteroide era d’algunes hores, per a Rama només era de quatre minuts.

El doctor Stenton va fer alguns càlculs ràpids i li resultà ben costerut de creure’n els resultats. Al seu equador, aquest petit món hauria de girar a més de mil quilòmetres per hora; no seria pas aconsellable d’intentar arribar-hi en qualsevol indret que no fossin els pols. La força centrífuga a l’equador de Rama seria tan prepotent que rebutjaria ben lluny qualsevol objecte solt, a una acceleració d’almenys una gravetat. Rama era una roca errant que mai no havia seguit el mateix camí; era sorprenent que un cos semblant hagués aconseguit mantenir-se compacte i que en poc temps no s’hagués desintegrat en un milió de fragments.

Un objecte de quaranta quilòmetres d’una part a l’altra, amb un període de rotació de només quatre minuts, on podia encaixar dins l’esquema astronòmic de les coses? El doctor Stenton era un home quelcom imaginatiu, un xic massa propens a prendre’s els afers a la babalà. Ara, però, en tenia un que ja feia alguns minuts que el neguitejava.

L’únic exemplar del zoo celeste que encaixava amb aquesta descripció era una estrella apagada. Potser Rama era això, un sol apagat, una esfera de neutrons girant bojament, cada centímetre cúbic amb un pes de bilions de tones…

En un moment, va passar per la ment horroritzada del doctor Stenton el record d’aquella obra clàssica fora del seu temps, «L’Estrella» de H. G. Wells. La seva primera lectura l’havia feta quan encara era un noi ben petit i això contribuí a despertar el seu interès per l’astronomia. Després de més de dos segles, no havia perdut la capacitat de suggerir la màgia i el terror. Mai no podria oblidar les imatges dels huracans i les gran onades de tràngol, les ciutats negades pel mar, aquell visitant de les estrelles esclafant Júpiter i després emportat cap al Sol tot fregant la Terra. Veritablement, l’estrella que el vell Wells va descriure no estava apagada, sinó incandescent, i molta part de la destrucció la va ocasionar la calor. Però això no importava pas gaire; encara que Rama fos un cos fred i reflectís solament la llum del Sol, podria destruir per la seva gravetat tan fàcilment com pel foc.

Qualsevol massa estel·lar introduïda dins del sistema solar alteraria completament les òrbites dels planetes. La Terra s’hauria d’acostar només uns pocs milions de quilòmetres cap al Sol (o cap a les estrelles) perquè el seu delicat equilibri climàtic fos anihilat. El casquet polar de l’Antàrtic es fondria i inundaria totes les terres baixes; o els oceans es glaçarien i el món sencer quedaria cobert per un hivern etern. Seria suficient una lleugera empenta en qualsevol direcció…

Llavors el doctor Stenton es relaxà i llançà un sospir de descans. Tot això era una bajanada; se n’hauria d’avergonyir.

Possiblement, Rama no podia estar constituït de matèria condensada. Cap massa de les dimensions d’una estrella podria penetrar tan endins del sistema solar sense produir alteracions que l’haguessin fet evident des de molt abans. Les òrbites de tots els planetes haurien estat afectades; així, després de tot, fou com Neptú, Plutó i Persèfone s’havien descobert.

No; era absolutament impossible que un cos d’una massa com la d’un sol apagat passés desapercebut. De totes maneres, era una llàstima. Una trobada amb una estrella apagada hauria estat completament excitant.

Mentre hagués durat…





3

Rama i Sita


L’assemblea extraordinària del Consell Consultiu Espacial va ésser breu i borrascosa. En el segle vint-i-dos, no s’havia descobert encara cap sistema per a evitar que els científics més veterans i conservadors ocupessin els llocs claus de l’administració. Certament, era ben dubtós que aquest problema es pogués resoldre alguna vegada.

Per fer l’afer encara més difícil, l’actual President del C. C. E. era el professor emèrit Olaf Davidson, el distingit astrofísic. El professor Davidson no estava pas molt interessat en coses més petites que les galàxies, i no es preocupava mai de dissimular els seus prejudicis. I encara que ell havia d’admetre que el noranta per cent de la seva ciència estava basada ara sobre observacions dels instruments instal·lats a l’espai, no n’estava pas convençut, de cap manera. Durant la seva distingida carrera, almenys tres vegades, els satèl·lits especialment llançats per a provar una de les seves teories favorites, havien fet precisament el contrari.

La qüestió davant del Consell era suficientment clara. Rama, no hi havia pas cap dubte, era un cos insòlit. Però, era important? Dintre de pocs mesos se n’hauria anat per sempre; per tant, hi havia poc temps per a actuar. Si ara es perdia l’oportunitat, mai més no n’hi hauria una altra.

Potser a base d’un cost esborronant, una sonda espacial que aviat havia de sortir de Mart fins més enllà de Neptú, podria modificar la seva trajectòria i ésser dirigida a alta velocitat per a trobar Rama. No hi havia cap esperança d’un contacte real; seria el més ràpid creuament en els annals de la història, ja que ambdós cossos passarien l’un i l’altre a dos-cents mil quilòmetres per hora. Rama podria ser observat intensivament només durant ben pocs minuts, i, en primer pla, durant menys d’un segon. Però amb els instruments adequats, això seria suficient per a resoldre moltes incògnites.

Encara que el professor Davidson tenia una visió molt ofuscada de l’exploració de Neptú, aquesta ja havia estat aprovada i ell no li veia la gràcia al fet de desprendre més diners després de suspendre-la. Parlà amb eloqüència sobre la niciesa de la caça d’asteroides i de la urgent necessitat d’una nova i completa anàlisi d’interferòmetre sobre la Lluna, per a comprovar d’una vegada i per sempre la teoria novament ressuscitada del «Gran Esclat» de la creació.

Això va ésser un gran error tàctic, ja que els tres més ardits defensors de la teoria de la «Modificació Constant de l’Estat», eren també membres del Consell. Secretament, estaven d’acord amb el professor Davidson que la caça d’asteroides era malbaratar els diners; no obstant això…

Va perdre per un vot.

Tres mesos més tard, la sonda espacial, rebatejada Sita, va sortir de Fobos, la lluna interior de Mart. El temps de vol era de set setmanes, i el giny fou connectat a tota potència justament cinc minuts abans de la intercepció. Simultàniament, una càpsula amb aparells fotogràfics seria disparada en direcció més enllà de Rama i així podria ésser fotografiat per ambdós costats.

Les primeres imatges, des de deu mil quilòmetres lluny, provocaren la interrupció de les activitats del tothom. A les pantalles d’un bilió de televisors, hi apareixia un cilindre petitó, sense cap particularitat, però que es veia créixer ràpidament, un segon darrera l’altre. Després del temps en què havia doblat les seves dimensions, ja ningú no podia pretendre per més temps que Rama fos un cos natural.

Era un cilindre tan geomètricament perfecte, que podia haver estat mecanitzat en un torn (un torn, però, de cinquanta quilòmetres d’eix a eix). Ambdós extrems eren gairebé plans, fora d’unes petites estructures en el centre d’una cara que es veien al llarg de vint quilòmetres. A distància, quan no es tenia cap sentit de la proporció, Rama (era quasi còmic), semblava talment una olla de cuina.

Rama creixia, fins que va omplir la pantalla. La seva superfície era d’un gris groguenc, mat, pàl·lid com la Lluna, i estava completament neta de senyals excepte en un punt. A la meitat de la llargada del cilindre, hi havia una taca o incrustació d’un quilòmetre d’amplària, com si quelcom l’hagués copejat i empastifat segles enrera.

No hi havia cap senyal que l’impacte hagués ocasionat el més lleuger desperfecte a les seves parets rotatòries; però aquesta irregularitat produïa una lleugera fluctuació en la seva brillantor i això permeté el descobriment d’Stenton.

Les imatges de les altres cambres fotogràfiques no afegien res de nou. No obstant això, la trajectòria de la càpsula en travessar el curt camp gravitatori de Rama va donar una altra informació vital: la massa del cilindre.

Era ben lleugera per a ésser un cos sòlid. No va sorprendre ningú; era ben clar que Rama havia de ser buit.

La trobada llarg temps esperada, la trobada tan temuda, a la fi s’esdevingué. La humanitat estava a punt de rebre el primer visitant de les estrelles.





4

Cita


El comandant Norton recordava aquelles primeres transmissions de la TV que ell havia tornat a viure durant els minuts finals de la cita. Però hi havia quelcom que cap imatge electrònica no podria possiblement transmetre: les dimensions espaordidores de Rama.

Mai no havia rebut una impressió semblant quan havia arribat a un cos natural com la Lluna o com Mart. Aquests eren «mons» i un ja s’esperava que fossin grans. També havia arribat a Júpiter VIII, que era lleugerament més gran que Rama, i li havia semblat gairebé un cos petit.

La paradoxa era ben fàcil de comprendre. La seva apreciació estava completament alterada pel fet que Rama era un artefacte milions de vegades més pesant que qualsevol dels que l’home havia llançat a l’espai. La massa de Rama era, com a mínim, de deu bilions de tones; per a un astronauta era, no solament una cosa paorosa, sinó un pensament aterridor. No era estrany, doncs, que algunes vegades ell se sentís insignificant i, a més, deprimit mentre aquell cilindre de metall d’edat desconeguda omplia més i més el cel.

Allà hi havia també la sensació d’un perill que era absolutament nou per a la seva experiència. En les seves anteriors arribades sabia sempre el que l’esperava; hi havia, potser, la possibilitat d’un accident, però mai la d’una sorpresa. Amb Rama, però, la sorpresa era certament la cosa més segura.

Ara, l’Endeavour giravoltava a menys de mil metres sobre el Pol Nord del cilindre, sobre el mateix centre del disc que rodava lentament. Aquell lloc s’havia triat perquè era l’únic il·luminat pel Sol; mentre Rama voltava, les ombres de les estructures enigmàtiques properes a l’eix s’anaven projectant sobre la seva plana metàl·lica. La cara septentrional de Rama era un quadrant solar gegantí que assenyalava veloçment el transcurs del seus dies de quatre minuts.

Fer arribar una nau espacial de cinc mil tones al centre d’un disc giratori era la preocupació menys important del comandant Norton. No era pas gaire diferent de quan l’havia de situar a l’eix d’una gran estació espacial; els propulsors laterals de l’Endeavour ja li havien donat un gir equivalent i podia confiar en el lloctinent Joe Calvert quant a deixar-la caure amb delicadesa, com un floc de neu, amb l’ajut de la computadora de navegació o sense.

—Dintre de tres minuts! —digué Calvert sense apartar la mirada de la pantalla— sabrem si Rama està fet d’antimatèria.

Norton va fer una ganyota, car recordava algunes de les més horripilants teories quant a l’origen de Rama. Si aquelles especulacions improbables arribaven a ésser un fet, dintre de ben pocs segons s’esdevindria l’explosió més colossal des de la formació del sistema solar. L’anihilació total de deu mil tones proporcionaria als planetes, per un breu lapse, un segon sol.

En l’esquema de la missió, però, estava prevista aquesta contingència. L’Endeavour, amb un dels seus propulsors, havia expel·lit cap a Rama els seus vapors des d’una prudent distància de mil quilòmetres, i quan aquell núvol de vapor va arribar-hi, no va passar res. I una reacció matèria-antimatèria, encara que només es tractés d’uns pocs mil·ligrams, hagués desencadenat un impressionant castell de focs artificials.

Norton, com tots els comandants espacials, era un home prudent. Havia ja observat bona estona amb atenció la cara septentrional de Rama, abans de decidir el punt de descens. Després de pensar-s’ho molt, va descartar un lloc que era evident: el centre exacte, el mateix eix. Un disc circular ben marcat, d’un centenar de metres de diàmetre, estava centrat en el pol, i Norton estava gairebé segur que allò era la protecció exterior d’una enorme cambra de descompressió d’aire. Els éssers que havien construït aquell món buit devien tenir algun mitjà per a introduir-hi les seves naus. Aquell era lògicament el lloc per a l’entrada principal i Norton pensà que seria imprudent bloquejar-la amb la seva pròpia nau.

Aquesta decisió, però, ocasionà altres problemes. Si l’Endeavour feia el descens només que fos a uns metres de distància de l’eix, la ràpida rotació de Rama faria que es desplacés del pol. La força centrífuga seria, de moment, molt feble, però contínua i inexorable. Veure la seva nau desplaçar-se cap als extrems de la plana polar a una velocitat que s’incrementés minut a minut, per acabar essent llançada a l’espai a mil quilòmetres per hora quan arribés a l’extrem del disc, era un pensament ben poc agradable per al comandant Norton.

Hi havia la possibilitat que el reduït camp gravitatori de Rama, com una mil·lèssima del de la Terra, ho evités. Podria passar que retingués l’Endeavour contra la plana amb una força d’algunes tones i, si la superfície de Rama fos suficientment rasposa, la nau es mantindria propera al pol. Però Norton no tenia pas la més lleugera intenció de contraposar una força de fricció desconeguda amb una ben certa força centrífuga.

Afortunadament, els projectistes de Rama van preveure la solució. Equidistants al voltant de l’eix polar, havien col·locat tres estructures arrodonides d’uns deu metres de diàmetre. Si l’Endeavour en descens se situava entre dues d’aquelles estructures, la força centrífuga faria que quedés atrapat per elles i que romangués ben fixat en aquell lloc, com si fos un vaixell ben amarrat al moll, protegit de la força de les onades.

—Contacte en quinze segons —digué Joe Calvert.

Mentre estava tensament a l’aguait sobre els controls duplicats, que esperava no haver de tocar, el comandant Norton s’adonava perfectament de la importància d’aquell moment i de com l’havia d’enfocar. Aquell era, de ben segur, el més transcendental descens des d’aquell primer que es féu a la Lluna, més d’un segle i mig endarrera.

Les estructures grises aparegueren lentament per la part del control de l’esquerra. Se sentí el darrer xiulet d’un propulsor a reacció i un trontollar gairebé imperceptible.

En el transcurs de les darreres setmanes, el comandant Norton s’havia preguntat moltes vegades què diria en aquest moment. Però ara que ja havia arribat, la història va triar les seves paraules i, gairebé automàticament, poc conscient de l’eco del passat, va dir:

—Aquí Base Rama, l’Endeavour ha aterrat.

Un mes abans no ho hagués cregut possible. La nau espacial acomplia llavors una missió rutinària, comprovant i col·locant balises d’advertiment d’asteroides, quan li va venir l’ordre. L’Endeavour era l’única nau espacial del sistema solar que possiblement podia arribar a una cita amb aquell intrús abans que circumdés el Sol i retornés, llançat, cap a les estrelles. Tot i això, fou necessari prendre carburant a tres naus més de la Vigilància Solar, que ara anaven a la deriva per l’espai esperant que els proveïssin de més combustible. Norton temia, i amb tota certesa, que passaria molt de temps abans que els comandants del Calipso, el Beagle i el Challenger li tornessin a dirigir la paraula.

La caça fou llarga i difícil malgrat aquest carburant extra. Quan l’Endeavour el va aconseguir, Rama ja era dins de l’òrbita de Venus. Cap altra nau espacial no hauria pogut fer-ho; aquest privilegi era únic i no s’havia de perdre cap minut de les setmanes següents. Més d’un miler de científïcs de la Terra s’haurien venut l’ànima a canvi d’aital oportunitat: però ara només podien veure-ho pels circuits de TV, tot mossegant-se els llavis i pensant que ells ho haurien pogut fer millor. Potser tenien raó, però no hi havia cap més alternativa. Les lleis inexorables de la mecànica celeste havien establert que l’Endeavour fos el primer, i també el darrer, dels ginys fets per l’home que prengués contacte amb Rama.

Els consells que contínuament rebia de la Terra poca cosa podien fer per alleugerir la responsabilitat de Norton. Si s’havien de prendre decisions immediates, no podia ajudar-lo ningú; el temps de demora dels contactes per ràdio amb el Control de la Missió, era ja de deu minuts i anava augmentant. Tot sovint, tenia enveja dels grans navegants d’aquell passat tan llunyà, abans de l’era de les comunicacions electròniques, que interpretaven les ordres tancades dins d’un sobre lacrat i no havien d’ésser controlats a cada moment per les pantalles dels monitors des dels centres d’operacions. Ningú no sabia mai per què ells s’equivocaven.

Tanmateix, però, s’alegrava del fet que algunes decisions poguessin ésser delegades a la Terra. Ara que l’òrbita de l’Endeavour s’havia enllaçat amb la de Rama, ambdues anaven cap al Sol com un únic cos. Dintre de quaranta dies aconseguirien el periheli i passarien a vint milions de quilòmetres del Sol. Era absolutament massa a prop perquè pogués estar tranquil. Molt abans, l’Endeavour hauria d’esmerçar la resta del combustible per a desviar-se cap a una òrbita més segura. Comptarien, doncs, amb un marge de tres setmanes per a explorar Rama.

Després, el problema restava a càrrec de la Terra. L’Endeavour estaria virtualment indefens, movent-se en una òrbita que ben bé el podria convertir en el primer giny espacial que arribés a les estrelles… després de cinquanta mil anys, pel cap baix. El Control de la Missió assegurava que no hi havia cap motiu de preocupació. D’una manera o altra, l’Endeavour seria reabastat, sense pensar en el cost, encara que fos necessari enviar tancs i abandonar-los a l’espai un cop haguessin transferit el darrer gram de carburant. Rama era un premi que mereixia qualsevol risc, llevat d’una missió suïcida.

I, malgrat tot, la seva missió podia ser-ne de suïcida. El comadant Norton no se’n feia pas il·lusions, sobre aquesta qüestió. Per primera vegada en cent anys, un element d’incertesa total s’havia barrejat en els afers humans; i la incertesa era precisament allò que ni els científics ni els polítics podien tolerar. Si aquest era el preu per a resoldre-ho, l’Endeavour i la seva tripulació podien ésser-hi sacrificats.





5

Primer reconeixement


Rama romania silenciós, talment com una bomba. I potser ho era. No hi havia cap senyal de ràdio, en cap freqüència; cap vibració que pogués ésser captada pels sismògrafs fora dels microtremolors ocasionats, sens dubte, per la calor creixent emanada del Sol; cap corrent elèctric, cap radioactivitat. Estava absolutament tranquil; potser un asteroide seria més sorollós.

«Què esperàvem?» es preguntà Norton; «un comitè de recepció?». No estava pas segur de si se sentia decebut o alleugerit. La iniciativa, però, semblava que era d’ell.

Les seves ordres eren d’esperar vint-i-quatre hores i, després, sortir a explorar. Ningú no va dormir molt aquell primer dia; fins i tot els tripulants que no estaven de torn passaven el temps comprovant els ineficaços instruments de sondeig o, simplement, mirant pels ulls de bou aquell paisatge geomètric. Era viu aquell món?, es preguntaven. Era mort? O estava només adormit?

En la seva primera sortida de reconeixement, Norton va prendre només un acompanyant: el tinent Karl Mercer, el seu sofert oficial ple de recursos per a sobreviure. No tenia la més lleugera intenció d’allunyar-se de la nau i, si hi havia algun contratemps, era improbable que una expedició més nombrosa fos més segura. Com a mesura de precaució, però, va situar dos membres de la tripulació, ben preparats, de reserva al costat de la cambra de descompressió.

Els pocs grams de pes que els donava el camp gravitatori i la força centrífuga de Rama combinats, ni els ajudaven ni tampoc no els eren cap obstacle; havien de confiar totalment en els seus propulsors. Tan aviat com poguessin, pensava Norton, haurien de preparar una bastida de cordes entre la nau i les estructures circulars de Rama, amb la finalitat de poder moure’s sense malgastar carburant.

L’estructura més propera estava només a deu metres de la cambra de descompressió i la primera preocupació de Norton fou d’assegurar-se que el contacte no havia ocasionat cap avaria a la nau. El buc de l’Endeavour descansava contra la paret corbada de l’estructura amb una escomesa d’algunes tones, però la pressió estava distribuïda uniformement. Tranquil·litzat per aquesta part, començà a moure’s al voltant de l’estructura circular tot intentant d’escatir-ne la seva finalitat.

Norton s’havia mogut només uns metres quan va topar amb una interrupció del buc de Rama, llis i aparentment metàl·lic. De primer, va pensar que era alguna decoració peculiar, ja que aparentment no tenia cap funció pràctica. Hi havia sis ranures o canals pregonament enfonsats en el metall. Estaven travessats per sis barres creuades que semblaven els radis d’una roda sense llandes, amb un eix al centre. Però no es podia fer girar aquella roda, de cap manera, perquè estava ben encastada a la paret.

Llavors, amb una creixent excitació, s’adonà que hi havia com uns forats més profunds als extrems dels radis, curosament fets com per facilitar l’agafada d’una mà (o, potser, d’una urpa o d’un tentacle). Si un se situava en aquesta posició, si es recolzava contra la paret i començava a estirar aquells radis així…

Suau com una seda, la roda es va moure de la paret cap enfora. Ben sorprès, Norton es va trobar agafant la roda pels seus radis malgrat que estava gairebé cert que les parts movibles estarien soldades ja feia segles. Hauria pogut ser el capità d’algun d’aquells vells vaixells de vela, dempeus i portant el timó.

S’alegrà del fet que la visera del seu casc no fes possible que Mercer veiés la seva expressió. Estava alarmat, però també estava empipat amb si mateix; potser havia ja comès el seu primer error. ¿Estaven ja en aquell moment ressonant les alarmes a l’interior de Rama i la seva acció irreflexiva havia posat en funcionament algun implacable mecanisme?

L’Endeavour, però, no donava senyals que hi hagués hagut cap canvi; els seus sensors no detectaven res que no fossin les febles crepitacions termals i els seus propis moviments.

—Bé, capità, fareu girar la roda?

Norton es recordà una vegada més de les instruccions rebudes: «Seguiu el vostre propi criteri, però aneu amb precaució». Si consultava cada un dels seus moviments al Control de la Missió, no arribaria mai enlloc.

—Quin és el teu parer, Karl? —preguntà a Mercer.

—Crec certament que es tracta d’un control manual per a una cambra de pressió d’aire, probablement un sistema defensiu d’emergència en cas de pèrdua de potència. No m’imagino cap tecnologia, per més avançada que sigui, que no prengués aquesta precaució.

«I estaria a prova d’avaries», pensava Norton. «I podria ésser menada només quan no impliqués cap perill per al sistema».

Va agafar dos radis oposats de la roda i, amb els peus ben ferms a terra, va provar de fer-la girar. No va cedir.

—Ajuda’m —demanà a Mercer.

Van agafar un radi cada u. Malgrat que hi posaren tot el seu esforç no aconseguiren que fes el més lleuger moviment.

No hi havia cap raó, realment, per a suposar que les busques dels rellotges i els tirabuixons de Rama giressin en el mateix sentit que a la Terra.

—Provem-ho cap a l’altra banda —suggerí Mercer.

Aquesta vegada no hi hagué resistència. La roda va girar, gairebé sense cap esforç, fins a fer una volta sencera. Llavors, molt suaument, s’aixecà el contrapès.

A mig metre, la paret corba de l’estructura començà a obrir-se com les valves d’una petxina, lentament. Unes partícules de pols, emportades pel corrent d’aire alliberat, sortiren a l’exterior com petits diamants enlluernadors, en ésser il·luminades per la llum brillant del Sol.

El camí cap a Rama estava obert.





6

El comitè


Havia estat un greu error, pensava sovint el doctor Bose, l’establiment a la Lluna del Quarter General dels Planetes Units. Inevitablement, la Terra tendia a dominar els procediments, tal com veia l’espai més enllà dels seus límits. Si necessàriament havien de situar-lo allà, potser ho haurien hagut de fer a l’altra cara de la Lluna, allà on aquest disc hipnòtic no deixa mai que es vegi la seva llum.

Però era indubtablement massa tard per a canviar-ho i no hi havia cap més alternativa. Que els agradés o no a les colònies, la Terra seguiria essent la sobirana de la cultura i de l’economia del sistema solar, segles i segles.

El doctor Bose havia nascut a la Terra i no emigrà cap a Mart fins que ja tenia trenta anys, així que se sentia capacitat per a jutjar amb imparcialitat suficient la situació política. Sabia ben bé que mai més no retornaria al seu planeta natal, malgrat que hi tenia només cinc hores de distància anant-hi en càpsula. Als seus 115 anys d’edat, gaudia d’una salut perfecta, però no podia encarar-se amb el recondicionament necessari a fi d’acostumar el seu cos a suportar el triple de la gravetat a què havia estat sotmès durant la major part de la seva vida. Estava desterrat per sempre del seu món de naixença; com que no era un home sentimental, això no el deixava pas deprimit.

El que sí que el deprimia algunes vegades, era que necessàriament havia de tractar, un any darrera l’altre, amb les mateixes cares conegudes. Les meravelles de la medicina estaven molt bé, i no tenia, certament, cap desig d’endarrerir el rellotge de la seva vida, però al voltant d’aquella taula de conferències, hi havia homes amb els quals havia treballat durant més de cinquanta anys. Sabia exactament què dirien i com votarien quant a un determinat afer. Desitjava que, qualsevol dia, algun d’ells fes quelcom absolutament inesperat, encara que fos una ximpleria.

I, probablement, ells pensaven exactament el mateix d’ell…

El Comitè Rama era bastant reduït i, per tant, influenciable, encara que això aviat canviaria. Els seus sis col·legues, els representants dels Planetes Units, de Mercuri, la Terra, la Lluna, Ganímedes, Tità i Tritó, hi eren tots presents. Havien d’ésser-hi, ja que la diplomàcia electrònica no era possible amb les distàncies del sistema solar. Alguns homes d’estat veterans s’havien acostumat a les comunicacions instantànies que la Terra considerava com a cosa natural, i no es resignaven al fet que les ones de ràdio tardessin minuts, potser hores, a anar d’un planeta a l’altre.

—I, els científics no poden fer-hi res? —Sovint se’ls sentia queixar-se amargament quan se’ls deia que una conversa instantània, cara a cara, era impossible entre la Terra i qualsevol de les seves remotes criatures. Només la Lluna tenia el quasi acceptable retard d’un segon i mig, amb totes les conseqüències polítiques i psicològiques que això implicava. A causa d’aquest fet incontrovertible de la vida astronòmica, la Lluna, només la Lluna, seria sempre un suburbi de la Terra.

Presents en persona, també hi havia tres dels especialistes que havien optat al Comitè. El professor Davidson, l’astrònom, era un vell conegut; avui no semblava que mostrés la seva irascible personalitat. El doctor Bose no sabia res de la lluita interna que havia precedit al llançament de la primera sonda espacial a Rama, però els col·legues dels professor no deixaven que ell ho oblidés.

La doctora Thelma Price era una figura familiar per les seves freqüents aparicions a la televisió, encara que s’havia fet famosa cinquanta anys enrera durant el «boom» arqueològic que havia seguit a la dessecació d’aquell grandiós museu marítim, el Mediterrani.

El doctor Bose recordava encara l’excitació d’aquells temps quan els tresors perduts dels grecs, dels romans i d’una dotzena d’altres civilitzacions van ésser retornats a la llum del dia. Aquella va ésser una de les poques ocasions en què li sabé greu de viure a Mart.

L’exobiòleg Carlisle Perera, era òbviament una altra alternativa; igualment que Dennis Solomons, l’historiador de la ciència. Al doctor Bose no li anava pas tan bé la presència de Conrad Taylor, el cèlebre antropòleg, que havia fet la seva reputació combinant singularment l’erudició i l’erotisme en el seu estudi dels costums de la pubertat en el Beverly Hills del segle vint.

Altrament, ningú no hauria pogut disputar el dret de Sir Lewis Sands a estar en el Comitè. Un home els coneixements del qual podien comparar-se només amb la seva cortesia, Sir Lewis, segons es deia, només perdia el seu aplom quan se l’anomenava l’Arnold Toynbee de la seva època.

El gran historiador, però, no hi era personalment. Obstinadament, es negava a abandonar la Terra, encara que fos per a assistir a una reunió tan transcendental com aquella. La seva imatge, en estèreo, impossible de diferenciar-la de la real, ocupava aparentment la butaca de la dreta de Bose i, com si fos per a completar la il·lusió, algú havia posat un vas d’aigua davant seu. El doctor Bose considerava que aquesta mena de tour de force tecnològic era un muntatge innecessari, però era ben sorprenent de comprovar quants innegablement grans homes experimentaven un plaer infantil en estar simultàniament en dos llocs. Algunes vegades, aquest miracle electrònic ocasionava situacions delicades i també ben còmiques. Bose recordava que en una recepció diplomàtica hi va haver algú que va intentar de passar travessant un estereograma i que va descobrir, massa tard, que aquella imatge era la persona real. Encara va ser més còmic de veure dues projeccions tractant de donar-se les mans. Sa Excel·lència l’Ambaixador de Mart als Planetes Units va posar en ordre els seus divagadors pensaments, escurà la gargamella i digué:

—Senyors, el Comitè obre la sessió. Crec que estic encertat si dic que aquesta és una reunió de talents extraordinaris, convocats per a tractar una situació insòlita. Les instruccions que el Secretari General ens ha donat, són d’avaluar la situació i d’aconsellar, quan sigui necessari, el comandant Norton.

Era un miracle de simplificació i tots ho sabien. Mentre no sorgís una veritable emergència, el Comitè no entraria mai en contacte amb el comandant Norton, suposant, tot i això, que el comandant Norton sabés l’existència del Comitè.

El Comitè era una creació temporal de l’Organització Científica dels Planetes Units, que cursava els seus informes a través del seu Director al Secretari General. La Vigilància Solar era, certament, part de la O.P.U., però només quant a operacions, no en la part científica. Teòricament, això no establia una gran diferència; no hi havia cap raó per a privar el Comitè Rama, o qualsevol dels seus membres, en tot cas, d’avisar al comandant Norton i facilitar-li un consell d’utilitat.

Però les comunicacions extra-espacials eren d’un cost molt elevat. L’Endeavour només es podia contactar mitjançant el PLANETCOM, que era una corporació autònoma, famosa per l’exactitud i eficiència dels seus càlculs. L’establiment d’una línia de crèdit amb PLANETCOM va costar molt de temps; en alguna part, algú se n’estava preocupant, però, momentàniament, les computadores sense cor del PLANETCOM no volien saber res de l’existència del Comitè Rama.

—Aquest comandant Norton —digué Sir Robert Mackay, l’ambaixador de la Terra— té una responsabilitat enorme. Quina mena de persona és?

—Jo no puc contestar això —replicà el professor Davidson, mentre els seus dits volaven sobre el teclat del seu ordinador de memòria. Va arrufar el nas davant l’abundosa informació que sorgia de la pantalla i ràpidament començà a fer-ne una síntesi.

—William Tsien Norton, va néixer el 2077 a Brisbane, Oceania. Educat a Sydney, Bombai, Houston. Després, cinc anys a Astrograd, especialitzant-se en propulsió, comissionat el 2102. Va ascendir normalment. Tinent en la tercera expedició a Persèfone. Es distingí durant el quinzè intent d’establir una base a Venus… Mm… Mm… Full de serveis exemplar… Doble ciutadania: de la Terra i de Mart… Dona i un fill a Brisbane, dona i dos fills a Port Lowell, esperant el tercer…

—Casament? —preguntà Taylor innocentment.

—No, fill, naturalment —replicà el professor, secament, abans que l’altre fes una ganyota.

Una bona rialla va sorgir al voltant de la taula, malgrat que els terrestres, comprimits com estaven en el seu planeta, semblaven més envejosos que no pas divertits. La Terra seguia fracassant en els seus plans per a mantenir la població per sota del límit d’un bilió…

El professor Davidson continuà:

—Nomenament de comandant de la nau Endeavour, de la Vigilància i Investigació Solar. Primer viatge als satèl·lits retrògrads de Júpiter… Mm…, que va ser difícil. En una missió asteroidal quan se li ordenà que es preparés per aquesta operació… dirigida cap a límits perillosos.

El professor desconnectà la pantalla i va mirar els seus col·legues.

—Penso que hem estat ben bé de sort, considerant que era l’únic home disponible en tan poc marge de temps. Podríem haver tingut un capità dels de la pila. —Les seves paraules sonaven com si es referís al típic pirata de l’espai, amb una pistola a una mà i un matxet a l’altra.

—El seu full de serveis només demostra que és competent —objectà l’ambaixador de Mercuri (població: 112.500, però en augment)—. Com reaccionarà davant d’una situació totalment nova com la que ara es presenta?

A la Terra, Sir Lewis Sands va fer una tosseta preparatòria. Un segon i mig més tard, la feia a la Lluna.

—No és exactament una situació nova —li recordà al seu col·lega—, encara que faci més de tres segles de la darrera. Si Rama és mort o deshabitat (i fins ara això sembla evident), Norton es trobarà en la situació d’un arqueòleg que descobreix les ruïnes d’una cultura extingida —va fer una reverència de cortesia a la doctora Price, la qual va respondre amb un gest d’assentiment— i, òbviament, en són dos exemples Schielemann a Troia i Mouhot a Angkor Vat. El perill és mínim, encara que, per descomptat, no es pot descartar mai un accident.

—Però, i si hi ha trampes i mecanismes amagats, com els que la gent de Pandora ha estat dient? —preguntà la doctora Price.

—Pandora? —digué l’ambaixador de Mercuri, ràpidament—. Què és això?

—És un moviment de ximplets que creuen que Rama és un perill en potència —explicà Sir Robert amb una torbació dissimulada per la seva personalitat de diplomàtic—. Una caixa que no ha d’ésser oberta, ja sap què vull dir. —Que el mercurià ho sabés, era molt dubtós: els estudis clàssics no estaven pas estimulats a Mercuri.

—Pandora… paranoia —rondinà Taylor—. Oh, sí, és clar; són concebibles, però, per què una raça intel·ligent ha de recórrer a aquestes trampes infantils?

—Bé, encara que deixéssim de banda aquestes coses desagradables —va continuar Sir Robert—, hi ha la possibilitat més infausta d’un Rama en actiu i habitat. En aquest cas, la situació seria la d’un enfrontament entre dues cultures de nivells tecnològics ben diferents. Pizarro i els inques. Peary i els japonesos. Europa i Àfrica. Quasi invariablement, les conseqüències van ser desastroses per a una d’ambdues parts o per a totes dues. No faig pas cap recomanació, només esmento uns precedents.

—Gràcies, Sir Robert —respongué Bose. Era una molèstia, va pensar, que hi hagués dos «Sirs» en un comitè tan petit; en aquells dies, el títol de cavaller era un honor del qual podien defugir ben pocs anglesos—. Estic segur que tots hem pensat en aquestes possibilitats alarmants. Però si els éssers de l’interior de Rama són… això… malèvols, importarà res el que fem nosaltres, realment?

—Podrien ignorar-nos si ens n’allunyem.

—Què?… Després que ells haurien viatjat bilions de quilòmetres durant milers d’anys per a visitar-nos?

Aquest argument va deixar les coses a bon punt perquè la decisió arribés sense obstacles. El doctor Bose es va arrepapar en la seva butaca, parlà molt poc, i va esperar a que sorgís un acord general.

Tot va anar com ell havia previst. Tothom va pensar que, ja que s’havia obert la primera porta, fóra inconcebible que el comandant Norton no n’obrís la segona.





7

Dues dones


Si les seves dues dones alguna vegada comparaven els seus videogrames, pensava el comandant Norton, més divertit que preocupat, això li faria fer un bon treball extra. Ara, només li calia fer un sol videograma i duplicar-lo afegint-hi un breu missatge personal a cada un i una frase afectuosa al final, abans de trametre les gairebé idèntiques còpies, una a Mart i l’altra a la Terra.

Naturalment, era ben improbable que les seves dues dones poguessin fer aquesta comparació; tot i essent reduïdes les tarifes especials que tenien els astronautes, seria massa car. Ambdues famílies mantenien molt bones relacions i s’intercanviaven felicitacions en els natalicis i els aniversaris. Era molt millor, però, que ambdues dones no s’haguessin trobat mai i que tampoc es trobessin en el futur.

Myrna havia nascut a Mart i, per aquesta raó, no tolerava la gran gravetat de la Terra. I Carolina detestava fins i tot els vint-i-cinc minuts de durada del viatge terrestre més llarg.

—Ho sento, però m’he hagut de retardar un dia en aquesta transmissió —va dir el comandant en el seu missatge, després dels preliminars acostumats—, però, ho creguis o no, he estat fora de la nau espacial durant les darreres trenta hores.

»No t’alarmis, tot està controlat i va perfectament. Hi hem estat dos dies, però ja tenim dominat el complicat sistema de les cambres de descompressió d’aire. Si haguéssim sabut el que sabem ara, amb dues hores n’hauríem tingut prou. Però no volíem fer res a l’atzar; vam enviar primer cambres de control remot i vam revisar les tanques una dotzena de vegades per assegurar-nos que no es tancarien després d’haver-les traspassat.

»Cada tanca és un simple cilindre giratori amb una ranura en un costat. Es passa per aquesta obertura, es fa girar el cilindre cent vuitanta graus i la ranura encaixa llavors amb una altra obertura per la qual es pot passar. O surar, en aquest cas.

»Els de Rama es van assegurar, realment, de les coses. N’hi ha tres d’aquestes tanques cilíndriques, una darrera l’altra, justament dins del buc exterior i sota l’estructura d’entrada. No m’imagino com podria fallar-ne una, si no fos que algú la inutilitzés amb explosius, però encara que fos així, n’hi hauria una de segona i, després, una de tercera.

»I això és només el començament. Oberta la tercera tanca, es pot accedir a un passadís recte de gairebé mig quilòmetre de llargada. Està ben net, com tot el que hem vist. Cada pocs metres hi ha uns forats que van servir, probablement, com a receptacles d’il·luminació, però ara tot és completament fosc i, no em sap greu de dir-ho, fa una mica de basarda. Hi ha també a la paret dues ranures paral·leles, d’un centímetre d’amplada, que segueixen tot al llarg del túnel. Sospitem que hi deu haver com una llançadora en el seu interior per a remolcar equipaments o gent amunt i avall. Ens estalviaria moltes complicacions si aconseguíssim fer-la funcionar.

»Ja he dit que el túnel té mig quilòmetre de llargada. Ara bé, com que pels nostres ecos sísmics sabíem que aquest era el gruix del buc, era obvi que gairebé l’havíem travessat. I no ens sorprengué, doncs, trobar al final del passadís una altra d’aquelles tanques cilíndriques.

»Sí. I una altra i una tercera. Aquesta gent sembla que ho haguessin fet tot per triplicat. Ens trobem ara a la cambra de la tercera i darrera tanca, esperant l’O.K. de la Terra abans de traspassar l’obertura. L’interior de Rama està només a uns pocs metres de distància. Em sentiré molt més feliç quan aquesta incertesa angoixosa hagi passat.

»Saps? Jerry Kirchoff, el meu marmessor, aquell que té una biblioteca tan gran, de llibres autèntics, que li impedeix d’emigrar de la Terra? Doncs Jerry em va parlar d’una situació justament com aquesta, allà a començaments del segle vint-i-u… no, del segle vint. Un arqueòleg va descobrir la tomba d’un rei egipci, la primera que no havia estat saquejada per lladres. Els seus homes, van tardar mesos per obrir-se un camí cavant, cambra darrera cambra, fins arribar a la paret final. Llavors foradaren aquesta paret i ell, llanterna a la mà, va treure el cap pel forat i es va trobar contemplant una cambra curulla de tresors increïbles, or i joiells…

»Potser aquest lloc és també una tomba; cada vegada m’ho sembla més. Encara ara no se sent el més lleu soroll o el més petit indici d’activitat. Bé, demà ho sabrem».

El comandant Norton va parar la gravadora. Què més podria dir del seu treball abans de continuar amb un missatge personal per a cada una de les seves dues famílies? Normalment, mai entrava en tants detalls, però aquestes circumstàncies eren ben poc normals. Aquesta podia ser la darrera gravació que trametés als qui estimava; els devia, almenys, una detallada explicació del que estava fent.

Quan veiessin aquelles imatges i escoltessin aquelles paraules, ell seria dins de Rama… per a bé o per a mal.





8

A través de l’eix


Mai com ara, Norton no s’havia sentit tan fortament agermanat amb aquell egiptòleg mort feia ja tants anys. Cap altre home havia pogut viure un moment com aquest des que Howard Carter va furgar per primera vegada la cambra mortuòria de Tutankamon. La comparació, però, era gairebé un xic grotesca.

Tutankamon, com aquell que diu, va ésser sebollit ahir, uns quatre mil anys abans, mentre que Rama potser era més vell que la humanitat. Aquella petita tomba de la Vall dels Reis es perdria en els passadissos que acabaven de veure, però l’espai que hi havia més enllà de la tanca, d’aquest precinte final, havia d’ésser almenys un milió de vegades més gran. Quant als tresors que potser hi havia… bé, això quedava més enllà de tota imaginació.

En els darrers cinc minuts, ningú no havia parlat pels circuits de ràdio. Aquell equip d’homes ben entrenats no va informar, ni tan sols verbalment, quan totes les comprovacions van ser fetes. Mercer es limità simplement a donar-li el senyal d’O.K. i, amb un gest de la mà, li indicà l’entrada del túnel. Era com si tots s’adonessin que aquell era un moment històric, massa important per a fer-lo malbé amb una xerrameca innecessària.

Al comandant Norton li convenia, ja que, de moment, tampoc no tenia res a dir. Encengué el llum de la seva llanterna, preparà els seus propulsors i va lliscar lentament passadís avall arrossegant darrera d’ell el seu cable de seguretat. Només uns segons, i es trobaria dins.

Dins de què? Davant d’ell hi havia una foscor absoluta; el raig de llum de la seva llanterna no topava amb res, es perdia a la fosca. Ja s’ho esperava, però realment li costava de creure-ho.

Tots els càlculs demostraven que la paret més llunyana estava a desenes de quilòmetres lluny; ara els seus propis ulls ho comprovaven realment. Mentre lliscava lentament dins d’aquesta foscor, va sentir una sobtada necessitat de comprovar la seguretat del cable, una necessitat més forta que cap de les que havia experimentat mai, ni tan sols quan va fer el seu primer viatge de reconeixement. I això era una ridiculesa. Havia anat sense por ni vertigen a través d’anys de llum i de megapàrsecs; per què l’havien d’impressionar uns pocs quilòmetres cúbics de buit?

Estava rumiant sobre aquest problema quan el regulador d’impulsió, en un extrem del cable de seguretat, el va retenir fins a parar-lo amb un rebot gairebé imperceptible. Va girar el raig de llum de la llanterna que vanament intentava traspassar aquella densa fosca, i provà d’examinar la superfície d’on acabava de sorgir.

Podia haver estat rondant sobre el centre d’un petit cràter, que fos, ell mateix, un simple clot a la base d’un cràter més gran. A cada costat, s’aixecava un complex de terrasses i rampes, totes geomètricament exactes i, òbviament, artificials, que s’escampaven fins on arribava el raig de llum. A uns cent metres, va poder veure les sortides dels altres dos sistemes de tanca automàtica, idèntics al primer.

I això era tot. No hi havia res que fos particularment exòtic o estrany en aquell entorn: de fet, aquell lloc tenia una semblança considerable amb una mina abandonada. Norton va sentir una lleugera decepció; després de tot aquell esforç, hi hauria hagut d’haver alguna revelació dramàtica i transcendental. Llavors recordà que el seu camp de visió només arribava a uns dos-cents metres. La foscor més enllà d’aquell límit podia ben bé amagar més sorpreses de les que estava preparat a afrontar.

Va dirigir-se breument als seus companys que estaven esperant-lo amb angoixa i els va dir:

—Encendré una bengala. Dos minuts de temps… Ja està!

Va llançar el petit cilindre amb totes les seves forces directament cap a dalt (o, potser, cap a fora) i començà a comptar els segons mentre el raig de llum travessava el cilindre. Abans que hagués transcorregut un quart de minut, ja l’havia perdut de vista; quan arribà als cent segons, protegí els seus ulls i enfocà la cambra.

Sempre havia estat encertat en l’estimació del temps; només havien passat dos segons del compte, quan tot aquell món quedà il·luminat. I ara sí que no tenia motius per a sentir-se defraudat.

Els milions de bugies de la bengala no podien il·luminar tota l’extensió de l’enorme cavitat, però sí que eren suficients per fer-lo adonar de la seva planificació i de les seves titàniques proporcions. Es trobava en un dels extrems d’un cilindre buit, de deu quilòmetres d’amplada com a mínim, i d’una llargada difícil de calcular. Des del seu lloc, a l’eix central, podia veure tants i tants detalls de les parets corbes del seu entorn, que la seva ment no podia capir-ne més que una mínima part.

Estava contemplant el panorama d’un món sencer mercès a la simple llum d’un llampec i va procurar, doncs, de fer un deliberat esforç per a fixar en el seu cervell aquelles imatges.

Al seu voltant els desnivells escalonats del cràter anaven pujant fins confondre’s amb la sòlida paret que vorejava el cel. No, aquesta impressió era falsa. Les nocions de terra i d’espai s’havien d’adaptar i orientar vers un nou sistema de coordenades.

No es trobava en el punt més baix d’aquest món estrany, sinó en el més alt. Des d’allà, totes les direccions anaven cap avall, no pas cap amunt. Si s’allunyava d’aquest eix central movent-se cap a la paret corba (que ja no havia de considerar com a una paret) la gravetat aniria augmentant gradualment. Quan arribés a la superfície interior del cilindre, podria quedar dret en qualsevol punt d’ella, amb els peus cap a les estrelles i el cap orientat cap el centre d’aquell timbal giratori.

Aquest concepte li era ben familiar. Des dels dies més primerencs dels vols espacials, la força centrífuga era emprada com si fos la gravetat. Era només l’escala de la seva aplicació el que la feia tan tremebunda i aclaparadora. La més gran de les estacions espacials, Syncast-5, tenia menys de dos-cents metres de diàmetre. Tardaria bastant abans d’acostumar-se a quelcom cent vegades més gran.

El paisatge cilíndric que l’envoltava estava alternat de regions lluminoses i de regions ombrívoles que podien ésser boscos, camps, llacs glaçats o ciutats. La distància i la minvant lluminositat de la bengala feien impossible la seva identificació. Hi havia línies estretes que podien ésser carreteres, canals o rius canalitzats formant una xarxa geomètrica de visibilitat esmorteïda; i més avall del cilindre, al mateix límit de la visió, hi havia una banda de foscor encara més intensa. Aquesta foscor formava un cercle complet i rodejava l’interior d’aquell món. Norton va recordar llavors el mite d’Oceanus, el mar que rodejava la Terra, segons ho creien els antics.

Aquí, potser, hi havia un mar més estrany encara, que no era circular, sinó cilíndric. Hauria tingut onades, marees, corrents… i peixos, abans d’esdevenir glaçat?

La bengala va anar minvant cada vegada més fins que s’apagà. Havia passat el moment de la revelació. Però Norton sabia que en el que li quedés de vida, aquelles imatges estarien neguitejant la seva ment. Qualsevol que fossin els descobriments del futur, no hi hauria res que esborrés aquella primera impressió. I la història no li prendria mai el privilegi d’haver estat el primer de tota la humanitat a contemplar les obres d’una estranya civilització.





9

Exploració


«Ara hem llançat cinc bengales de llarga durada per sota l’eix del cilindre, i així hem pogut fer un bon cobriment fotogràfic de tota la seva extensió. Hem fet un mapa de totes les principals característiques i malgrat que són poques les que hem pogut identificar, els hem donat noms provisionals.

»La cavitat interior té cinquanta quilòmetres de llargada i setze d’amplada. Ambdós extrems tenen la forma d’un bol, amb una geometria bastant complicada. Aquest hemisferi on som l’hem anomenat Hemisferi Nord i en el seu eix hem establert la nostra primera base.

»Sortint com a radis de l’eix central, i amb una separació de 120 graus, hi ha tres escales que tenen quasi un quilòmetre de llargada. Totes tres acaben en una terrassa o planell en forma d’anell que rodeja el bol. I partint d’aquí, seguint la mateixa direcció de les escales, hi ha tres enormes escales més que van, en la mateixa direcció, cap a la plana. Si us imagineu un paraigua només amb tres barnilles regularment col·locades, podríeu tenir una idea del que és aquest extrem de Rama.

»Cada una d’aquestes barnilles és una escala molt costeruda prop de l’eix i més planera en acostar-se a la plana. Les escales, que hem batejat amb els noms d’Alfa, Beta i Gamma, no són una continuïtat, sinó que estan interrompudes per cinc terrasses circulars. Calculem que deuen tenir de vint a trenta mil esglaons… Probablement només serien emprades en cas d’emergència, ja que seria inconcebible que els ramans (o com vulguem anomenar-los a partir d’ara) no tinguessin cap altre mitjà d’arribar a l’eix del seu món.

»L’hemisferi meridional té un aspecte ben diferent; en primer lloc, no té escales ni tampoc cap eix pla central. En canvi, hi ha com un espigó llarguíssim, de quilòmetres, al llarg de l’eix amb uns altres sis de més curts al seu voltant. Això és molt estrany i no podem imaginar la seva utilitat.

»La secció cilíndrica de cinquanta quilòmetres de llargada, entre els dos bols, l’hem batejada “Planura Central”. Pot semblar ximple d’emprar la paraula ‘planura’ per a descriure quelcom tan realment corbat, però ho creiem justificat. Aquesta corba semblarà plana als nostres ulls quan hi baixem, talment com l’interior d’una ampolla pot semblar-ho a una formiga que vagi donant voltes per dins.

»La característica més notable de la Planura Central és la faixa fosca de deu quilòmetres d’amplada que la circumda pel mig. Sembla gel, i l’hem batejada ‘Mar Cilíndric’. I just en el centre, té una mena d’illa ovalada d’uns deu quilòmetres de llargada i tres d’amplada, coberta d’elevades estructures. Ens recorda l’antic Manhattan, i és per això que l’anomenem Nova York. No crec, però, que sigui una ciutat; sembla més aviat una fàbrica enorme o una planta industrial de processos químics.

»No obstant això, hi ha algunes ciutats (o poblacions). Almenys n’hi ha sis, que si haguessin estat edificades per a éssers humans, cada una d’elles podria encabir cinquanta mil persones. Les hem anomenat Roma, Pequín, Moscou, París, Londres i Tòquio. Estan comunicades per autopistes i per quelcom semblant a vies fèrries.

»Hi ha d’haver suficient material per a investigar durant segles en la carcassa glaçada d’aquest món. Tenim quatre mil quilòmetres quadrats per explorar i només unes poques setmanes per a fer-ho. Em pregunto si algun dia sabrem la resposta als dos misteris que m’han obsessionat des que hi hem entrat: qui eren ells i que els va fallar?».

La gravació va acabar. A la Terra i a la Lluna, els membres del Comitè Rama es van relaxar i després van començar a examinar els mapes i les fotografies que tenien davant seu. Malgrat que ja ho havien estudiat durant hores senceres, la veu del comandant Norton hi afegia una realitat que cap foto ni cap dibuix podia transmetre. Ell havia estat actuant allà; havia vist amb els seus propis ulls aquell món extraordinari, de dins i de fora, durant els breus moments en què la llum de les seves bengales interrompia aquella nit eterna. I ell era l’home que conduiria qualsevol expedició per a explorar-lo.

—Doctor Perera, jo diria que vostè té alguns comentaris a fer, oi?

L’ambaixador Bose es preguntava, per un moment, si no havia de cedir primer la paraula al professor Davidson, ja que era el degà dels científics i l’únic astrònom. Però el vell cosmòleg semblava encara que es trobés sota els efectes d’un lleuger shock i no estava pas en condicions de parlar.

Durant tota la seva carrera professional havia considerat l’univers com un camp de lluita de les titàniques forces impersonals de la gravitació, el magnetisme, la radiació; no havia cregut mai que la vida tingués un paper important en el conjunt de les coses, i considerava com una mena d’aberració accidental la seva existència a la Terra, a Mart i a Júpiter.

Però ara hi havia proves concretes que la vida no tan solament existia fora del sistema solar, sinó que, a més, havia pujat a uns límits que superaven en molt tot el que havia aconseguit l’home fins llavors o el que esperava aconseguir en els segles de l’avenir. Altrament, el descobriment de Rama era un desafiament per a un dogma que el professor Olaf havia predicat durant anys. Quan se li feia la pressió adient, admetia de mala gana la possibilitat de vida a d’altres sistemes estel·lars; però sempre veia com a cosa absurda l’eventualitat que aquells éssers hipotètics poguessin travessar els abismes que els separen.

Potser els ramans havien fracassat realment en intentar-ho, si el comandant Norton estava encertat de creure que aquell món era ara una tomba. Però, almenys, ells havien intentat aquella proesa, a una escala que indicava una gran confiança de sortir-se’n. Si això havia esdevingut una vegada, segurament n’hauria esdevingut també moltes d’altres en aquesta galàxia de cent mil milions de sols…, i alguna d’elles, en algun lloc, hauria eventualment reeixit.

Aquesta era la tesi que, sense proves però amb arguments, el doctor Carlisle Perera havia predicat durant anys. Ara era un home feliç, però també el més frustrat. Rama havia confirmat espectacularment el seu punt de vista, però ell no podria posar-hi mai els seus peus ni tampoc veure’l amb els seus propis ulls. Si, sobtadament, se li hagués aparegut el dimoni i li hagués ofert el do d’un teletransport instantani, hauria signat el contracte sense perdre temps ni llegir la lletra menuda.

—Sí, senyor ambaixador, crec que tinc alguna informació interessant. El que tenim aquí és una «arca de l’espai», sens dubte. És una antiga idea de la literatura astronòmica. He pogut seguir-ne la pista fins al físic britànic J. D. Bernal, el qual va proposar aquest mètode de colonització interestel·lar en un llibre publicat el 1929, sí, fa dos-cents anys! I el gran peoner rus Tsiolkovski, que va avançar alguns plantejaments semblants encara més aviat.

»Si es vol anar d’un sistema estel·lar a un altre, hi ha un nombre determinat d’opcions. Suposant que la velocitat de la llum té un límit absolut, i que aquest límit encara no està establert, malgrat el que s’hagi sentit en contra —aquí es va sentir un bufec d’indignació, però sense cap protesta, del professor Davidson—, es pot fer un viatge ràpid en una petita nau o un viatge lent en una nau gegantina.

»Sembla que no hi ha cap raó tècnica perquè un vehicle espacial no pugui anar al noranta per cent o més de la velocitat de la llum. Això significaria un viatge d’una durada de cinc a deu anys entre estrelles veïnes; tediós, potser, però no impracticable, especialment per éssers la vida dels quals pot calcular-se en segles. Hom pot imaginar viatges d’aquesta durada fets per naus no més grans que les nostres.

»Però potser aquestes velocitats són impossibles de fer amb unes despeses normals. Recordin que s’ha de dur el combustible per reduir la velocitat al final del viatge, encara que només sigui un viatge d’anada. Així que pot ésser més raonable de prendre-s’hi més temps, diguem de deu mil a cent mil anys…

»Bernal i d’altres van pensar que això es podria fer amb aquests petits mons movibles d’uns quants quilòmetres de diàmetre, transportant milers de passatgers en viatges que durarien generacions. El sistema, naturalment, hauria de ser hermèticament tancat, reciclant tots els aliments, l’aire i altres matèries combustibles. Però, és clar, això és justament el que fa la Terra, en una proporció lleugerament més gran.

»Alguns escriptors suggeriren que aquestes arques de l’espai s’havien de construir com a esferes concèntriques; d’altres proposaren que fossin cilindres buits i giratoris, la força centrífuga dels quals transmetés gravetat artificial, que és el que hem trobat a Rama, exactament».

El professor Davidson no podia tolerar aquesta manera d’expressar-se tan poc curosa.

—No existeix això de la «força» centrífuga. És un fantasma dels enginyers. Només existeix la inèrcia.

—Vostè té raó, per descomptat —va admetre Perera—, encara que seria ben difícil de convèncer un home que acabés d’ésser llançat des d’una d’aquelles atraccions giratòries que hi ha als parcs. Però el rigor matemàtic sembla innecessari…

—Escolti, escolti —va interrompre el doctor Bose, un xic exasperat—. Tots sabem el que vostè vol dir, o creiem saber-ho. No destrueixi les nostres il·lusions, per favor.

—Bé. Jo només estava aclarint que no hi havia res conceptualment original quant a Rama, malgrat que les seves dimensions siguin tan sorprenents. Els homes fa dos-cent anys que ja van imaginar coses semblants.

»Ara, m’agradaria adreçar-me a mi mateix una altra pregunta: Durant quant de temps exactament ha estat viatjant Rama a través de l’espai?

»Tenim ara una determinació molt precisa de la seva òrbita i de la seva velocitat. Suposant que no hi hagi cap canvi quant a la navegació, estem en condicions d’establir la seva posició amb un retrocés de milions d’anys. Crèiem que venia d’una estrella propera, però aquest no és el cas, en absolut.

»Fa més de dos-cents mil anys que Rama passà prop d’una estrella. I aquesta estrella en concret ve a ser una estrella variable irregular, gairebé el sol més inadequat que poguéssim imaginar per a un sistema habitat. És d’una magnitud de brillantor de més de cinquanta a un; amb aquesta variació, els seus planetes serien cuits i glaçats, alternativament, cada pocs anys.

—Un suggeriment —va interrompre la doctora Price—. Potser que això ho expliqui tot. Qui sap si abans fou un sol normal que es va tornar inestable. Això hauria motivat que els ramans haguessin de sortir a cercar-ne un de nou.

El doctor Perera admirava la veterana arqueòloga i la va deixar dir per cortesia. Però, es preguntava, què diria si ell comencés a exposar el que era absolutament obvi en la seva pròpia especialitat?

—Ho hem considerat —replicà amb gentilesa—. Però si les nostres actuals teories de l’evolució estel·lar són correctes, aquella estrella, mai no havia pogut ser estable, mai no havia pogut tenir planetes amb capacitat de suportar la vida. Així, doncs, Rama ha estat viatjant per l’espai durant dos-cents mil anys, almenys, o potser durant més d’un milió.

»Ara és fred i fosc i, aparentment, mort; i penso que en sé el perquè. Els ramans podien no haver tingut cap més opció, potser realment escapaven d’algun desastre, però ho van calcular malament.

»Cap ecologia tancada pot ésser eficient al cent per cent; sempre hi ha restes, pèrdues, alguna degradació ambiental i un increment de pol·lució. Pot tardar-se bilions d’anys per emmetzinar un planeta i destruir-lo, però a la fi s’aconseguirà. Els oceans s’assecaran i l’atmosfera s’extingirà…

»Segons les nostres mesures, Rama és enorme, encara que, realment, sigui un planeta molt petit. Els meus càlculs, basats en la filtració que s’ha fet travessant la seva closca i algunes deduccions raonables quant a l’índex del seu desenvolupament biològic, assenyalen que la seva ecologia només pogué sobreviure, més o menys, durant mil anys; deu mil, a tot estirar…

»A la velocitat que Rama està viatjant, això seria un temps raonable per a un trànsit entre la pila de sols que hi ha al cor de la galàxia. Però no aquí fora, en la dispersa població dels braços espirals. Ramà és una nau que va exhaurir les seves provisions abans d’aconseguir la seva meta. És com un vaixell abandonat, surant en la immensitat.

»Només hi pot haver una sola i seriosa objecció a aquesta teoria i, abans que algú ho faci, la presentaré jo. L’òrbita de Rama apunta tan directament cap al sistema solar, que la coincidència sembla que queda descartada. Realment, jo diria que s’està apropant massa al Sol i no podem estar tranquils: l’Endeavour haurà de fugir de Rama molt abans del periheli per tal d’evitar el perill d’un gran excés de calor.

»Jo no pretenc de comprendre-ho. Potser hi ha alguna forma de guiatge automàtic terminal que està funcionant encara i conduint Rama cap a la més propera i adequada estrella, després d’haver mort els seus constructors ja fa segles.

»I els ramans estan morts. M’hi jugo la meva reputació. Totes les mostres que hem tret del seu interior són absolutament estèrils. No hem trobat ni un sol microorganisme. Quant a la veu que s’ha escampat i que assegura que hi ha vida en estat de conserva, val més que vostès en facin l’orni. Hi ha raons fonamentals perquè les tècniques d’hibernació actuïn només durant uns segles i hem de pensar que estem enfrontant-nos amb un període de temps milers de vegades més llarg.

»Els del grup Pandora, doncs, i també els seus simpatitzants, no tenen cap motiu de preocupació. Per la meva part, ho sento. Hauria estat meravellós de trobar-se amb d’altres espècies intel·ligents.

»Però hem trobat resposta a una pregunta molt vella. No estem sols. Els estels no tornaran a ser mai més el mateix per a nosaltres».





10

Descens cap a la foscor


El comandant Norton va sofrir una penosa temptació; però, com a capità, el seu primer deure era pensar en la nau. Si res anava malament en aquest primer assaig, ell havia de retornar-hi corrents.

Això, doncs, feia que el seu segon oficial, el tinent Mercer, fos l’elecció òbvia, Norton admetia de bon grat que Karl era més idoni per a dur a terme la missió.

Com a autoritat indiscutible en els sistemes de supervivència, Mercer havia escrit algunes obres de divulgació d’aquesta matèria. Havia verificat ell mateix innombrables models d’equipament, ben sovint en condicions perilloses, essent famós també el seu control sobre la bioalimentació. En qualsevol moment, podia reduir el seu pols a la meitat de les pulsacions normals i contenir la respiració gairebé per complet durant més de deu minuts. Aquestes habilitats tan útils li havien salvat la vida en més d’una ocasió.

Però, malgrat la seva gran capacitat i intel·ligència, li mancava la imaginació, quasi completament. Per a ell, els més perillosos experiments i les missions més arriscades, eren simplement tasques que s’havien de complir. No s’exposava mai a riscs innecessaris ni prenia mai l’actitud d’home agosarat i valent.

Els dos lemes que hi havia sobre el seu escriptori resumien la seva filosofia de la vida. L’un demanava: «Què t’has oblidat?». I l’altre deia: «Ajuda a eliminar la valentia». El fet que el consideressin l’home més valent de la base, era l’única cosa que sempre el feia sortir de polleguera.

Elegit Mercer, el seu segon quedava ja automàticament seleccionat: el seu company inseparable, el lloctinent Joe Calvert. Allò que tenien en comú aquests dos homes era ben difícil d’escatir. Calvert era de constitució feble i, com a oficial navegant, era més aviat tibat. Deu anys més jove que el seu estoic i impertorbable amic, a l’inrevés d’aquest, ell tenia un interès apassionat per l’art del cinema primitiu.

Com que ningú no pot preveure mai per on han de bufar els vents, tampoc es preveia que Mercer i Calvert tinguessin una relació estable, però aparentment ho havia estat des de feia anys. Això resultava bastant corrent; el que ja no ho semblava tant, era el fet que, a la Terra, compartien la mateixa dona, la qual els havia donat un fill a cada u. El comandant Norton tenia l’esperança de conèixer-la algun dia; pensava que havia d’ésser una dona molt interessant. Aquell triangle durava des de feia almenys cinc anys, i encara semblava ésser ben bé equilàter.

Dos homes no eren suficients per a un equip d’exploració; feia temps que s’havia decidit que tres era el nombre ideal, ja que si es perdia un home, en podien escapar encara dos, mentre que un sol supervivent estaria condemnat.

Després de pensar-s’hi molt, Norton designà el sergent tècnic Willard Myron. Un geni de la mecànica que podia sortir-se’n de qualsevol treball o dissenyar quelcom millor en coses aparentment impossibles de superar. Myron era l’home ideal per a compenetrar-se amb els elements d’equipament desconeguts. En el seu llarg any de llicència sabàtica durant el seu càrrec de professor adjunt d’Astrotècnica, el sergent refusà un càrrec a la base amb el pretext que no volia posar obstacles a la promoció d’oficials amb més mereixements que no pas ell. Ningú no va prendre’s seriosament aquesta explicació perquè tothom sabia que Will, quant a ambició personal, res de res. Podia haver arribat a sergent espacial, però mai no seria un professor titular. Myron, com molts d’altres oficials sense graduació, havia descobert l’equilibri ideal entre el poder i la responsabilitat.

Mentre lliscaven a través de la darrera cambra de descompressió i flotaven ingràvidament pel llarg de l’eix sense pes de Rama, Calvert es trobà, com altres vegades li passava, vivint dintre del «flash-back» d’una pel·lícula. Es preguntava, a vegades, si no hauria d’intentar de treure’s aquest costum, malgrat que no hi veia cap desavantatge. Al contrari, podia fer que les situacions més enutjoses es convertissin en interessants i, qui sap?, potser un dia això podria salvar-li la vida. Podia recordar el que havien fet Fairbanks, Connery o Hiroshi en similars circumstàncies.

Aquesta vegada estava a punt d’arribar al súmmum, en una de les guerres de començaments del segle vint; en Mercer era el sergent que manava una patrulla de tres homes en una incursió nocturna a la terra de ningú, entre dues trinxeres. No li era massa difícil d’imaginar que estaven al fons d’un immens cràter, conseqüència d’una gran explosió, encara que fos tan treballat i ple d’una sèrie de terrasses ascendents.

Aquest cràter estava inundat d’una llum provinent de tres arcs emmotllats, ben espaiats, que escampaven per tota la cavitat una claror sense ombres. Però, més enllà, sobre la línia de la terrassa més llunyana, hi havia foscor i misteri.

Amb la seva imaginació, Calvert veia molt bé el que hi havia allà. En primer lloc, la llisa plana circular que podia tenir un quilòmetre d’una banda a l’altra. Seccionant-la en tres parts iguals, hi havia tres amples escales semblants a tres vies de ferrocarril. Els seus esglaons encastats a la superfície no obstruirien res del que llisqués per sobre d’ella. La disposició era completament simètrica i, per tant, no hi havia cap motiu per triar una escala en lloc d’una altra; la més propera a l’entrada Alfa havia estat triada només per conveniència.

Encara que els esglaons d’aquestes escales estaven distanciats i no eren còmodes, no presentaven problemes especials. Fins i tot a l’extrem de l’eix, a mig quilòmetre del seu centre, la gravetat seguia essent com una trentena part de la de la Terra. Tot i que portaven quasi cent quilos d’equipament i càrrega de supervivència, podien moure’s fàcilment i tenir les mans lliures.

El comandant Norton i l’equip de reserva els acompanyaren al llarg de les cordes laterals de guia, esteses des de l’entrada Alfa fins a l’extrem del cràter. Després, més enllà de l’abast de la llum de les llanternes, la foscor de Rama els esperava. Tot el que podien identificar amb el raig de llum fluctuant del casc eren els primers centenars de metres de l’escala que es perdia per una planura llisa, sense cap tret característic.

«I ara —pensava MerCer— he de prendre la primera decisió. Estic pujant l’escala o l’estic baixant?».

La pregunta no era pas tan ximple com semblava. Estaven encara, essencialment, en gravetat zero i el seu cervell podia triar qualsevol referència que els semblés. Amb un senzill esforç de voluntat, Mercer podia autoconvèncer-se d’estar mirant una plana horitzontal o la cara d’una paret vertical o per damunt del caire d’un penya-segat. No pocs astronautes havien experimentat greus problemes psicològics per haver triat les coordenades equivocades en iniciar una tasca complicada.

Mercer va decidir d’avançar primerament de cap, ja que qualsevol altre sistema de locomoció resultaria dificultós. D’aquesta manera, a més a més, podria veure amb més facilitat el que tenia davant, o sota. Durant els primers centenars de metres, per tant, pensaria que estava pujant amunt; només quan la creixent influència de la gravetat fes impossible el manteniment d’aquella il·lusió, hauria de donar un tomb de cent vuitanta graus al seu pensament.

Va agafar el primer esglaó i va impulsar-se suaument, seguint l’escala. Avançar era tan fàcil com nedar seguint el fons del mar; de fet, ho era més perquè no hi havia la resistència de l’aigua que retardés els moviments. Era tan fàcil, que feia venir la temptació d’anar massa de pressa, però Mercer era prou experimentat com per a acuitar-se en una situació tan nova.

En els seus auriculars, podia escoltar la respiració regular dels seus dos companys. No necessitava cap més prova per saber que estaven en forma i, per tant, no perdé temps parlant-hi. Encara que estava temptat de mirar enrera, va decidir que no s’hi arriscaria mentre no hagués arribat a la plataforma del final de l’escala.

Els esglaons estaven espaiats a una distància uniforme de mig metre i Mercer els va pujar de dos en dos durant la primera part de l’ascensió. Però els comptava amb molta atenció i, en arribar al dos-cents, va adonar-se’n de les primeres i clares senyals d’augment de pes. La rotació de Rama començava a fer-se sentir.

Quan arribà a l’esglaó quatre-cents, sentí com si el seu pes aparent fos d’uns cinc quilos. Això no era cap problema, però ara era difícil la pretensió d’estar pujant per si mateix, quan realment era arrossegat cap amunt.

L’esglaó cinc-cents va semblar un bon lloc per a reposar. Notava que els muscles dels seus braços protestaven per l’exercici desacostumat, malgrat que era Rama el que feia ara tota la feina i ell només havia de guiar-se.

—Tot va bé, capità —va informar—. Estem passant per la marca a meitat de camí. Joe, Will, com us va?

—Jo, perfectament —contestà Calvert—. Per què t’has parat?

—Aquí —també afegí Myron—. Però compte! La força Coriolis està començant a actuar.

Mercer ja se n’havia adonat. Quan va deixar anar els esglaons, va notar una clara tendència a derivar cap a la dreta. Sabia perfectament que aquesta tendència era només l’efecte de la rotació de Rama, però semblava com si una força misteriosa l’empenyés suaument cap a fora de l’escala.

Potser havia arribat el moment de començar a lliscar amb els peus per davant, ara que avall començava a tenir un significat físic. Correria el risc d’una desorientació momentània.

—Atenció! Vaig a fer mitja volta.

Agafant-se amb força a l’esglaó, va emprar els braços per fer girar el seu cos cent vuitanta graus. Llavors es trobà enlluernat durant un moment per les llums dels seus companys. Molt amunt d’ells (i ara sí que era realment amunt) va poder veure una feble resplendor al llarg del caire del penya-segat. Siluetejats contra aquest fons, es veien les figures del comandant Norton i l’equip de reserva que seguien els seus moviments mirant atentament. Semblaven molt petits i llunyans i va tranquil·litzar-los amb un gest de la mà.

Va deixar anar l’altra mà de l’esglaó i es va confiar a la pseudogravetat de Rama, encara bastant feble. La caiguda d’un esglaó a l’altre suposava més de dos segons; a la Terra, en el mateix temps, un home hauria caigut trenta metres.

El ritme de la caiguda era tan lent, que va voler anar més de pressa empenyent amb les mans i lliscant al llarg d’una dotzena d’esglaons de cop i frenant amb els peus quan s’adonava que anava massa ràpid.

Va fer una altra aturada a l’esglaó set-cents i va balancejar la llum de la llanterna del seu casc cap avall. Talment com ho havia calculat, el començament de l’escala estava només a cinquanta metres.

Uns minuts més tard, tots tres estaven ja al primer esglaó. Era una experiència estranya que, després de mesos anant per l’espai, es trobessin drets sobre una sòlida superfície i que la sentissin pressionar contra els seus peus. El pes de cadascú no arribava encara als deu quilos, però això era suficient per a donar-los una sensació d’estabilitat. Quan Mercer tancava els ulls, podia creure ben bé que tenia un món real sota d’ell.

El prestatge o plataforma des de la qual descendia l’escala tenia uns deu metres d’amplada i es corbava cap amunt, per cada costat, fins que desapareixia dins de la foscor. Mercer sabia que aquesta corba formava un cercle complet i que si ell l’anava seguint durant cinc quilòmetres, tornaria al punt de partença, després de circumval·lar Rama.

Amb la minsa gravetat que hi havia allà, caminar, el que es diu caminar, era realment impossible; solament s’hauria pogut fer amb passes de gegant. I aquí hi havia el perill.

L’escala que es perdia avall cap a la foscor, lluny de l’abast dels llums, seria traïdorament fàcil de baixar. Seria essencial que s’agafessin bé a l’elevat passamà que hi havia a cada costat, ja que una passa en fals podria enviar l’incaut viatger catapultat a l’espai. Llavors entraria en contacte amb la superfície, novament, potser cent metres més avall. L’impacte no seria perillós, però les conseqüències sí que ho podrien ser perquè la rotació de Rama hauria mogut l’escala cap a l’esquerra. D’aquesta manera, un cos que caigués petaria contra la corba suau que, en un arc sencer, anava fins a la planura, gairebé set quilòmetres més avall.

Això, pensava Mercer, seria com lliscar per un tobogan diabòlic. La velocitat final, malgrat l’escassa gravetat, podria ésser d’alguns centenars de quilòmetres per hora. Potser podria fer-se que alguna fricció suficient frenés el ràpid descens; si s’aconseguia, aquest sistema podia ésser el mitjà més convenient per arribar a la superfície interior de Rama. Però, primer, seria necessari que es fessin, amb prudència, alguns experiments.

—Capità —informà Mercer—, no hi ha hagut problemes per baixar per l’escala. Si hi estàs d’acord, m’agradaria continuar fins la plataforma següent. Vull controlar el temps de descens per l’escala.

Norton, sense vacil·lar, va respondre:

—Endavant! —No hi havia cap necessitat d’afegir: «Aneu amb compte».

No havia passat pas gaire temps quan Mercer va fer un descobriment fonamental. Era impossible, almenys amb aquell nivell de gravetat d’una vigèsima part, baixar per l’escala d’una manera normal. Qualsevol intent de fer-ho seria massa lent, un malson, insuportablement tediós. L’únic camí pràctic seria ignorar els graons i emprar el passamà per a lliscar cap avall.

Calvert arribà a la mateixa conclusió.

—Aquesta escala està feta per a pujar, però no per a baixar! —exclamà—. Podem fer servir els esglaons si ens movem contra la gravetat, però en aquesta direcció seria molt molest. Potser no sigui prou digne, però jo crec que la millor manera de baixar és lliscar pel passamà.

—Ho trobo ridícul —protestà el sergent Myron—. No ho puc creure que els ramans ho fessin així.

—Dubto que hagin utilitzat mai aquesta escala. Òbviament, crec que només era per a casos d’emergència. Havien de tenir algun sistema de transport mecànic per a pujar fins aquí. Potser un funicular. Això explicaria aquelles llargues ranures que baixen des de l’eix.

—A mi sempre m’han semblat desguassos, però també crec que puguin ésser ambdues coses. Em pregunto si aquí va ploure alguna vegada.

—Probablement —digué Mercer—. Però jo crec que Joe té raó. A fer punyetes la dignitat. Som-hi.

La barana, que potser fou dissenyada per a alguna cosa semblant a la mà, era una barra metàl·lica llisa i plana sostinguda per pilars regularment distribuïts, d’un metre d’alçària. El tinent Mercer va pujar sobre la barra, va calcular bé la força de la frenada que podia fer amb les mans, i va deixar-se lliscar.

Ben tranquil·lament, augmentant la velocitat a poc a poc, va anar baixant dins de la foscor, movent-se en el cercle de llum que projectava la llanterna del seu casc. Havia baixat uns cinquanta metres quan cridà els seus companys perquè es reunissin amb ell.

Encara que cap d’ells no ho hagués admès, se sentien com a nens baixant tot lliscant per la barana d’una llarga escala. En menys de dos minuts, havien fet ja un quilòmetre de descens amb seguretat i comoditat. Quan s’adonaven que la velocitat era excessiva, agafaven amb més força la barra i així podien fer la frenada necessària.

—Espero que us hàgiu divertit —digué Norton quan van arribar a la segona plataforma—. Pujar altra vegada no us seria tan fàcil.

—Això és el que vull comprovar —replicà Mercer tot anant experimentalment amunt i avall per a adonar-se’n bé del sentit de l’increment de la gravetat—. Aquí hi ha ja la dècima part d’un «g», us n’adonareu realment de la diferència.

Caminà, o més ben dit, lliscà cap a l’extrem de la plataforma i enfocà amb el llum de la seva llanterna de casc, cap avall, cap a la propera secció de l’escala. Fins on li arribava el llum, l’escala semblava idèntica a la de sobre, encara que un acurat examen de les fotos obtingudes havia demostrat que l’alçària dels esglaons disminuïa a mesura que la gravetat augmentava. L’escala semblava que hagués estat dissenyada de manera que l’esforç necessari per a pujar-hi fos més o menys constant en cada punt dels seus llargs i corbats segments.

Mercer va donar una ullada a l’eix de Rama, ara a gairebé dos quilòmetres per sobre d’ell. La feble resplendor de la llum d’allà dalt i les menudes figures que hi quedaven retallades li semblaven absolutament llunyanes. Per primera vegada, de sobte s’alegrà de no poder veure tota la llargada d’aquella enorme escala. Malgrat que els seus nervis estaven asserenats i que li mancava imaginació, no estava segur de com reaccionaria si es veiés arrossegant-se com un insecte al llarg de la cara d’un plat vertical de més de setze quilòmetres d’alçària i amb la meitat superior penjant per sobre d’ell. Fins aquell moment, havia considerat la foscor com una molèstia; ara, gairebé li donava la benvinguda.

—No hi ha cap canvi de temperatura —va informar a Norton—. Segueix estant per sota del punt de congelació. Però la pressió de l’aire augmenta tal com crèiem; està al voltant dels tres-cents mil·libars. Encara que el contingut d’oxigen és baix, l’aire és quasi respirable; més avall no hi haurà problemes, en absolut. Això simplificarà enormement l’exploració. Quina troballa! El primer món en el qual podem caminar sense haver de portar aparells de respiració! Vaig a aspirar-ne una glopada.

Allà dalt, a l’eix, el comandant Norton es remogué un xic inquiet. Però Mercer sabia exactament el que estava fent.

Va compensar la pressió, va treure la tanca de seguretat del seu casc i va entreobrir-ne una escletxa. Primer va inspirar amb prudència i tot seguit va fer una aspiració ben forta.

L’aire de Rama era inert i covat com el d’una tomba ben antiga de la qual n’hagués desaparegut, segles enrera, el darrer vestigi de corrupció física. Ni tan sols l’ultra-sensible olfacte de Mercer, entrenat durant anys provant sistemes de supervivència fins al punt límit i més enllà encara, podia detectar cap olor coneguda. Hi havia quelcom lleugerament metàl·lic a l’ambient i, de cop, va recordar que els primers homes que arribaren a la Lluna informaren que s’havien adonat d’un vestigi com de pólvora cremada quan retornaren al mòdul de compressió. Mercer imaginava que la cabina de l’Eagle, contaminada amb la pols de la Lluna, havia de tenir una sentor un xic semblant a la de Rama.

Va tornar a tancar el casc i va buidar els pulmons d’aquell aire estrany. No n’havia tret cap profit; fins i tot un alpinista aclimatat al cim de l’Everest hi moriria de seguida, en aquest lloc. Uns quilòmetres més avall, però, ja era una altra cosa.

Què més quedava per fer aquí? No se li acudia res que no fos el gaudi que li produïa aquella suau i estranya gravetat. Però no tenia sentit que s’hi acostumés, ja que tornarien de seguida a la manca de gravidesa de l’eix.

—Tornem enrera, capità —avisà—. No hi ha cap raó per anar més endavant fins que no estiguem a punt per a fer tot el camí.

—D’acord, Karl. Us cronometrarem, però feu-ho sense presses.

Mentre pujava escala amunt, saltant els esglaons de tres en tres o de quatre en quatre, Mercer comprengué que Calvert tenia raó: aquelles escales s’havien construït per a pujar, no per a baixar. Mentre no miressin enrera i ignoressin el pendent vertiginós de la corba ascendent, la pujada era una delitosa experiència. Després d’uns dos-cents esglaons, però, començà a sentir com una rampa als muscles de les cames i decidí d’anar més a poc a poc. Els seus companys havien fet el mateix; quan es va arriscar a donar una ullada enrera, els va veure bastant més avall.

L’ascensió es va fer sense cap contratemps, fou merament una inacabable successió d’esglaons a pujar. Quan, una vegada més, es trobaren sobre la plataforma més alta, immediatament sota de l’escala, respiraven amb un panteix molt lleu i només havien passat deu minuts. Van reposar deu minuts més i començaren a pujar el darrer quilòmetre vertical.

Un salt… una agafada a l’esglaó… un salt… una agafada… un salt… Era fàcil, però tan monòtonament repetit, que hi havia el perill que caiguessin en alguna distracció. A la meitat del camí, van descansar cinc minuts i llavors s’adonaren que tenien adolorits els braços i les cames. Una vegada més, Mercer s’alegrà de poder veure tan poca cosa de la cara vertical de la qual penjaven. Així, no era tan estranya la pretensió que l’escala només s’estenia uns pocs metres més enllà del cercle de llum que projectava cadascú i que aviat arribarien a dalt.

Un salt… una agafada a l’esglaó… un salt… i, de sobte, ja no hi havia més esglaons: s’havia acabat l’escala. Novament estaven en el món sense gravetat de l’eix, entre els seus ansiosos amics. El viatge complet els havia costat menys d’una hora i tenien la sensació d’haver aconseguit una modesta proesa.

Però era massa aviat per a sentir-se’n satisfets. Malgrat els seus esforços, només havien recorregut menys d’una vuitena part d’aquella escala ciclòpia.





11

Homes, dones i mones


El comandant Norton feia molt de temps que havia decidit que no s’havia de permetre que algunes dones viatgessin en les naus espacials. La falta de gravetat actuava sobre els seus pits d’una manera massa pertorbadora. Quan estaven immòbils, les coses ja no anaven gaire bé; però quan començaven a moure’s, sorgien una mena de vibracions provocadores, les conseqüències de les quals eren més del que qualsevol home amb sang a les venes podia suportar. Estava absolutament segur que més d’un seriós accident espacial havia estat provocat per una greu badada dels tripulants, en passar per la cabina de control una oficial femenina ondulant i seductora.

Una vegada va expressar aquesta teoria a la comandant metgessa Laura Ernst, sense revelar-li, però, qui li havia inspirat aquesta mena de pensaments. Realment, no era necessari, ja que es coneixien mútuament massa bé. A la Terra, anys enrera, i en un moment de solitud i depressió, es van lliurar mútuament a les efusions més amoroses. Probablement mai més no repetirien l’experiència, encara que, podien estar-ne completament segurs? Perquè les coses havien canviat molt per a ells dos. Certament, quan l’escultural metgessa es movia oscil·lant dins la cabina del comandant, ell sentia com un eco efímer d’aquella antiga passió. Ella coneixia ben bé els sentiments d’ell i ambdós s’hi trobaven feliços.

—Bill —inicià Laura—, he examinat els nostres expedicionaris i ara et diré el resultat: Karl i Joe estan en condicions físiques i psíquiques excel·lents. Tenint en compte la tasca realitzada, totes les indicacions són normals. Will, però, té símptomes d’esgotament i pèrdua de pes. No t’empiparé amb detalls. Jo no crec que hagi acomplert totalment el programa d’exercicis recomanats i ell no és pas l’únic. En aquests darrers temps, hi ha hagut algunes trampes per part dels que s’han de sotmetre a l’acció centrífuga. Si això dura, se la carregaran. Per favor, fes-ho córrer.

—Està bé, Laura. Però tenen una excusa, han estat pencant a base de bé.

—Amb els dits i el cervell, certament. Però no amb el seu cos; no han fet un veritable treball de metre-quilo. I és amb això amb el que haurem de topar si anem a explorar Rama.

—D’acord. Podem fer-ho?

—Sí, mentre ho fem amb mesura. Karl i jo hem elaborat un pla bastant prudent, basat en la suposició que puguem prescindir dels aparells de respiració per sota del segon nivell. Per descomptat que això és ben bé una ganga increïble i canvia completament el quadre logístic. Encara no m’ho acabo de creure, que sigui un món amb oxigen… Així que només necessitarem proveir-nos d’aliments, d’aigua i de vestits tèrmics, i ja estarem a punt de solfa. Anar avall serà fàcil; segons sembla, la major part del camí podrem fer-lo per aquesta barana tan còmoda.

—Ja he manat a Chips que prepari un trineu amb frenada de paracaigudes. Encara que no podem arriscar-nos a que l’empri la tripulació, sí que podrem fer-lo servir per a transportar les provisions i l’equipament.

—Va bé; això farà que el viatge només duri deu minuts, si no s’allargaria gairebé una hora. L’ascensió és més difícil de calcular. Jo diria que ens caldran sis hores, comptant-hi dos descansos d’una hora. Més endavant, quan ja tinguem experiència i els músculs hi estiguin acostumats, podrem reduir aquest temps considerablement.

—I els factors psicològics? —preguntà Norton.

—Són difícils d’escatir en un ambient tan estrany. La foscor pot arribar a ésser el problema més greu.

—Posaré projectors dins de l’eix. Deixant de banda les seves pròpies llanternes, tots els grups que surtin a explorar, se seguiran amb la llum d’un projector.

—Fantàstic. Això serà d’una gran ajuda.

—Una altra cosa: ¿serem prudents i enviarem només un grup fins a mitja escala i que retorni, o ja, de bell antuvi, intentarem el viatge fins al final?

La metgessa, per un moment, reflexionà i digué:

—Si tinguéssim molt de temps, jo seria prudent. Però el temps ens apressa i no puc veure cap perill a seguir fins al final i mirar bé l’entorn quan hàgim arribat allà.

—Gràcies, Laura. Això és tot el que volia saber. Faré que el meu segon prepari tots els detalls. I manaré que tots els homes se sotmetin a la força centrífuga, vint minuts cada dia, a mig «g». Et sembla correcte?

—No. Hi ha sis dècimes de «g» allà a baix de Rama, i vull un marge de seguretat. Fes-ho a set dècimes i mitja…

—No et fum!

—Durant deu minuts…

—Això ja és una altra cosa.

—Dues vegades cada dia.

—Laura, ets una dona cruel i difícil. Però ho farem així. Ho manaré abans de dinar. A alguns, això els traurà la gana.

Era la primera vegada que Norton veia Karl Mercer un xic amoïnat. Mercer havia passat els quinze minuts discutint els problemes de logística amb el seu tarannà competent i habitual, però era evident que el preocupava quelcom. El seu capità, que perspicaçment sabia què era, va esperar pacientment fins que Karl va manifestar-se.

—Capità —digué finalment Karl—, n’estàs segur que has de ser tu el cap d’aquesta expedició? Si alguna cosa no surt bé, jo sóc considerablement menys imprescindible. I sóc, també, el que s’ha ficat més endins de Rama fins ara… encara que només hagin estat cinquanta metres.

—D’acord. Però ja és hora que el comandant comandi les seves tropes i ja hem decidit que no hi ha pas més risc en aquest nou viatge que en l’anterior. A la més petita dificultat, pujaré per aquesta escala, tan ràpidament com si hagués de participar en la propera Olimpíada de la Lluna.

Va esperar que es fes alguna objecció. Ningú no en va fer cap, però Mercer semblava amoïnat encara. Li va fer llàstima i va afegir per cortesia:

—I m’hi jugo el nas que Joe arribarà abans que jo.

Mercer es va calmar i va fer una mitja ganyota.

—Tot i això, Bill, m’agradaria que prenguessis algú més.

—Jo volia un home que hagués estat abans allà baix i no podem pas anar-hi tu i jo. Quant al Herr Doktor Professor Sergent Myron, Laura diu que encara pesa dos quilos de més. Ni l’afaitada del seu bigoti li ha servit per a rebaixar-los.

—Qui és el tercer?

—No ho he decidit encara. Això depèn de Laura.

—Ella hi vol anar.

—I qui no ho voldria? Però si el seu nom encapçala la seva pròpia llista de candidats, em farà sospitar.

Mentre el tinent Mercer recollia els seus papers i sortia de la cabina, Norton va sentir una lleu punxada d’enveja. Quasi tota la tripulació (segons els seus càlculs, un vuitanta-cinc per cent), s’havia preparat una mena d’arranjament emocional per a la vida espacial. Coneixia naus els capitans de les quals havien fet el mateix, però aquest no era pas el seu cas.

Encara que la disciplina a l’Endeavour estava basada per damunt de tot en el respecte mutu entre homes i dones altament entrenats i intel·ligents, el comandant necessitava quelcom més per afermar la seva posició. La seva responsabilitat era única i exigia un cert grau d’isolament, fins i tot, dels seus amics més íntims. Qualsevol lligam particular podia perjudicar la moral de la tripulació, ja que seria gairebé impossible d’eludir la sensació de favoritisme.

Per aquesta raó, els llaços d’amistat o sentimentals entre persones d’una diferència de més de dos rangs entre elles, eren fermament desaconsellats. Això a part, l’única norma que regulava la conducta sexual a la nau era: «Arribeu tan lluny com vulgueu, però no ho feu al passadís ni espanteu els ximpanzés».

Hi havia quatre superximpanzés a bord de l’Endeavour, encara que, parlant amb propietat, la denominació era inadequada perquè la tripulació no humana de la nau no estava triada dels ximpanzés normals terrestres. A la gravetat zero, una cua prènsil representava un avantatge enorme, i tots els intents per a fer-la créixer o trasplantar-la als humans havien acabat en vergonyosos fracassos. Després d’uns resultats igualment insatisfactoris amb els grans antropoides, la Corporació Superximpanzé havia hagut de provar-ho dintre del regne dels micos.

Blackie, Blondie, Goldie i Brownie tenien arbres genealògics amb ramificacions que incloïen els simis més intel·ligents del món antic i del nou món, afegint-hi gens sintètics que no havien existit mai a la naturalesa. La seva criança i la seva educació havien costat probablement tant com la preparació de qualsevol astronauta corrent i, realment, ho valien. Cada un pesava menys de trenta quilos i consumia només la meitat dels aliments i de l’oxigen que necessita un ésser humà i, a més, podia reemplaçar 2,75 homes en les tasques domèstiques, cuina senzilla, trasllat d’objectes i dotzenes d’altres treballs rutinaris.

Aquesta xifra, assegurada per la Corporació, estava basada en innombrables estudis de temps i de moviment. L’índex, sorprenent i discutit, semblava exacte, malgrat tot, ja que els simis se sentien feliços treballant quinze hores diàries i no es cansaven de fer sempre les més humils i monòtones tasques. Així deixaven llibertat als éssers humans per a dedicar-se a feines més específiques; i en una nau espacial, això era un afer d’importància vital.

A diferència dels micos, els seus parents més afins, els ximpanzés de l’Endeavour eren dòcils, obedients i gens xafarders. Com que els havien capat, no sentien el sexe, i així s’evitaven molts problemes de conducta. Eren vegetarians i estaven ben entrenats per a fer les seves necessitats on s’havien de fer; eren nets i mai no feien pudor. Haguessin estat uns animals domèstics ideals, si no fos pel seu cost, que estava ben lluny de l’abast de qualsevol particular.

Malgrat aquests avantatges, els ximpanzés també donaven certs problemes. Necessitaven el seu propi habitacle, inevitablement anomenat «La Casa dels Ximpanzés». La seva petita cabina estava sempre neta i en ordre, ben equipada amb televisió, jocs i màquines programades amb lliçons. Per a evitar accidents, els estava prohibit d’entrar a les seccions tècniques de la nau; les entrades d’aquestes seccions estaven pintades de vermell i els ximpanzés havien estat preparats perquè els fos psicològicament impossible de passar aquelles barreres visuals.

Hi havia també un problema de comunicació. Malgrat que donaven un quocient intel·lectual de seixanta, i que podien comprendre uns centenars de paraules d’anglès, no podien parlar. L’intent de dotar-los de cordes vocals va ser un fracàs i, per tant, havien d’expressar-se amb signes.

Els signes bàsics eren obvis i fàcils d’aprendre, i, per això, tota la tripulació entenia els missatges de rutina. Però només el sergent Ravi Mc Andrews, el seu governant, era l’únic home capaç de conversar amb els ximpanzés fluidament.

Al sergent Mc Andrews li feien la facècia de dir-li que semblava un ximpanzé, i potser no era un insult, ja que els animals de l’Endeavour, amb el seu pelatge curt de color matisat i els seus graciosos moviments, eren prou formosos. També eren ben afectuosos i tothom tenia el seu favorit. El del comandant Norton era Goldie, nom encertat, ja que tenia el pelatge força daurat.

Però la bona relació que tan fàcilment podia establir-se amb ells feia sorgir un altre problema, i aquest era emprat sovint com a argument poderós pels que s’oposaven a la seva utilització a l’espai: només servien per a tasques rutinàries, poc importants, eren més que inútils en casos d’emergència; llavors podien ésser un perill per a ells mateixos i per als seus companys humans. Concretament, havia estat impossible d’ensenyar-los a fer ús dels vestits espacials; això estava més enllà de la seva comprensió.

Ningú volia parlar-ne, però tothom sabia el que s’havia de fer si s’obria una bretxa al buc del vehicle espacial i si hi havia l’ordre d’abandonar-lo. Havia passat només una vegada; en aquest únic cas el governant dels ximpanzés acomplí les instruccions amb un zel excessiu. Hom el trobà mort junt amb els seus animals, per l’efecte de la mateixa metzina. Des de llavors, l’aplicació de l’eutanàsia es va confiar al primer oficial metge de bord, el qual se suposava que tindria menys complicacions emocionals.

Norton agraïa que aquesta responsabilitat, almenys, no caigués sobre les seves espatlles. Havia conegut homes els quals hauria matat amb molt menys de recança que Goldie.





12

L’escala dels déus


En la clara i freda atmosfera de Rama, el raig de llum dels projectors era completament invisible. Tres quilòmetres més avall de l’eix central, l’oval de llum de cent metres d’amplada queia sobre una secció d’aquella colossal escala. Un oasi de brillantor dins de la fosquedat de l’ambient lliscava lentament cap a la plana corba, cinc quilòmetres més avall encara; i en el seu centre, s’hi movia un trio de figures talment com formigues projectant ombres allargassades per sota d’ells.

El descens, tal com es preveia, havia estat completament normal. A la primera plataforma, van parar una estona breu i Norton caminà uns centenars de metres al llarg de la seva superfície estreta i corba, abans de començar a lliscar tot cercant el segon nivell. Quan hi van ser, el grup va deixar de banda l’aparell d’oxigen per gaudir del luxe insòlit de respirar sense cap ajut mecànic. Ara podrien explorar amb comoditat, lliures del perill més gran que un home ha d’afrontar a l’espai i també lliures de tots els neguits de possibles estrips del vestit i avaries a la reserva d’oxigen.

Quan van aconseguir el cinquè nivell i solament quedava una secció, la gravetat havia arribat gairebé a la meitat de la de la Terra. La rotació centrífuga de Rama exercia finalment tot el seu veritable poder. El petit grup d’exploració estava sotmès a la força implacable que regeix tots els planetes i que pot exigir un preu massa fort quan es comet el més lleuger error. El descens encara era fàcil, però el pensament del retorn, pujant milers i milers d’esglaons, començava ja a preocupar-los.

Feia ja estona que l’escala no tenia aquella vertiginosa davallada i els seus esglaons anaven tenint una inclinació més planera cap a l’horitzontalitat. El gradient d’inclinació era només d’u a cinc, i al començament era de cinc a u. Caminar amb normalitat era ara acceptable físicament i psicològica; només la gravetat inferior els recordava que no estaven baixant per una escala de la Terra d’enorme llargària.

En certa ocasió, Norton havia visitat les ruïnes d’un temple asteca i les sensacions que va experimentar llavors li retornaven com un ressò amplificat cent vegades. Ara tenia aquí la mateixa impressió de temor i de misteri, i la tristesa per un passat irrevocablement esvanit. L’escala en aquest lloc era, però, molt més gran, tant en durada com en longitud. Ho era tant, que la ment no podia fer-li justícia i, després d’una estona, quedava atordida. Norton es preguntava si, tard o d’hora, prendria Rama com a cosa normal.

Hi havia un altre aspecte que contradeia el paral·lelisme entre Rama i les ruïnes de la Terra. Rama era centenars de vegades més vell que qualsevol estructura que hagués subsistit a la Terra al llarg de segles i segles, com les piràmides d’Egipte. Però tot semblava nou. No hi havia cap senyal de desgast ni de ruptura.

Norton s’hi havia romput la closca i havia arribat a una possible conclusió. Tot el que havien examinat fins llavors, semblava que formés part d’un sistema d’emergència, rarament utilitzat. No s’imaginava pas els habitants de Rama (tret que fossin uns fanàtics de la perfecció física, una espècie gens desconeguda a la Terra) corrent amunt i avall d’aquella increïble escala o de les altres dues que s’ajuntaven allà lluny, sobre els seus caps, com els tres braços d’una «Y». Potser s’havien necessitat només durant la construcció de Rama i no havien servit per a res més des d’aquell dia llunyà. Aquesta teoria, de moment, ja li anava bé, però no n’estava ben convençut. Hi havia quelcom que no hi encaixava bé.

No van lliscar avall durant el darrer quilòmetre, sinó que van baixar els esglaons de dos en dos, amb un pas llarg i pausat. Així, pensava Norton, farien treballar els músculs que ben aviat haurien de fer servir exhaustivament. I el final de l’escala va arribar gairebé sense adonar-se’n. De sobte, ja no hi havia esglaons. Solament una planura llisa d’un gris burell, sota el feble raig de llum dels projectors de l’eix que es perdia dins la foscor uns centenars de metres més endavant.

Norton va resseguir amb la mirada el raig de llum fins el lloc d’on provenia, el centre de l’eix, allà dalt, a més de vuit quilòmetres. Sabia que Mercer estaria observant pel telescopi i, per això, va fer-li un gest afectuós amb la mà.

—Aquí, el capità —informà per ràdio—. Tots estem bé i sense cap mena de problemes. Prosseguim segons el projecte.

—D’acord —respongué Mercer—. Us estarem observant.

Hi hagué un curt silenci; després, una altra veu va dir:

—Aquí l’Endeavour. Capità, realment amb això no n’hi ha prou. Vostè sap molt bé que els serveis de notícies ens han fet anar de corcoll durant tota la setmana. No esperem una prosa immortal, però, no podria fer-ho millor?

—Ho intentaré —va dir Norton tot somrient—. Però tingueu present que encara no hem vist res. Això és com… sí, com un escenari fosc amb un sol reflector al mig. Els primers centenars d’esglaons s’aixequen des del centre fins a perdre’s cap amunt, en la foscor. El que podem veure de la planura sembla perfectament pla. La corba és massa àmplia perquè sigui visible en una àrea tan limitada. I això és tot.

—Voldria donar-nos la seva impressió personal?

—Bé. Encara fa molt fred, amb temperatura sota zero, i estem contents de comptar amb els nostres vestits tèrmics. I una gran quietud. Està tot tan silenciós com no ho havia trobat mai a la Terra ni a l’espai, on sempre se sent alguna remor. Aquí tots els sons són absorbits per aquest espai tan enorme del nostre entorn, que no fa ni eco. És fantàstic i espaterrant, però jo crec que ens hi acostumarem.

—Gràcies, capità. Algú més vol parlar… Joe… Boris…?

El tinent Joe Calvert, que sempre tenia coses a dir, s’alegrà de poder dir-hi la seva.

—No puc treure-m’ho del cap; és aquesta la primera vegada, de tots els temps, que podem caminar sobre un altre món, respirant la seva atmosfera natural, encara que suposo que «natural» no és exactament el mot aplicable a un lloc com aquest. Tot i això, Rama crec que s’assembla al món dels seus constructors; els nostres propis vehicles espacials són terres en miniatura. Només dos exemples són una ben pobra estadística, per descomptat; però jo pregunto: no indiquen que totes les formes de vida intel·ligent són consumidores d’oxigen? El que hem vist del seu treball ens suggereix que els ramans era humanoides, però amb una estatura, potser, d’un cinquanta per cent més alta que la nostra. No hi estàs d’acord, Boris?

Norton es preguntava si Calvert estava fent la punyeta a Boris i esperava la reacció d’aquest darrer.

Per a tots els seus companys de la nau, Boris Rodrigo era com un enigma. Aquell tranquil i digne oficial de comunicacions era popular entre la resta de la tripulació, però mai participava del tot en les seves activitats i sempre n’estava un xic apartat, com si seguís el ritme d’un timbal diferent.

I, efectivament, era així, ja que era un membre devot de la Cinquena Església de Crist Cosmonauta. Norton no va poder saber mai què els havia passat a les quatre primeres esglésies ni tampoc sabia pas res dels seus ritus i cerimònies. Però el dogma principal d’aquella fe era ben conegut: Jesucrist era un visitant de l’espai i, partint d’aquest hipotètic fet, s’havia muntat una nova teologia.

Potser no era massa sorprenent que un percentatge molt alt de devots d’aquella església treballés a l’espai en una especialitat o altra. Eren invariablement eficients, conscienciosos i dignes de confiança. Per tot arreu se’ls respectava i també se’ls volia, especialment perquè mai no intentaven la conversió de ningú. Però hi havia en ells quelcom d’estrany. Norton no arribava a capir com aquells homes, amb un nivell avançat d’educació científica i tècnica, podien creure en algunes de les coses que els Cristians del Cosmos donaven com a fets incontrovertibles.

Mentre esperava la resposta del tinent Rodrigo a la pregunta sorneguera de Joe, el comandant va trobar, de sobte, l’explicació de les seves pròpies motivacions mentals. Ell havia triat Boris per a l’expedició perquè físicament era apte, tècnicament qualificat i completament fiable. Però, a la vegada, estava pensant si algun racó del seu cervell havia fet que escollís el tinent per una quasi malèvola xafarderia. Com reaccionaria un home amb aquelles creences religioses davant de la paorosa realitat de Rama? Què passaria si topava amb quelcom que tirés per terra la seva teologia o que, potser, la confirmés?

Però Boris Rodrigo, amb la seva prudència habitual, no va donar-se per entès i digué:

—Eren, certament, consumidors d’oxigen, i podrien haver estat humanoides. Però esperem i ja ho veurem. Amb una mica de sort descobrirem com eren. Hi pot haver pintures, estàtues o, potser, fins i tot cossos dins d’aquestes ciutats; si és que ho són.

—I la més propera es troba, solament, a vuit quilòmetres —digué Calvert, esperançat.

«Sí —pensava Norton—. Però també seran vuit quilòmetres més de retorn. I, a més, hi ha aquella inacabable escala que s’haurà de pujar una altra vegada. Podem arriscar-nos?».

Un dels seus primers projectes era una visita ràpida a la «ciutat» que havien batejat com a París. I, a hores d’ara, calia prendre una decisió. Disposava amb escreix d’aliments i d’aigua per a romandre-hi vint-i-quatre hores; estarien sempre a la vista de l’equip que quedava a l’eix i qualsevol accident semblava pràcticament impossible en aquella planura metàl·lica, llisa i suaument corbada. L’únic perill possible seria l’esgotament físic, i quan arribessin a París, cosa que es podria fer fàcilment, ¿podrien fer gaire més que algunes fotos i, potser, recollir alguns petits artefactes abans d’emprendre el retorn?

Però encara que el botí fos escàs, valdria la pena; quedava molt poc temps abans que Rama, llançat cap al Sol, entrés en un periheli massa perillós perquè l’Endeavour el seguís.

De totes maneres, la decisió no depenia pas totalment d’ell. Allà, a la nau espacial, la doctora Ernst estaria observant les dades de sortida dels sensors biotelemètrics en contacte amb el seu cos. Si ella posava el dit polze cap avall, seria el que ell havia pensat.

—Què en penses, Laura?

—Feu trenta minuts de descans, preneu-vos una càpsula d’energia de cinc-centes calories i ja podreu prosseguir.

—Gràcies, doctora —afegí Joe Calvert—. Ja puc morir feliç, ara. Sempre he volgut veure París. Montmartre! Ara venim!





13

La planura de Rama


Després d’aquelles inacabables escales, semblava un luxe caminar una vegada més sobre una superfície horitzontal. Directament davant, el sòl era absolutament pla; a dreta i esquerra, en el límits de l’àrea il·luminada, es notava ja la corba creixent. Podien haver estat caminant al llarg d’una vall molt ampla i superficial; era gairebé impossible de creure que realment s’arrosseguessin per l’interior d’un enorme cilindre, i que més enllà d’aquell petit oasi de llum, el sòl s’aixequés per a trobar, o millor dit, per a constituir el cel.

Malgrat que tots gaudien d’una sensació de confiança i d’una excitació reprimida, al cap d’una estona, el silenci gairebé palpable de Rama va començar a fer-se’ls feixuc. Cada passa, cada paraula, s’esvania a l’instant en aquell buit sense ecos. Quan van haver caminat mig quilòmetre, el tinent Calvert no ho pogué suportar més.

Entre els seus mèrits de to menor, comptava amb una habilitat poc corrent en aquella època, encara que molts creien que no era gens estranya: sabia xiular molt bé. Si li demanaven, o encara que no ho fessin, podia seguir, xiulant, els temes musicals de la majoria dels films dels darrers dos-cents anys. Començà adequadament amb la marxa de Blanca Neus «Heigh-ho, heigh-ho, a casa a descansar», però com que no podia arribar bé a la nota baixa d’aquella marxa dels nans de Disney, va passar de pressa a la de «El pont del riu Kwai». Va prosseguir després, més o menys cronològicament, amb mitja dotzena de films èpics, acabant amb el tema d’aquell famós film de les darreries del segle vint, el «Napoleó» de Sid Krassman.

La intenció era bona, però no va produir el resultat que volia, ni tan sols va servir per a elevar la moral. Rama necessitava quelcom més grandiós, com un Bach, un Beethoven, un Sibelius o un Tuan Sun, no la trivialitat d’una cançó popular. Norton estava temptat de suggerir Joe que reservés la seva bufera per als esforços que els venien, quan el jove oficial mateix s’adonà que els seus xiulets no eren apropiats. A partir de llavors, tret d’alguna consulta ocasional amb la nau espacial, van prosseguir silenciosament. Rama havia guanyat aquell round.

En aquesta travessada inicial, Norton havia previst una petita marrada. París quedava davant, a mig camí entre el final de l’escala i la platja del Mar Cilíndric, però només un quilòmetre a la dreta del camí que feien, hi havia un lloc destacat i misteriós que ja havien batejat com a «Vall Recta». Era un solc llarg, com una trinxera, d’uns quaranta metres de fondària i cent d’amplada, amb els costats d’un pendís suau. L’havien identificat provisionalment com un canal d’irrigació. Igualment que l’escala, n’hi havia, a distàncies iguals, dos més a la corba de Rama.

Totes tres valls tenien una llargada de gairebé deu quilòmetres i acabaven bruscament abans d’arribar al mar. Això era ben estrany si havien estat fetes per a portar aigua. I a l’altre costat del mar, la cosa es repetia: tres trinxeres més, de deu quilòmetres, seguien fins a la regió del Pol Sud.

Van arribar a l’extrem de la Vall Recta després de caminar còmodament durant quinze minuts. S’hi van quedar un moment contemplant pensativament aquelles profunditats. Aquelles parets perfectament llises baixaven en un angle de seixanta graus; No hi havia esglaons ni estreps. Recobrint el fons, hi havia una capa llisa d’un material blanc que s’assemblava molt al gel. Una mostra d’aquest material aclariria qualsevol suposició. Norton decidí d’aconseguir-la.

Amb Calvert i Rodrigo com a àncores i penjant d’una corda de seguretat, Norton anà baixant lentament per aquella paret. En arribar al fons, esperava trobar la familiar relliscada del gel quan hi poses els peus. Però anava errat, ja que els seus peus s’afermaven, segurs, sobre aquella superfície de fricció. Aquell material era com una mena de vidre o cristall transparent. Quan el va tocar amb la punta dels dits, el va trobar fred, dur i ferm.

D’esquena al raig de llum i protegint-se els ulls de l’enlluernament, Norton intentà de penetrar amb la mirada aquella cristal·lina profunditat, tal com si mirés a través del gel de la superfície d’un llac glaçat. Però no va poder veuré res; ni tampoc quan va concentrar-hi la llum del seu casc-llanterna. Aquell material era translúcid, però no pas transparent. Si era un líquid glaçat, tenia un punt de fusió molt més alt que el de l’aigua.

Amb un martell del seu equip geològic, va picar-lo amb prudència. Però cada vegada rebotia amb un «clang» sec i gens musical. Va picar més fort, i no obtingué un millor resultat. Estava ja a punt de picar amb totes les seves forces, quan un impuls interior va fer que desistís de fer-ho.

Semblava poc probable que aconseguís trencar aquell material, però, i si ho aconseguia? Seria com un vàndal que destrueix un enorme aparador de vidre. Hi hauria una oportunitat millor més endavant i, almenys, havia descobert una informació valuosa. Semblava més improbable que mai que allò fos un canal; era simplement una peculiar trinxera que començava i acabava bruscament, però que no conduïa enlloc. I si alguna vegada havia transportat líquid, on eren les taques, les incrustacions de sediments secs que hom hauria de veure en aquest cas? Tot estava net i brillant, talment com si els seus constructors se n’haguessin anat ahir.

Una vegada més, havia de fer front al misteri fonamental de Rama, i ara ja era impossible d’eludir-lo. Norton era un home d’una imaginació raonable, però mai no hauria arribat a la seva posició actual si hagués estat un imaginatiu desenfrenat. No obstant això, per primera vegada, tenia una sensació estranya. I no era pas de temor, sinó de premonició. Les coses no eren el que semblaven; hi havia quelcom d’estrany, veritablement, en un lloc que, a la vegada, era completament nou i tenia més d’un milió d’anys.

Capficat en els seus pensaments, va començar a caminar lentament al llarg d’aquella vall, mentre els seus companys subjectaven la corda lligada a la seva cintura i l’anaven seguint per dalt de la paret. No esperava fer nous descobriments, però volia deixar-se anar dins d’aquell estrany estat emocional. Perquè hi havia quelcom més que l’amoïnava i que no tenia cap relació amb la inexplicable aparença de nou que tenia Rama.

No havia pas caminat una dotzena de metres quan, com un llamp, li va quedar tot ben clar.

Ja coneixia aquest lloc. Ja hi havia estat abans.

Encara que fos a la Terra o en algun planeta familiar, aquella experiència era neguitosa, però no gaire estranya. La majoria d’homes l’han experimentada en algun moment i, generalment, la descarten com si fos una foto oblidada, una pura coincidència o, si tenen tendències místiques, com alguna forma de telepatia amb missatge d’una altra ment o, fins i tot, una premonició del seu futur.

Però reconèixer un lloc on cap altre ésser humà no pot haver-hi estat mai… és ben espaordidor. Durant uns segons, el comandant Norton va romandre com un estaquirot sobre la cristal·lina superfície en la qual havia estat caminant. El seu ordenat univers se li havia capgirat i, com una guspira, va adonar-se’n d’aquests misteris al marge del que havia ignorat durant la major part de la seva vida.

Llavors, amb un gran alleujament, el sentit comú li va fer comprendre-ho. Aquella pertorbadora sensació de dejà vu s’esvania per a ser substituïda per un record real i identificable de la seva adolescència.

Sí, era ben cert que una vegada va estar entre dues parets semblants, veient com s’allargaven cap a la llunyania fins a donar la sensació que convergien en un punt indefinidament llunyà. Però aquelles parets del seu record, estaven encatifades d’una gespa ben neta i tallada i sota dels seus peus no hi trobava un vidre llis, sinó una capa de grava.

Això havia passat trenta anys endarrera, en unes vacances d’estiu, a Anglaterra. Majorment per culpa d’una altra estudiant, de la qual n’havia oblidat el nom però no la seva cara, havia seguit un curs d’arqueologia industrial, aleshores molt popular entre els graduats en ciències i enginyeria. Ells dos havien explorat junts mines de carbó i fàbriques de cotó abandonades, s’havien enfilat sobre les ruïnes d’alts forns i locomotores a vapor, havien contemplat, bocabadats, els primitius i encara perillosos reactors nuclears, i havien conduït per carreteres restaurades aquelles antigalles amb motor de turbina, tan apreciades pels col·leccionistes.

No tot allò que veieren era autèntic. Se n’havia perdut molt en el pas dels anys, ja que els homes rarament es molestaven a conservar els objectes normals de la vida diària. Però on calia fer una còpia, la reconstrucció es feia curosament.

I així, el jove Bill Norton es trobà viatjant i fent gresca, a cent quilòmetres per hora, mentre a cops de pala anava tirant aquell valuós carbó dins la caldera d’una locomotora que semblava tenir dos-cents anys, però que realment en tenia menys que ell. Tot i això, el trajecte de trenta quilòmetres del Ferrocarril del Gran Oest era ben autèntic, encara que havia estat necessari excavar molta terra per treure’l a la superfície i deixar els rails en bones condicions.

Amb un xiulet estrident, ell i la seva companya van llançar-se dins d’un túnel que travessava una muntanya. Viatjant dins la foscor plena de fum, solament hi havia la il·luminació de les flames de la caldera. Després d’un temps increïblement llarg, van sortir del túnel i es trobaren passant per una vall profunda i recta que s’allargassava entre dues parets altes i absolutament recobertes de gespa. Aquell paisatge oblidat durant tant de temps era gairebé idèntic al que tenia ara davant dels seus ulls.

—Hi ha res de nou, capità? —preguntà Rodrigo des de dalt—. Ha trobat alguna cosa?

Mentre Norton recuperava amb esforç la realitat del present, l’opressió que patia anava desapareixent. Aquí hi havia misteri, evidentment; però potser no anava pas més enllà de la comprensió humana. Havia après una lliçó, encara que no era fàcilment explicable als altres. Al preu que fos, no havia de permetre que Rama el dominés i l’absorbís. Per aquest camí, aniria al fracàs i, potser, a la bogeria.

—No —respongué—. Aquí sota no hi ha res. Pugeu-me, si us plau. Anirem directament a París.





14

Previsió de tempesta


—He convocat aquesta reunió del Comitè —digué Sa Excel·lència l’Ambaixador de Mart als Planetes Units—, perquè el doctor Perera té quelcom molt important a comunicar-nos. Insisteix que hem de posar-nos en contacte amb el comandant Norton de seguida, utilitzant el canal de prioritat que hem pogut establir, tot sigui dit, amb moltes dificultats. L’informe del doctor Perera és més aviat tècnic i, abans d’aprofundir-lo, crec que serà millor fer una síntesi de la situació. La doctora Price n’ha fet la preparació… Ah, sí, tenim dues absències que es disculpen: Sir Lewis Sands no pot estar amb nosaltres perquè ha de presidir una conferència, i el doctor Taylor, que ha demanat excuses.

N’estava ben content d’aquesta darrera absència. L’antropòleg havia perdut de seguida tota mena d’interès per Rama des que era un fet que no hi havia un bon camp d’estudis per a ell. Com molts d’altres, se sentí amargament descoratjat en saber que aquell petit món movible estava mort; no tindria cap oportunitat de lluïment fent llibres sensacionals i «videotapes» sobre els ritus i normes de conducta dels ramans. N’hi hauria, potser, que podrien desenterrar esquelets i classificar artefactes, però aquesta mena de coses no tenien atractiu per a Conrad Taylor. Potser l’únic descobriment que li faria retornar l’interès serien algunes determinades obres d’art com els famosos frescos de Thera i de Pompeia.

Thelma Price, l’arqueòloga, mantenia exactament el punt de vista contrari. Preferia excavacions i ruïnes que fossin lliures d’habitants que interferissin els seus estudis científics i imparcials. El llit de la Mediterrània havia estat ideal, almenys fins que els projectistes de ciutats i els pintors de paisatges comencessin a interferir-hi. I Rama hauria estat perfecte, si no fos pel detall que estava a més de cent milions de quilòmetres i que mai no podria visitar-lo.

—Com tots vostès ja saben —començà Thelma Price—, el comandant Norton ha dut a terme una travessia de trenta quilòmetres, sense problemes. Ha explorat la curiosa trinxera assenyalada en els mapes com la Vall Recta. La utilitat d’aquesta trinxera no la sabem encara, però la seva importància és evident, ja que va per tota la llargada de Rama, excepte on queda interrompuda pel Mar Cilíndric. I hi ha, a més, dues estructures idèntiques, separades cent vint graus, dins de la circumferència d’aquell món.

»Seguidament, el grup explorador va girar cap a l’esquerra, o cap a l’est si adoptem el nom convencional del Pol Nord, fins arribar a París. Com podran veure per aquesta foto presa amb cambra telescòpica des de l’eix, es tracta d’un grup d’uns centenars d’edificis, amb carrers amples entre ells.

»Ara bé, aquestes altres fotos les va fer el grup del comandant Norton quan hi va arribar. Si París és una ciutat, n’és una de ben peculiar, per cert. Observin: cap dels edificis no té finestres ni portes! Són estructures llises, rectangulars, de trenta metres d’alçària. I sembla que hagin sorgit de terra, ja que no es veuen unions de cap mena. Mirin aquesta base de la paret. És una transició sense solució de continuïtat entre sòl i bloc.

»Em fa l’efecte que aquest lloc no és una àrea residencial, sinó més aviat un dipòsit d’avituallaments o magatzems. Com a suport d’aquesta teoria, observin aquesta altra foto.

»Aquestes ranures o talls d’uns cinc centímetres d’amplada, van al llarg de tots els carrers i tenen desviacions que topen amb cada edifici, penetrant-hi per la paret. Hi ha una sorprenent similitud amb els rails dels tramvies de començaments del segle vint. Òbviament, han de formar part d’algun sistema de transport.

»Nosaltres mai no hem pensat que fos necessari que els mitjans de transport públic arribessin a l’interior de cada edifici. Hauria estat econòmicament absurd. La gent sempre pot caminar uns centenars de metres. Però si aquests edificis eren per a dipòsits de material pesat, llavors sí que tindria justificació».

—Puc fer una pregunta? —digué l’Ambaixador de la Terra.

—Naturalment, sir Robert.

—El comandant Norton va poder entrar dins d’un d’aquests edificis?

—No. Quan vostè escolti el seu informe, comprovarà la frustració que va sentir. Per un moment, decidí que només es podia penetrar dins d’aquells edificis fent-ho per sota terra; després, però, descobrí les ranures del sistema de transport i canvià de pensament.

—Va intentar de forçar l’entrada?

—Sense explosius o eines pesants no ho podia fer. I tampoc no ho vol fer fins que tots els altres possibles mitjans hagin estat inútils.

—Ja ho tinc! —exclamà, de sobte, Dennis Solomons—. El capoll!

—Perdó… No ho entenc…

—És una tècnica desenvolupada fa uns dos-cents anys —aclarí l’historiador de la ciència—. També s’anomena «boles d’arna». Quan hi ha quelcom que es vol protegir contra algun agent destructor, es tanca dins d’una bossa de plàstic i s’hi insufla gas inert. Primer s’utilitzava per a protegir l’equipament militar d’una guerra per a una altra i, fins i tot, s’emprava per a vaixells sencers. Encara ho fan molts museus que no disposen d’espai suficient per a magatzem adequat. Ningú no sap què hi ha a l’interior d’alguns dels centenars de capolls arraconats als soterranis del Smithson.

La paciència no era pas una de les virtuts de Carlisle Perera. Estava esperant per deixar caure la seva bomba, i no es va poder aguantar més.

—Per favor, senyor Ambaixador! Tot el que ens explica vostè és molt interessant, però crec que la meva informació és bastant més urgent.

—Si no hi ha altres punts a considerar…, molt bé, doctor Perera.

L’exobiòleg, a l’inrevés de Conrad Taylor, no va patir cap decepció amb Rama. Ja no esperava descobrir que en el seu interior hi hagués vida, certament. Però tard o d’hora, es descobririen les restes dels éssers que havien construït aquell món fantàstic, n’estava ben segur. L’exploració només havia començat, però el temps disponible era dissortadament ben curt abans que l’Endeavour es veiés forçat a fugir de la seva òrbita actual, massa propera al Sol.

Però ara, si els seus càlculs eren correctes, el contacte de l’home amb Rama, seria encara més breu del que havien temut. I això seria per un detall que els havia passat per alt. Era tan gran que no se n’havien adonat abans.

—Segons la nostra darrera informació —començà Perera—, un grup es troba anant ara cap al Mar Cilíndric; entretant, el comandant Norton ha disposat un altre grup com a base d’avituallament al peu de l’escala Alfa. A partir d’això, intenta de tenir almenys dues missions exploradores actuant alhora. D’aquesta manera espera poder emprar els seus limitats efectius amb una màxima eficiència.

»És un bon projecte, però potser no hi ha temps per a dur-lo a terme. Jo aconsellaria un crit d’alerta immediat i una preparació per a una retirada total en un termini de dotze hores. Deixin explicar-me.

»És ben sorprenent que no s’hagi comentat gaire una anomalia bastant evident respecte a Rama. Ara es troba ben bé dins de l’òrbita de Venus i, malgrat això, el seu interior és encara ben glaçat. En canvi, la temperatura d’un cos en contacte amb els raigs solars en aquest punt hauria d’ésser almenys de cinc-cents graus!

»La raó, naturalment, és que Rama no ha tingut temps d’escalfar-se. Es deu haver glaçat fins a arribar quasi al zero absolut, dos-cents setanta graus sota zero, mentre viatjava per l’espai interestel·lar. Ara, en acostar-se al Sol, el seu buc exterior és ja quasi tan calent com el plom fos. Però el seu interior seguirà fred fins que la calor s’obri camí a través d’aquell quilòmetre de roca. Hi ha una mena de postre tot especial, amb una crosta exterior calenta i un interior gelat… No recordo com l’anomenen».

—«Alaska al forn». Dissortadament no m’agrada i ho serveixen sempre als banquets dels Planetes Units.

—Gràcies, sir Robert. Aquesta és la situació de Rama, de moment, calor per fora i fred per dins, però no pot durar. Durant totes aquestes setmanes, la calor del Sol s’ha anat obrint camí travessant el buc i podem esperar que, de sobte, hi hagi una violenta puja de temperatura dintre de poques hores. Però aquest no és precisament el problema, perquè quan el comandant Norton i els altres hagin d’abandonar Rama, la temperatura no serà més que confortablement tropical.

—Aleshores, quin és el problema?

—Ho puc contestar amb una sola paraula, senyor Ambaixador: huracans.





15

A La vora del mar


A l’interior de Rama hi havia ara més de vint homes i dones. Sis estaven a la planura, la resta, amb equip i provisions, al sistema de descompressió i a baix, a l’escala.

La nau espacial restava gairebé deserta, només amb un mínim de personal al seu càrrec. Tothom feia broma, ja que l’Endeavour estava ara dirigit pels quatre ximpanzés i Goldie havia assumit el grau de comandant en funcions.

Per a aquestes primeres exploracions, Norton havia establert certes normes, la més important de les quals es basava en els primers intents fets per l’home per conquerir l’espai. Cada grup, va decidir, havia de comptar amb una persona d’experiència prèvia. Però només una, ja que així tots tindrien l’avinentesa d’aprendre més ràpidament.

I així, en el primer grup que sortí cap al Mar Cilíndric, encara que fos conduït per la Comandant-Metgessa Laura Ernst, hi anava també Boris Rodrigo, que tenia l’experiència d’haver anat a París. El tercer membre era el sergent Pieter Rousseau, que havia estat amb els equips de suport allà a l’eix. Era un expert en els instruments de reconeixement de l’espai, però en aquest viatge hauria de dependre dels seus propis ulls i d’un petit telescopi portàtil.

Des del peu de l’escala Alfa fins a la vora del mar hi havia gairebé quinze quilòmetres que equivalien a vuit de terrestres per la baixa gravetat de Rama. Laura Ernst, que havia de provar que seguia les normes que volia imposar als altres, començà la ruta amb un pas ferm i animós. Van parar trenta minuts sobre el senyal del centre i, sense cap contratemps, van fer el camí en tres hores.

Anar caminant i seguint el raig lluminós del projector, dins d’aquella foscor sense ecos, era força monòton. Mentre anaven avançant, aquell cercle de llum s’anava allargassant lentament convertint-se en una el·lipse estreta. Aquell allargassament era l’únic senyal que anaven avançant. Mai haurien sabut si havien caminat un quilòmetre, o cinc, o deu, si els observadors d’allà dalt a l’eix no els haguessin anat fent controls de distància, de tant en tant. Ells anaven endavant, travessant aquella nit d’un milió d’anys, sobre una superfície metàl·lica d’una sola peça, sense afegits.

Finalment, en la llunyania, allà on la llum del projector ja minvava, va sorgir quelcom de nou. En un món normal, hauria estat un horitzó. Però en apropar-s’hi, els exploradors van veure que la planura per la qual caminaven acabava sobtadament en un punt. Estaven arribant a la vora del mar.

—Només manquen cent metres —avisaren des del lloc de control de l’eix—. És millor que aneu més a poc a poc.

No semblava que fos necessari, donat que el ritme de marxa ja l’havien fet més lent. Des del nivell de la planura al nivell del mar —si era un mar i no una altra capa d’aquell misteriós material cristal·lí— hi havia un pendent sobtat de cinquanta metres. Encara que Norton els havia alliçonat sobre el perill d’acceptar com a realitats qualsevol cosa de Rama, n’hi havia pocs que dubtessin que estaven davant d’un mar glaçat. Però, per què diantre el penya-segat de la costa sud tenia una altura de cinc-cents metres en lloc de cinquanta com el d’aquest costat?

Era com si s’estiguessin acostant a l’extrem d’aquell món; el seu oval de llum, interromput sobtadament davant d’ells, cada vegada era més curt. Però lluny, sobre el corbat teló de fons del mar, havien sorgit les seves monstruoses figures retallades fantasmagòricament, exagerant els seus moviments. Aquelles ombres els havien acompanyat a cada passa del camí mentre baixaven il·luminats pel raig de llum; ara quedaven partides al caire del penya-segat i ja no semblava que fossin d’ells. Podien haver estat éssers del Mar Cilíndric tot esperant l’arribada d’uns intrusos en els seus dominis. Com que ara estaven drets al caire d’un penya-segat de cinquanta metres d’altura, els era factible d’apreciar la corba de Rama per primer cop. Ningú, no obstant, no havia vist mai un llac glaçat corbat cap amunt en una superfície cilíndrica; això era una realitat prou esbalaïdora i els ulls intentaven trobar-hi una altra interpretació. La doctora Ernst, que anys enrera havia fet un estudi de les il·lusions òptiques, creia que la meitat del temps estava mirant realment una badia horitzontalment corba, no una superfície que se n’anava cap al cel. L’acceptació d’aquella fantàstica veritat requeria un bon esforç de voluntat.

La normalitat solament es mantenia a la ratlla d’enfront, paral·lela a la línia de l’eix de Rama. Només en aquesta direcció hi havia una concordança entre visió i lògica. Allà, almenys en uns quilòmetres, no molts, Rama aparentava d’ésser pla i ho era. I allà a fora, darrera de les ombres distorsionades i dels límits del raig de llum, hi havia l’illa que dominava el Mar Cilíndric.

—Control de l’eix —va dir per ràdio la doctora Ernst—, dirigiu, si us plau, els projectors cap a Nova York.

La nit de Rama caigué sobre ells sobtadament, mentre l’oval de llum s’allunyava tot lliscant sobre la superfície del mar. Conscients del penya-segat que tenien davant seu, tot el grup retrocedí uns quants metres. Després, com per art d’encantament, l’escenari va canviar i les torres de Nova York sorgiren davant dels seus ulls.

La semblança amb el vell Manhattan era només superficial; aquell eco del passat de la Terra repetit a l’espai tenia la seva pròpia i única identitat. Com més l’observava la doctora Ernst, més quedava convençuda que no era pas una ciutat; en absolut.

La veritable Nova York, com totes les urbanitzacions humanes, no s’havia donat mai per acabada ni, encara menys, projectada. Aquesta de Rama, però, tenia un disseny perfectament simètric, encara que tan complex, que la ment no acabava d’entrar-hi. Havia estat concebut i planejat per alguna intel·ligència controlada i després completat per una màquina pensada per a algun determinat propòsit. Després d’això, no hi hagué cap possibilitat d’expansió o de canvi.

El raig de llum del projector passà lentament per sobre d’aquelles llunyanes torres, cúpules, esferes i canonades entrecreuades. De vegades, hi havia un reflex brillant quan alguna superfície plana els retornava la llum. La primera vegada que va passar això, els va ben sorprendre. Els va semblar com si des d’aquella illa estranya, algú els fes senyals…

Allà, no obstant, no hi havia res que no haguessin vist ja amb tots els detalls en les fotos preses des de l’eix. Després d’uns minuts, van avisar a Control perquè els enfoqués el projector i van començar a caminar cap a l’est, seguint el caire del penya-segat. Algú va deixar anar que en algun lloc hi devia haver unes escales o una rampa per baixar cap al mar. Llavors, un membre de la tripulació, experimentat mariner, va fer una conjectura interessant.

—On hi ha un mar —va dir la sergent Ruby Barnes—, hi ha d’haver molls, ports… i vaixells. Es pot arribar a saber força cosa sobre una cultura, tot estudiant la manera de construir els seus vaixells.

Els seus col·legues van pensar que això era un punt de vista limitat, però un xic estimulant, com a mínim.

La doctora Ernst havia deixat de cercar la baixada i es preparava a fer-ho mitjançant una corda, quan Rodrigo va localitzar una escala estreta. Hagués estat molt fàcil que no se n’adonessin, en aquella foscor, sota el caire del penya-segat, ja que no tenia ni passamà ni cap altra cosa que la fes visible. I semblava que no portés enlloc; baixava els cinquanta metres de paret vertical en un angle pronunciat i desapareixia sota la superfície del mar.

Amb la llum de les seves llanternes del casc, van examinar els esglaons d’aquella escala i no van veure res que fos perillós. La doctora Ernst va obtenir del comandant Norton l’aquiescència per a baixar. Un minut més tard, estava comprovant amb precaució la fermesa de la superfície del mar.

Va fer lliscar el seu peu, amunt i avall. Aquell material feia el mateix efecte del gel. Era gel.

Quan el va picar amb un martell, va esquerdar-lo d’una forma ben familiar i radial en el lloc de l’impacte, i no va tenir cap dificultat per a recollir els trossos que va voler. Alguns d’aquests trossos ja s’havien fos en aixecar-los cap a la llum. El líquid semblava com aigua lleugerament tèrbola i el va flairar amb precaució.

—Li sembla prudent, això? —exclamà Rodrigo des de dalt, un xic ansiosament.

—Creu-me, Boris —replicà Laura—, si per aquests voltants hi ha elements patògens que no hagi detectat, les nostres pòlisses d’assegurances han vençut ja fa una setmana.

Però Rodrigo tenia raó. Malgrat les proves efectuades, hi havia un petit risc que aquella substància fos metzinosa, o que transmetés alguna desconeguda malaltia.

En circumstàncies normals, la doctora Ernst no hagués volgut passar per aquest perill. Ara, però, el temps manava, i el que tenien entre mans era d’una importància cabdal. Encara que fos necessari que l’Endeavour es posés en quarantena, seria un preu no gens car per l’adquisició de coneixements.

—És aigua, però no m’agradaria pas haver de beure-la; fa olor com d’un cultiu d’algues que s’hagués fet malbé. Em costa haver d’esperar per examinar-la al laboratori.

—Es pot caminar amb seguretat sobre aquest gel?

—Sí. És sòlid com una roca.

—Llavors, podem anar fins a Nova York.

—Ho creu així, Pieter? Ha intentat algun cop de caminar al llarg de quatre quilòmetres de gel?

—Ah! Ja sé el que vol dir, doctora. Imagini’s què dirien al magatzem si demanéssim una sèrie de patins. És clar que no tots sabríem fer-ne bon ús, tot i que n’hi hagués.

—I encara un altre problema —afegí Boris Rodrigo—. Se n’adona que la temperatura està per sobre de zero? Dintre de poc el gel començarà a fondre’s. Quants astronautes són capaços de nedar quatre quilòmetres? Jo, no, certament.

La doctora Ernst es va reunir amb els seus companys al caire del penya-segat i va aixecar triomfalment l’ampolleta amb la mostra d’aigua.

—Ha estat un camí molt llarg, només per uns centímetres cúbics d’aigua tèrbola, però podria ser que aquesta aigua ensenyés més coses de Rama que qualsevol de les descobertes fins ara. Tornem cap a casa.

Van retornar cap a les llums llunyanes de l’eix, desplaçant-se a llargues gambades, que era el sistema més confortable de caminar dins d’aquella reduïda gravetat. Tot sovint, miraven enrera atrets per l’enigma d’aquella illa que quedava allà, al centre del mar glaçat.

Per una sola vegada, la doctora Ernst va sentir que una brisa suau li acaronava les galtes.

Això no es va repetir i aviat ho va oblidar.





16

Kealakekua


—Tal com vostè ja sap perfectament, doctor Perera —digué l’Ambaixador Bose en un to de pacient resignació—, pocs de nosaltres poden envanir-se de tenir els seus coneixements sobre meteorologia matemàtica. Li prego, doncs, que disculpi la nostra ignorància.

—Ho faré amb molt de gust —respongué l’exobiòleg, sense immutar-se—. Puc explicar-ho millor tot dient el que passarà a l’interior de Rama… ben aviat.

»Actualment la temperatura és a punt d’augmentar, ja que la calor solar va penetrant a través del seu buc gruixut. D’acord amb la darrera informació rebuda, ja està per damunt del punt de congelació. El Mar Cilíndric començarà a descongelar-se, i a diferència de l’aigua glaçada de la Terra, es fondrà des del fons cap amunt. Això ocasionarà alguns efectes estranys; però és l’atmosfera el que més em preocupa.

»Mentrestant l’atmosfera s’escalfa, l’aire de l’interior de Rama s’expandirà i s’aixecarà cap a l’eix central. I aquest és el problema. Al nivell del sòl, encara que sembli aparentment estacionari, comparteix realment la rotació de Rama, més de vuit-cents quilòmetres per hora. En pujar cap a l’eix, intentarà de conservar aquesta velocitat. No ho aconseguirà, naturalment. El resultat serà que es formaran ratxes violentes de vent i molta turbulència. Podria haver-hi velocitats de dos-cents a tres-cents quilòmetres per hora.

»Incidentalment, una bona part d’això passa a la Terra. L’aire calent de l’equador, que, igualment que la Terra, té una rotació de mil sis-cents quilòmetres per hora, troba el mateix problema quan s’aixeca i bufa cap al nord i cap al sud».

—Ah, sí, els vents alisis! Ho recordo de les meves lliçons de geografia.

—Exactament, sir Robert. Rama tindrà vents alisis de molta intensitat. Crec que només duraran poques hores i que després es restablirà alguna mena d’equilibri. Mentrestant, jo aconsellaria al comandant Norton que se’n vagi al més aviat possible. Aquest és el missatge que proposo que se li transmeti.

Amb una mica d’imaginació, pensava Norton, es podia fer la il·lusió d’estar en un campament nocturn improvisat al peu d’alguna muntanya, en una remota regió d’Àsia o d’Amèrica. Aquella estesa de sacs de dormir, taules i cadires plegables, equipament lleuger i sanitari, una petita central portàtil d’energia, i una sèrie d’aparells científics, no hauria estat fora de lloc a la Terra, sobretot perquè aquí, homes i dones, treballaven sense els sistemes de supervivència.

L’establiment del Campament Alfa va ésser una dura tasca perquè tot havia de portar-se a mà a través de la cadena d’entrades automàtiques, baixar-lo lliscant amb trineus des de l’eix, retirar-ho i desempaquetar-ho. De tant en tant, quan els paracaigudes de frenada fallaven, la càrrega anava a parar a un quilòmetre o més fora de la planura. Malgrat això, alguns membres de la tripulació demanaren permís per a fer el viatge; Norton ho va prohibir amb fermesa. En cas d’emergència, però, estava disposat a reconsiderar-ho.

Gairebé tot l’equipament quedaria allà, perquè la feina de retornar-lo a la nau espacial era inconcebible, realment impossible. A vegades, Norton experimentava un irracional sentiment de vergonya davant del fet d’abandonar tantes deixalles en aquell lloc estranyament immaculat.

Quan finalment ho abandonessin, estava disposat a sacrificar una mica del seu valuós temps per a deixar-ho tot ben ordenat. Encara que semblés improbable, potser després de milions d’anys, quan Rama creués un altre sistema estel·lar, tindria nous visitants. I ell voldria donar-los una bona impressió de la Terra.

Ara, però, tenia un problema més immediat. Durant les darreres vint-i-quatre hores havia rebut missatges de la Terra i de Mart, gairebé idèntics. Semblava una coincidència estranya. Potser les seves dues dones havien estat planyent-se mútuament, seguint una tendència natural entre dues dones que vivien ben segures en dos planetes diferents i que tenien el mateix motiu de preocupació. Un xic empipades, li recordaven l’una i l’altra que, encara que ara fos un gran heroi, continuava tenint responsabilitats familiars.

El comandant va agafar una cadira plegable i sortí de la zona il·luminada tot anant cap a la foscor que rodejava el campament. Era Túnica manera de poder estar aïllat. Deliberadament d’esquena a tota aquella estesa de coses, començà a parlar a la gravadora que li penjava del coll.

—Original per a l’apartat de comunicacions particulars; còpies iguals per a Mart i per a la Terra. Hola, estimada. Sí, ja sé que he estat un corresponsal desastrós, però és que he estat absent de la nau una setmana. Tret d’una dotació reduïda, tots estem acampant a l’interior de Rama, al peu de l’escala que hem batejat com a Alfa.

»En aquests moments, tinc tres grups explorant la planura, però van molt lentament perquè només s’hi pot anar a peu. Tant de bo que poguéssim comptar amb algun mitjà de transport! Fóra ben feliç si disposés d’algunes bicicletes elèctriques. Per a aquesta tasca, serien perfectes.

»Ja coneixes l’oficial-metge, la comandant Ernst…». —Aquí va parar, indecís. Laura coneixia una de les seves dones, però, quina? Era millor prescindir d’aquesta darrera part.

Va esborrar la darrera frase i continuà:

—El meu oficial-metge, la comandant Laura Ernst, és la cap del primer grup que ha anat al Mar Cilíndric, a quinze quilòmetres d’aquí. Ha comprovat que és aigua glaçada, tal com suposàvem, però no t’agradaria de beure-la, certament. La doctora Ernst diu que és sopa orgànica diluïda i que conté vestigis de quasi tots els compostos de carboni que poguessis pensar i, a més a més, fosfats, nitrats i dotzenes de sals metàl·liques. No hi ha ni la més lleu senyal de vida ni tampoc microorganismes morts. Així que encara no sabem res sobre la bioquímica dels ramans. Probablement no era molt diferent de la nostra.

Quelcom estrany va passar esbullant lleugerament els seus cabells. Havia estat massa ocupat per pensar en tallar-se’ls, però abans de posar-se el casc espacial, ho hauria de fer…

—Ja hauràs vist les diapositives de París i de les altres ciutats que hem explorat en aquesta banda del mar: Londres, Roma, Moscou. És impossible de creure que s’haguessin construït per a ésser habitades. París sembla un dipòsit gegantí. Londres és una col·lecció de cilindres connectats amb canonades que semblen provenir dels que evidentment són centres de bombeig. Tot forma part d’un complex hermètic i no hi ha manera de saber què hi ha dins, sense explosius o raig làser. Però no ho emprarem pas sinó com a darrera alternativa.

»Quant a Roma i Moscou…».

—Perdoni, capità. Prioritat de comunicació de la Terra.

»Què caram deu passar, ara? —es preguntà Norton—. És que un no pot disposar d’uns minuts per a parlar amb les seves famílies?».

Va prendre el missatge de mans del sergent i hi va clavar una llambregada, més que res, per a assegurar-se que la comprovació no era urgent. Tot seguit, el va llegir una altra vegada, ara lentament.

Què dimonis era el Comitè Rama? Perquè no s’havia assabentat encara de la seva existència? Tenia coneixement que tota mena d’associacions, societats i grups professionals, alguns d’ells seriosos i responsables, d’altres no tant, havien intentat de posar-se en comunicació amb ell. El Control de la Missió va fer una bona labor de protecció i no hauria tramès aquest missatge si no l’hagués considerat important.

«Vents de dos-cents quilòmetres… Probablement es desencadenaran de cop…». Bé, això era quelcom per a reflexionar-hi. Però resultava difícil de prendre-ho prou seriosament en aquella nit silenciosa i serena; també seria ridícul arrencar a córrer com a esperitats quan estaven al començament d’una exploració efectiva.

Norton va aixecar una mà per apartar els cabells que havien tornat a tapar-li els ulls. Després, va quedar sobtadament immòbil, amb un gest a mig fer.

Havia sentit una brisa suau vàries vegades en una hora. Era tan suau, que no hi havia parat esment; era comandant d’un vehicle espacial, no pas d’un vaixell. Fins aquest moment, el moviment de l’aire no li havia donat cap preocupació professional. Què hagués fet, en una situació semblant, el capità del primitiu Endeavour, mort feia ja tants anys?

Aquesta pregunta, Norton se la feia cada vegada que s’havia d’enfrontar amb una crisi de les que li sorgien en aquests darrers anys. Era un secret que mai no va revelar a ningú, era el seu secret. I, com la majoria de les coses importants de la vida, li havia vingut absolutament per casualitat.

Ja feia uns quants mesos que era capità de l’Endeavour quan s’adonà que aquell nom havia estat el d’un dels vaixells més famosos de la història. Era ben cert que en els darrers quatre-cents anys hi havia hagut una dotzena d’Endeavours marins i dos d’espacials, però l’antecessor de tots ells era el veler carboner Whitby de 370 tones, amb el qual el capità James Cook de la Reial Marina Anglesa va viatjar pel món entre l’any 1768 i el 1771.

Amb un interès inicialment relatiu, que ben aviat es convertí en una curiositat absorbent, gairebé en una obsessió, Norton va començar a llegir tot el que va poder trobar sobre Cook. Actualment, era potser l’autoritat màxima mundial sobre el més gran explorador de tots els temps i sabia de memòria passatges sencers dels seus Journals.

Encara li semblava increïble que un home hagués fet tant amb un equip tan primitiu. Però Cook no havia estat només un formidable navegant, sinó que també fou un científic humanitari, malgrat aquella època de disciplina brutal. Tractava els seus homes amb bondat, cosa no gens usual, però el més sorprenent era que aquesta bondat també la tenia amb els aborígens, ben sovint hostils, de les noves terres que descobria.

Poder repetir almenys un dels viatges de Cook al voltant del món era el somni privat de Norton, somni que ja sabia que mai no podria convertir en realitat. En féu un limitat però espectacular començament, que certament hauria deixat bocabadat al capità Cook, quan en una ocasió sobrevolà des d’una òrbita polar la regió coneguda amb el nom de Gran Barrera d’Esculls. Era el matí d’un dia esplendorós i, des d’una altura de quatre-cents quilòmetres, gaudí del panorama superb que oferia aquella mortífera muralla de corall, assenyalada per l’escuma blanca, al llarg de la costa del Queensland.

Va tardar menys de cinc minuts a passar per sobre dels dos mil quilòmetres de la Barrera. Amb una simple mirada, va poder veure el que havia costat a aquell primer Endeavour setmanes de perillós viatge. I, a través del telescopi, va enfocar la visió de Cooktown i l’estuari on el veler havia estat arrossegat a terra per a ser reparat després de la seva col·lisió amb els esculls.

Un any més tard, a Hawai, en una visita a l’Estació de Rastrejament de Profunditats, va tenir una experiència encara més inoblidable. S’havia embarcat en el rastrejador aquàtic per anar a la badia de Kealakekua i, tot passant ràpidament davant d’aquells penya-segats volcànics, experimentà una emoció tan forta que, per imprevista, el va desconcertar. El guia conduí el seu grup de científics, enginyers i astronautes fins a l’obelisc de metall brillant que substituïa un monument anterior que fou destruït per aquella colossal maregassa del Gran Tsunami del 68. Van avançar uns quants metres més sobre aquella lava negra i relliscosa fins on hi havia una placa, no gaire gran, a la vora del mar. Hi rompien petites ones, però Norton gairebé no se n’adonava en ajupir-se per llegir la inscripció:

Prop d’aquest lloc

va ésser mort

el capità James Cook

el 14 de febrer de 1719

la làpida original fou dedicada el 28 d’agost del 1928

per la Comissió del Sesquicentenari

i reemplaçada per la Comissió del Tricentenari

el 14 de febrer del 2079



Això va passar ja feia anys, i a cent milions de quilòmetres de distància. Però en moments com aquell, a Rama, la presència tranquil·litzadora del capità Cook semblava ben propera. En el racó més secret del seu cervell, Norton li preguntaria: «Bé, capità, què m’aconselles?».

Era un petit joc que feia de tant en tant, quan no tenia fets suficients que li permetessin de prendre una decisió encertada i havia de refiar-se de la seva intuïció. Això formava part del geni de Cook, que sempre va saber triar el camí correcte… fins que li arribà la seva fi a la Badia de Kealakekua.

El sergent esperà amb paciència mentre el seu comandant, silenciós i capficat, reposava els ulls en aquella nit de Rama. Una nit no tan completa, ja que en dos llocs diferents, a quatre quilòmetres de distància, podien veure’s clarament els febles pegats de llum dels grups d’exploració.

«Si hi ha una emergència, els puc tenir aquí en menys d’una hora —pensava Norton—. I amb això segurament en tindria prou».

Es va girar cap al sergent.

—Prengui aquest missatge: «Comitè Rama, a càrrec de Planetcom. Agraeixo consell. Prendré precaucions. Per favor, aclareixin sentit frase “es desencadenaran de cop”. Atentament, Norton, comandant Endeavour».

Va esperar fins que el sergent va haver desaparegut cap a la llum resplendent del campament i, llavors, tornà a connectar la seva gravadora. Però el fil dels seus pensaments s’havia trencat i no podia retornar a la mateixa situació. Aquella carta hauria d’esperar una altra avinentesa.

No passava gaire sovint que el capità Cook l’ajudés quan negligia la seva obligació. Però, de sobte, va recordar que la pobra Elizabeth Cook havia pogut veure el seu marit ben rarament i per poc temps en els seus setze anys de vida matrimonial. Malgrat tot, li havia donat sis fills… i els va sobreviure a tots.

Les seves dues dones, que no estaven a més de deu minuts de distància —a la velocitat de la llum, és clar—, no tenien cap motiu veritable per a queixar-se.





17

Primavera


Durant les primeres «nits», a Rama, no havia estat fàcil de dormir. La foscor i els misteris que amagava eren angoixosos, però el silenci era encara més aclaparador. L’absència total de sorolls no és pas una situació natural; tots els sentits humans requereixen algun impuls i si se’ls en priva, la ment elabora els seus propis substituts.

Molts, quan dormien, es queixaven després d’haver sentit sorolls estranys i, fins i tot, veus. Tot era ben bé il·lusori, ja que els que havien romàs desperts asseguraven que no havien sentit res. La doctora Ernst va prescriure un remei senzill i efectiu: durant el període de descans, al campament hi hauria una música de fons suau i distreta, actuant com si fos una cançó de bressol.

Aquella nit, però, Norton va considerar que el remei no era pas adequat. Estava tens escoltant atentament aquella foscor, perquè sabia bé el que esperava sentir. Però encara que una brisa lleu li acaronava la cara de tant en tant, no podia descobrir cap remor que pogués semblar la d’un vent que s’aixequés en algun lloc llunyà. Ni tampoc els grups d’exploració van informar de res d’insòlit.

Finalment, pels volts de mitjanit (temps de la nau espacial), se’n va anar a dormir. Hi havia sempre un home de guàrdia en el quadre de comunicacions, per si es rebia algun missatge urgent. No semblava que fos necessària cap més precaució.

Ni un huracà hagués pogut fer el brogit que, en un instant, va despertar Norton i tot el campament. Semblava que el cel caigués, o que Rama s’hagués partit en dos i una part s’arrenqués de l’altra. Primer hi va haver un cruixit eixordador i després una llarga sèrie d’espetecs cristal·lins, talment com si s’estiguessin ensorrant un milió de cases de cristall. Aquell enorme brogit va durar uns minuts que semblaven hores i continuava, aparentment perdent-se en la llunyania, quan Norton arribà al centre de comunicacions.

—Control de l’eix! Què dimonis ha passat?

—Un moment, capità. És allà, en el mar. Ja hi estem enfocant el projector.

Vuit quilòmetres amunt, a Feix de Rama, el projector començà a recórrer la planura amb el seu raig de llum. Va arribar fins a la vora del mar i, llavors, començà a rastrejar-ne l’interior. Va parar a un quart del camí entorn de la superfície cilíndrica.

Allà dalt, al cel —o al que la ment s’entossudia a seguir anomenant cel— passava quelcom extraordinari. De primer, a Norton li semblà que el mar bullia. Ja no s’estava estàtica i glaçada, presa pel poder d’un hivern etern. Una àrea ben ampla, d’uns quilòmetres de diàmetre, es movia amb gran turbulència. I canviava de color: una ampla banda blanca anava avançant a través del gel.

Sobtadament, una planxa de potser un quart de quilòmetre de llargada començà a aixecar-se com si fos una porta que s’obrís cap amunt. Lentament i majestuosa, s’alçà cap al cel, reverberant la llum del projector. Després, lliscà cap endarrera i desaparegué sota la superfície, mentre, com una marea, una immensa onada d’aigua escumosa, sorgia i s’escampava en totes direccions des del seu punt de submersió.

Llavors, el comandant Norton comprengué el que realment estava succeint: el gel s’estava trencant. Durant tots aquells dies, aquelles setmanes, el mar s’havia anat desglaçant allà en les seves profunditats. Era difícil de concentrar-se amb el terrabastall que encara omplia aquell món i que escampava els seus ecos pel cel, però intentà de trobar una raó d’aquella convulsió tan dramàtica. Quan un riu o un llac glaçat de la Terra es desglaçava, no passava pas res que es pogués comparar amb això.

Però, naturalment! Ara era ben obvi el que havia passat. El Mar Cilíndric es desglaçava des de sota, a mida que el calor solar s’infiltrava a través del buc de Rama. I quan el gel es converteix en aigua, té menys volum…

De manera que el mar s’havia estat enfonsant per sota de la capa superior de gel, deixant-la sense suport. La tensió s’havia anat incrementant de dia en dia; i ara, el banc de gel que rodejava l’equador de Rama s’enfonsava com un pont que perd el suport del seu pilar central. Es trencava en centenars d’illes flotants que anirien xocant les unes contra les altres, fins que també es fondrien. Norton va sentir una esgarrifança quan recordà els projectes d’anar a Nova York en trineu.

Aquell terrabastall minvava ràpidament; hi havia una treva en la guerra entre el gel i l’aigua. Amb les hores, la temperatura seguiria augmentant, l’aigua guanyaria la batalla i desapareixerien els darrers trossos de glaç. Però, a la llarga, el vencedor seria el gel, perquè Rama, seguint la seva òrbita, s’allunyaria del Sol i es llançaria altra vegada cap a la nit interestel·lar.

Norton es va refer i cridà el grup d’exploració que estava més a prop del mar. Es tranquil·litzà quan de seguida li va contestar el tinent Rodrigo. No, l’aigua no els havia pas atrapat. No hi hagué cap onada que arribés al nivell del penya-segat.

—Ara ja sabem per què hi ha un penya-segat —digué Rodrigo calmosament.

Norton hi assentí amb un gest del cap, però pensava que allò no explicava per què el penya-segat de la costa sud era deu vegades més alt…

La llum del projector seguí escorcollant tot aquell món. El mar, tan sobtadament despert, s’anava calmant a poc a poc, i l’escuma blanca ja no sorgia escampant-se des d’aquelles masses flotants de gel. Després de quinze minuts, la pertorbació més grossa havia passat.

Però Rama ja no estava silenciós. Havia despertat del seu son i repetidament es podia sentir l’espetec que feien les pannes del gel quan xocaven la una contra l’altra.

La primavera arribava un xic tard, pensava Norton, però l’hivern havia ben bé acabat.

I la brisa es deixava sentir, cada vegada més forta. Rama havia donat ja avisos suficients: era l’hora d’abandonar-lo.

En acostar-se al senyal de la meitat del camí, Norton agraí una vegada més a la foscor que no li permetés de veure el panorama de dalt ni el de baix. Encara que sabia que tenia per endavant més de deu mil esglaons, i podia imaginar mentalment la corba ascendent, el fet que només arribés a veure’n una petita part, era una perspectiva més suportable.

Aquesta era la seva segona ascensió i ja havia après dels errors de la primera. La gran temptació en aquella minsa gravetat era pujar massa de pressa; cada passa resultava tan fàcil, que costava d’adoptar un ritme lent i regular. Si no es feia així, sorgien uns estranys dolors a les cuixes i als panxells, després dels primers mil esglaons. Hi havia músculs, l’existència dels quals s’ignorava, que començaven a protestar, i llavors s’havien de fer períodes de descans molt llargs. Cap al final de la primera escalada, Norton havia passat més temps descansant que no pas pujant i ni així no n’hi havia prou. Va patir de rampes doloroses a les cames durant els dos dies següents i hauria quedat gairebé incapacitat si no hagués tornat a la gravetat zero de dins de la nau espacial.

Així que, aquesta segona vegada ho va començar amb una lentitud gairebé penosa, movent-se com un vell. Fou el darrer d’abandonar la planura, i els altres s’avançaven mig quilòmetre d’esglaons per sobre d’ell. Veia els seus llums que anaven pujant per la invisible costa, davant d’ell.

Se sentia angoixat pel fracàs de la seva missió, encara que confiava que no seria més que una retirada temporal. Quan arribessin a l’eix, podrien esperar fins que cessessin tots aquells trastorns atmosfèrics. Probablement allà hi hauria una calma total, com en el centre d’un cicló, i podrien esperar ben resguardats la tempesta anunciada.

Una vegada més, anava a raure a deduccions comparatives amb la Terra que tenien el seu perill. La meteorologia d’un món sencer, encara que fos en condicions de completa estabilitat, era un afer d’enorme complexitat; Després de segles d’estudiar-lo, la previsió del temps a la Terra no era pas del tot fiable. I Rama no era només un sistema totalment nou, sinó que també s’hi havien d’afegir els canvis ràpids, ja que la temperatura, en les darreres hores, havia pujat uns quants graus. Però no hi havia cap senyal de l’huracà pronosticat, encara que haguessin bufat unes ratxes febles provinents, aparentment, de diverses direccions.

Ara havien pujat cinc quilòmetres, que en aquella baixa gravetat minvant en representaven dos de la Terra. Al tercer nivell, a tres quilòmetres de l’eix, van descansar una hora, aprofitant-la per a prendre un lleuger refrigeri i fer-se un massatge als músculs de les cames. Aquell era el darrer punt en el qual podien respirar amb comoditat. Com els antics escaladors de l’Himalaia, havien deixat allà els seus aparells d’oxigen i ara se’ls van posar, connectant-los per a l’ascens final.

Una hora més tard, arribaren a la part superior de l’escala i al seu començament. Davant d’ells tenien el darrer quilòmetre vertical, sortosament en un camp de gravetat d’un petit percentatge del de la Terra. Un descans de trenta minuts, una meticulosa comprovació de l’oxigen i van estar a punt per a l’ascens final.

Norton es va assegurar ben bé que tots els seus homes marxaven davant seu, a distàncies iguals entre l’un i l’altre, al llarg de l’escala. Des d’allà, hi hauria una lenta i uniforme pujada extremadament empipadora. La millor tècnica era la de buidar la ment de qualsevol pensament i comptar els esglaons a mesura que els anaven deixant enrera: … cent… dos-cents… tres-cents… quatre-cents…

N’havia comptat fins a mil dos-cents cinquanta quan, de sobte, s’adonà que alguna cosa no rutllava bé. La llum que brillava en la superfície vertical immediatament enfront dels seus ulls, era d’un color anormal i massa brillant.

El comandant Norton ni tan sols va tenir temps de refrenar la marxa ni de fer un crit d’avís als seus homes. Tot es va esdevenir en menys d’un segon.

Amb una silenciosa i intensa llum, a Rama va esclatar el dia.





18

Albada


La llum era tan brillant, que Norton, adolorit, va haver de tancar els ulls amb força durant un minut sencer. Després, es va arriscar a entreobrir les parpelles i va mirar la paret, a pocs centímetres de la seva cara. Va parpellejar unes quantes vegades, va esperar que les seves involuntàries llàgrimes s’assequessin, i es va girar lentament per contemplar aquella albada.

Només va poder suportar aquella visió durant uns pocs segons. Es va veure obligat a tancar els ulls novament. I no era pas aquella intensa resplendor allò que l’hi forçava —s’hi podia acostumar—, sinó l’inversemblant espectacle de Rama, que, per primera vegada, es podia veure totalment.

Norton sabia exactament el que esperava veure. Tot i això, aquella visió el va deixar aclaparat. Li va venir un espasme amb un tremolor incontrolable. Les seves mans van prémer fortament l’esglaó en el qual s’agafaven, amb la violència d’un home que s’està ofegant i que aconsegueix un salvavides. Se li van enrampar els músculs dels braços, mentre que les cames, cansades per hores de contínua ascensió, li feien figa. Si no hagués estat per la baixa gravetat, hauria caigut.

Però el seu entrenament va ressorgir i començà a aplicar el seu millor remei per vèncer el pànic. Mantenint els ulls tancats i procurant d’oblidar l’espectacle colossal del seu entorn, va començar a aspirar l’aire amb llargues i profundes glopades, omplint els pulmons d’oxigen i eliminant del seu cos les toxines de la fatiga.

Aviat es va trobar molt millor, però no va obrir els ulls fins que va haver dut a terme una altra acció. Li fou precís un màxim esforç de voluntat per a forçar la mà dreta a obrir-se —li va haver de parlar com a una criatura desobedient—, però finalment aconseguí de portar-la a la cintura. Va desprendre l’extrem del seu cinturó de seguretat i el va fixar a l’esglaó més proper. Passés el que passés, ara ja no podria caure.

Va aspirar profundament unes quantes vegades més i després, sempre amb els ulls tancats, va connectar la ràdio. Confiava que la seva veu li sortís tranquil·la i autoritària quan va dir:

—Aquí, el capità. Tothom està be?

Mentre els anomenava un per un, i n’obtenia les respostes, moltes, però tremoloses, va anar recobrant la seva pròpia confiança i l’autodomini. Tots els seus homes estaven sans i estalvis i esperaven les seves ordres. Una vegada més, era el comandant.

—Mantinguin els ulls tancats fins que no estiguin ben segurs de poder-ho suportar —digué—. L’espectacle és… espaterrant, espaordidor. Si algú creu que pot ésser massa fort, que segueixi pujant sense mirar endarrera. Recordin que aviat estaran en gravetat zero i que, per tant, no podran caure.

Gairebé no calia que mencionés un fet tan elemental per a uns astronautes experimentats. Tot i això, Norton s’ho havia de repetir a cada moment. El pensament de la gravetat zero era una mena de talismà que el protegia de qualsevol malastrugança. Malgrat el que li poguessin dir els seus ulls, Rama no podia pas arrossegar-lo a la destrucció fent-lo caure a la planura, vuit quilòmetres més avall.

Obrir els ulls novament i contemplar aquell món del seu entorn es convertí en un repte al seu orgull i a la pròpia estimació. Primer, però, havia de controlar el cos.

Deixà anar les mans de l’escala i va passar el braç esquerre per sota d’un esglaó a fi de poder mantenir l’equilibri. Obrint i tancant els punys, aconseguí de vèncer la rampa dels braços. Quan es va trobar recuperat, obrí els ulls i es girà lentament per enfrontar-se amb Rama.

La primera impressió fou la d’una gran blavor. La resplendor que omplia el cel no es podia pas confondre amb la llum solar. Més aviat semblava que era la de la llum d’un arc voltaic. Així que, el sol de Rama, pensava Norton, havia d’ésser més ardent que el nostre. Això interessaria els astrònoms…

I ara sí que comprenia la funció d’aquelles misterioses trinxeres, la Vall Recta i les seves cinc companyes. Es tractava, nogensmenys, d’unes gegantines faixes lluminoses. Rama tenia sis sols lineals, distribuïts simètricament en el seu interior. Des de cada un d’ells, en sortia un potent raig de llum a través de l’eix central per a il·luminar els racons més llunyans d’aquell món.

Norton es preguntava si hi hauria un interruptor que pogués fer que la llum i la foscor es produïssin en cicles alterns, o si en aquell planeta hi hauria un dia perpetu.

En mirar massa fixament aquelles encegadores faixes de llum, li va venir novament aquell dolor als ulls; no li va saber greu d’haver-los de tancar per una estona. I va ser llavors, quan gairebé s’havia refet del seu shock visual inicial, que pogué pensar en la resposta d’un problema molt més seriós.

Qui, o què, havia encès la llum de Rama?

Aquell món era estèril, segons les més acurades proves que s’havien fet. Però ara s’havia esdevingut un fet que no es podia explicar com a motivat per les forces naturals. No hi havia vida, però potser sí que hi havia consciència, coneixement; qui sap si hi havia robots que s’estaven despertant d’un son de mil·lennis. O, potser, aquella explosió de llum era un espasme no programat, sorgit a l’atzar, l’última reacció, l’última revifalla mortal d’unes màquines que responien forçades per la calor d’un nou sol, i que aviat tornarien a la seva immobilitat, aquesta vegada ja per sempre.

Però Norton no podia creure aquesta simple explicació. En aquell trencaclosques, ja hi havia unes peces que començaven a encaixar al seu lloc; en mancaven, però, moltes. L’absència de qualsevol signe de desgast, per exemple, i aquella sensació de nou, com si acabés d’ésser creat, que tenia Rama…

Aquests pensaments havien d’haver inspirat por, àdhuc terror. Però no hi va haver res d’això. Norton, al contrari, va sentir una estranya sensació de divertiment, gairebé de plaer. Aquí hi havia moltes més coses a descobrir del que mai haguessin pensat. «Espera’t —es deia a si mateix—, espera’t, que quan el Comitè Rama se n’assabenti d’això!…».

Després, resoludament assossegat, obrí els ulls una vegada més i va començar a fer un acurat inventari de tot el que estava veient.

Primerament, va haver d’establir una mena de sistema de referències. Estava contemplant l’espai tancat més gran que mai no havia vist cap home i necessitava un mapa mental que li servís de guia.

La minsa gravetat no l’ajudava pas gaire, perquè amb un esforç de voluntat, podia pensar «amunt» o «avall», en qualsevol direcció que li passés pel cap. Però algunes direccions eren psicològicament perilloses; si alguna vegada li venien al pensament, immediatament havia de defugir-les.

La formulació més segura era la d’imaginar-se que es trobava al fons d’un pou gegantí en forma de bol, de setze quilòmetres d’amplada i cinquanta de fondària. L’avantatge d’aquesta imatge era que no hi havia el risc de caure més enllà. Tot i això, tenia alguns defectes seriosos.

Norton podia pretendre que les ciutats disperses i les àrees de diferents colors i textures estaven assegurades fermament a les parets del pou. Les diverses i complexes estructures penjades pràcticament de la cúpula superior, no eren, potser, més desconcertants que les enormes aranyes que penjaven del sostre d’algunes grans sales de concert a la Terra. El que era absolutament inacceptable era el Mar Cilíndric.

Allà, enmig d’aquell pou, hi havia una faixa d’aigua que l’embolcallava sense que s’hi veiés cap mitjà de suport. No hi havia cap dubte que era aigua; tenia un color blau intens amb tot de punts brillants, com a lluentines, provocats pels fragments de gel que encara quedaven. Però un mar vertical, formant una circumferència completa dalt del «cel», a vint quilòmetres d’altitud, era un fenomen tan trasbalsador, que, després d’uns moments, Norton començà a buscar-hi una altra alternativa.

Llavors, la seva ment va enfocar aquella escena fent un tomb de noranta graus. Instantàniament, aquell pou profund va transformar-se en un túnel molt llarg, tapat per ambdós extrems. Avall, quedava òbviament en la direcció de l’escala que acabava de pujar i ara, amb aquesta nova perspectiva, va estar finalment en condicions de poder apreciar la veritable visió dels arquitectes que van construir aquell lloc.

Es trobava penjant de la superfície d’un penya-segat corbat de setze quilòmetres d’altitud, la meitat superior del qual sobresortia fins a confondre’s amb el sostre corbat del que ara era el cel. Per sota d’ell, l’escala baixava més de cinc-cents metres per acabar en el primer prestatge o terrassa. Allà començava l’altra, continuava quasi verticalment dins d’aquest règim de minsa gravetat, per tornar-se gradualment menys costeruda, i, després dels intervals de cinc plataformes més, arribava a la llunyana planura. En els primers dos o tres quilòmetres, podia distingir bé els esglaons, un per un, però més enllà ja li semblaven una banda contínua.

El declivi d’aquella immensa escala era tan aclaparador, que resultava absolutament impossible de mesurar la seva veritable dimensió. Norton, en certa avinentesa, havia volat a l’entorn de l’Everest i es va sentir esbalaït per les seves proporcions. Ara pensava que aquella escala era tan alta com l’Himalaia, però la comparació no tenia sentit.

Ni tampoc no en tenia la de les altres dues escales, la Beta i la Gamma, que pujaven obliquament cap al cel i allà dalt, sobre el seu cap, es corbaven. Norton se sentia prou confiat ara com per girar-se enrera i seguir-ne, amb la mirada, llur imponent alçària… durant pocs segons. Després, va procurar d’oblidar que hi fossin.

Si rumiava massa temps aquestes coses, li venia al magí una tercera imatge que volia treure’s del cap fos com fos. Era la de Rama com a un cilindre vertical o un pou, en la qual, però, ell era a dalt de tot, no pas a baix, com una mosca que camina potes enlaire i cap per avall, per un sostre corbat i amb un abisme de cinquanta quilòmetres sota seu. Cada vegada que se li acudia de pensar-ni, necessitava tota la seva força de voluntat per no agafar-se desesperadament a l’escala pres d’un pànic desmesurat.

Amb el temps, n’estava segur, totes aquestes temences s’esvanirien. La meravella i la raresa de Rama farien desaparèixer aquests terrors, i almenys retornaria la seva capacitat d’home avesat a fer front a les realitats de l’espai. Potser ningú que no hagués abandonat la Terra, que no hagués vist les estrelles al seu voltant, podria suportar aquell espectacle. Però, si hi havia algú capaç d’acceptar-ho, pensava Norton amb obstinada determinació, seria el capità i la tripulació de l’Endeavour.

Va mirar el seu cronòmetre. Aquella pausa només havia durat dos minuts malgrat que li hagués semblat tota una vida. Fent a penes l’esforç precís per a sobreposar-se a la seva inèrcia i a l’afeblit camp gravitacional, Norton va començar a pujar lentament els darrers cent metres de l’escala.

Justament abans de traspassar l’entrada automàtica i de girar l’esquena a Rama, va fer una llambregada final per tot l’interior d’aquell món.

Havia canviat, i només havien passat pocs minuts. Una boira s’estava aixecant des del mar. En els primers centenars de metres, unes columnes blanques i fantasmagòriques s’inclinaven cap endavant en la direcció de la rotació de Rama; llavors, començaven a desfer-se en un remolí turbulent, a mesura que l’aire feia que abandonessin el seu excés de velocitat.

Els vents alisis d’aquell món cilíndric estaven començant a fixar llurs camins en aquell cel; la primera tempesta tropical després de qui sap quants segles, estava a punt de desfermar-se.





19

Una advertència de mercuri


Era la primera vegada, després d’unes setmanes, que tots i cadascun dels membres del Comitè Rama s’havien fet disponibles. El professor Solomons va emergir de les profunditats del Pacífic, on havia estat estudiant operacions de mineria en els abismes d’alta mar. No va sorprendre ningú que reaparegués el doctor Taylor, ara que hi havia almenys una possibilitat que a Rama hi hagués alguna cosa més notòria que els artefactes inanimats.

El President esperava que el doctor Carlisle Perera fos encara més dogmàticament asseveratiu que de costum, ara que la seva predicció d’un huracà a Rama havia estat confirmada. Amb gran sorpresa de Sa Excel·lència, Perera es va comportar amb remarcable senzillesa i va acceptar les felicitacions dels seus col·legues amb un gest tan torbat, que semblava impossible que fos d’ell.

Realment, l’exobiòleg se sentia profundament mortificat. L’espectacular espetec del Mar Cilíndric era un fenomen més òbviament previsible que els vents huracanats i, tot i això, li havia passat absolutament desapercebut. Recordar-se’n que l’aire calent va cap amunt, però haver oblidat que el gel es contrau quan es fon, no era pas cap encert del qual pogués sentir-se’n orgullós. Però aviat s’hi va sobreposar i retornà a l’acostumada i olímpica confiança en si mateix.

Quan el President li cedí la paraula i li va preguntar quins canvis climàtics esperava per més endavant, va ser més prudent i no va manifestar-se massa.

—Vostès s’han d’adonar —va exposar— que la meteorologia d’un món tan estrany com Rama pot reservar-nos moltes sorpreses més. Però si els meus càlculs són correctes, no hi haurà més tempestes i les condicions romandran estables. Hi haurà un lent augment de temperatura fins al periheli (i més enllà), però això ja no ens concerneix perquè l’Endeavour haurà d’haver-ne sortit molt abans.

—Així, doncs, aviat s’hi estarà segur dins de Rama?

—Mmm… Probablement. Ho sabrem amb tota certesa dintre de quaranta-vuit hores.

—Forçosament s’hi ha de retornar —digué l’Ambaixador de Mercuri—. Hem de saber tot el possible sobre Rama. La situació ha canviat completament.

—Crec que sabem el que vostè vol dir. Però, podria especificar-nos-ho, si us plau?

—Per descomptat. Fins ara hem donat com a cosa feta que Rama és una nau sense vida i, potser, incontrolada. Però ara ja no podem pas pretendre que és un món abandonat en l’espai. Malgrat que no hi hagi estructures de vida, potser està dirigit per mecanismes de robot, programats per a portar a terme alguna missió que podria ser altament perjudicial per a nosaltres. Encara que ens sigui desagradable, hem de considerar la qüestió de la pròpia defensa.

Hi va haver un desori de veus de protesta, i el President va aixecar la mà per restablir l’ordre.

—Deixin acabar a Sa Excel·lència! —els demanà—. Ens agradi o no la idea, hem de comptar-hi seriosament.

—Amb el degut respecte a l’Ambaixador —va dir el doctor Conrad Taylor amb la seva veu més irrespectuosa—, jo crec que podem deixar de banda, per massa ingènua, la por d’una intervenció malintencionada. Éssers tan avançats com els ramans han de tenir unes normes de conducta evolucionades al mateix nivell. D’altra forma, s.’haurien destruït ells mateixos, tal com nosaltres quasi vam fer en el segle vint. Ho he deixat ben clar en el meu darrer llibre Ètica i Cosmos. Espero que n’hauran rebut un exemplar.

—Sí, gràcies; encara que la urgència d’altres afers no m’ha permès de llegir-lo més enllà de la introducció. Tot i això, estic familiaritzat amb la tesi general. Potser no tenim males intencions respecte a un formiguer, però si volem construir-hi una casa al damunt…

—Això és tan dolent com els del grup Pandora! Això és nogensmenys que xenofòbia interestel·lar!

—Per favor, senyors! O no arribarem enlloc. Senyor Ambaixador, vostè té encara la paraula.

El President, a través de tres-cents vuitanta mil quilòmetres de distància, tot enutjat, va mirar Conrad Taylor, que s’havia apaivagat de mala gana, com un volcà que espera l’erupció.

—Gràcies —digué l’Ambaixador de Mercuri—. El perill pot ésser improbable, però no tenim dret a córrer cap risc, perquè ens juguem el futur de l’espècie humana. I, si se’m permet de dir-ho, nosaltres, els mercurians, som els més interessats en aquest afer. Tenim més motius d’alarma que no pas ningú.

El doctor Taylor va fer un esbufec ben audible, però es va reprimir en veure la mirada empipada procedent de la Lluna.

—Per què Mercuri més que qualsevol altre planeta? —va preguntar el President.

—Examinem la dinàmica de la situació. Rama es troba ja dins de la nostra òrbita. Que seguirà el seu viatge entorn del Sol i s’internarà novament a l’espai solament és una suposició. Però, i si fa una maniobra de frenada? Si ho fa, serà en el periheli, d’avui en un mes, aproximadament. Els meus científics em diuen que si tot el canvi de velocitat es fa allà, Rama acabarà en una òrbita circular a només vint-i-cinc milions de quilòmetres del Sol. I des d’allí podria dominar el sistema solar.

Durant una bona estona, ningú, ni tan sols Conrad Taylor, no va pronunciar un sol mot. Tots els membres del Comitè estaven posant en ordre llurs pensaments sobre aquella mena de gent difícil que eren els mercurians, tan hàbilment representats pel seu Ambaixador.

Mercuri era, per a molts, una cosa ben aproximada a l’infern, almenys fins que no sortís quelcom de pitjor. Però els mercurians estaven orgullosos del seu estrany planeta, amb els seus dies més llargs que els seus anys, les seves sortides de Sol i les seves postes, que sempre eren per partida doble, i els seus rius de metall fos. Comparativament, la Lluna i Mart havien estat quasi desafiaments insignificants. Ni fins quan els homes anessin a Venus, (si algun dia ho feien) trobarien un ambient més hostil que el de Mercuri.

Malgrat tot, aquell món va esdevenir, en molts sentits, la clau del sistema solar. Actualment semblava obvi, però quan se’n van adonar, l’Era Espacial tenia ja gairebé un segle de vigència. I era per aquesta raó que els mercurians feien que ningú no se n’oblidés.

Molt abans que els homes arribessin a Mercuri, la seva anormal densitat ja suggerí un ric contingut en elements pesants; tot i això, la seva riquesa va ésser motiu d’esbalaïment i la temença per l’esgotament dels metalls clau de la civilització humana va ésser ajornada a un termini de mil anys. Aquells tresors es trobaven en el millor lloc possible, en un planeta on el poder del Sol era deu vegades més gran que el de la frígida Terra.

Energia il·limitada, metall il·limitat: això era Mercuri. Els seus grans vehicles magnètics de llançament podien catapultar productes manufacturats a qualsevol punt del sistema solar. També podia exportar energia, en isòtops de transurani sintètic, o en radiació pura. Fins i tot s’havia proposat que els raigs làser de Mercuri algun dia desglacessin el gegantí Júpiter, però aquella idea no fou ben rebuda pels altres mons. Una tecnologia capaç de fer de Júpiter un planeta rostit oferia massa possibilitats de caure en el temptador parany d’una extorsió interplanetària.

Que una preocupació d’aquesta mena s’hagués expressat alguna vegada deia molt sobre l’actitud general envers els mercurians. Eren respectats per la seva tossuderia i la seva habilitat en l’enginyeria, i ho eren també per la seva particular conquesta d’un món tan terrible. Però no se’ls volia ni, menys encara, se’ls tenia plena confiança.

No obstant això, calia apreciar el seu punt de vista. Ben sovint, tot fent broma, es deia que els mercurians es comportaven, de tant en tant, com si el Sol fos de la seva propietat particular. Hi estaven lligats amb una íntima i estranya relació d’amor i odi ensems, com ho havien estat els víkings amb el mar, els nepalesos amb l’Himalaia, o els esquimals amb la tundra. Se sentirien realment desgraciats si res s’interposava entre ells i la força natural que dominava i controlava les seves vides.

Finalment, el President va rompre aquell llarg silenci. Encara recordava el sol de l’índia, i s’esgarrifava quan pensava en el sol de Mercuri. Per tant, va prendre’s seriosament els mercurians malgrat que els considerava grollers i uns bàrbars amb tecnologia.

—Crec que tenen algun mèrit els seus arguments, senyor Ambaixador —digué pausadament—. Que té, potser, algunes proposicions a fer?

—Sí, senyor. Però, abans de decidir les mesures a prendre, hem de tenir ben clars els fets. Coneixem la geografia de Rama (si és que podem dir-ne geografia), però no tenim ni la més lleugera idea de les seves possibilitats. I la clau de tot el problema és aquesta: té Rama un sistema de propulsió? Pot canviar d’òrbita? M’interessaria molt el punt de vista del doctor Perera.

—Aquesta possibilitat m’ha fet pensar molt —respongué l’exobiòleg—. Per descomptat, Rama fou llançat a l’espai mitjançant algun sistema de propulsió que, indubtablement, només era extern. Si també té propulsió interna, no n’hem trobat pas cap indici. Certament, no hi ha orificis de sortida de coets ni res que s’hi assembli, en cap lloc del seu buc exterior.

—Potser estan amagats.

—Potser sí, però jo diria que no és així. I on són els dipòsits de carburant, el sistemes d’energia? L’estructura principal és sòlida; ho hem comprovat fent estudis sísmics. Les cavitats de l’Eix Nord es poden explicar per les cambres de descompressió d’aire.

»Queda l’extrem sud de Rama, on el comandant Norton no ha pogut arribar per culpa d’aquella faixa d’aigua de deu quilòmetres d’amplada. Just allà, al Pol Sud, hi ha tota mena de curiosos mecanismes i estructures. Vostès ja n’han vist les fotos. El que puguin ser és una incògnita.

»Però estic raonablement segur que si Rama té realment un sistema de propulsió, serà quelcom completament diferent dels nostres coneixements actuals. Podria ésser, de fet, la fabulosa “impulsió espacial” de la qual hem estat parlant durant els darrers dos-cents anys».

—Ho deixaria de banda, vostè?

—Certament que no. Si podem provar que Rama té una impulsió espacial, encara que no sabéssim res del seu funcionament, haurem fet un grandiós descobriment. Sabríem, almenys, que això és possible.

—Què és una impulsió espacial? —preguntà l’Ambaixador de la Terra un xic planyívolament.

—Qualsevol mena de sistema de propulsió, Sir Robert, que no estigui basat en el principi dels coets. L’antigravetat (si això és possible), seria una bona explicació. Fins ara, no sabem pas on hem de cercar aquesta impulsió, i la majoria dels científics dubten que existeixi.

—No existeix —exclamà el professor Davidson—. Newton ho va establir. No hi pot haver acció sense reacció. La impulsió espacial és una bajanada. Ho poden ben creure.

—Potser té raó —va replicar Perera amb insòlita suavitat—. Però si Rama no té una impulsió espacial, no pot tenir cap impulsió d’una altra mena. Senzillament, no hi ha lloc per al sistema convencional de propulsió, amb els seus enormes tancs de combustible.

—És ben difícil d’imaginar-se un món impel·lit d’una banda a l’altra —va dir Dennis Solomons—. Què passaria amb els objectes del seu interior? Tot hauria d’estar ben fixat i cargolat. Massa inconvenient.

—Bé; l’acceleració probablement seria molt baixa. El problema més gran seria l’aigua del Mar Cilíndric. Com es podria evitar que…

La veu de Perera, de cop i volta, es va esllanguir i els seus ulls es van girar en blanc. Semblava que li estigués venint un atac d’epilèpsia o un atac de cor. Els seus col·legues l’estaven observant ben alarmats fins que, de sobte, va semblar que es retornés en un segon, tot pegant un bon cop de puny a la taula i dient a la vegada:

—Na-tu-ral-ment! Això ho explica tot! El penya-segat sud… Ara té sentit!

—No pas per a mi —va rondinar l’Ambaixador de la Lluna, parlant per tots els diplomàtics presents.

—Observem aquesta secció longitudinal de Rama —continuà Perera tot excitat i desplegant el seu mapa—. Tenen vostès les seves còpies? El Mar Cilíndric està tancat entre dos penya-segats que circumden completament l’interior de Rama. El penya-segat del nord només té cinquanta metres d’alçària. El del sud, altrament, té gairebé mig quilòmetre. Per què aquesta gran diferència? Ningú no n’ha pogut escatir la raó.

»Però, suposem que Rama pogués impel·lir-se ell mateix, amb una acceleració que fes anar davant l’extrem nord. L’aigua del mar tendirà a anar cap enrera, i el seu nivell al sud pujarà llavors potser uns centenars de metres. Heus aquí la raó del penya-segat sud. Vegem-ho».

Perera començà furiosament a fer uns gargots. Després d’una fracció de temps ben curta, potser no havien passat vint segons, va aixecar el cap triomfalment.

—Ja que coneixem l’alçària dels penya-segats, podem calcular el màxim d’acceleració que pot aconseguir Rama. Si fos més del dos per cent d’una gravetat, el mar es vessaria sobre el continent sud.

—Un quinquagèsim de «g»? Això no és pas gaire.

—Ho és per a una massa de deu milions de megatons. I és tot el que es necessita per a una maniobra astronòmica.

—Moltes gràcies, doctor Perera —digué l’Ambaixador de Mercuri—. Ens ha donat tema per a rumiar-hi força. Senyor President, podríem convèncer el comandant Norton de la importància d’explorar la regió polar del sud?

—El comandant ja està fent el que pot. Naturalment, el mar és un obstacle, i estan intentant de construir una mena de rai per poder arribar, almenys, fins a Nova York.

»El Pol Sud pot ésser encara més important. Mentrestant, portaré aquests afers a l’atenció de l’Assemblea General. Hi estan d’acord?».

No hi va haver cap objecció, ni tan sols per part del doctor Taylor. Però en el precís moment que els membres del Comitè anaven a desconnectar el circuit, Sir Lewis aixecà la mà.

Eren ben rares les vegades que el vell historiador parlava. Però quan ho feia, tothom l’escoltava.

—Suposem que descobríssim que Rama està en activitat i té aquestes possibilitats. Hi ha una antiga dita en qüestions militars que diu que les possibilitats no impliquen intencions.

—Quan haurem d’esperar per descobrir quines són les intencions de Rama? —va preguntar el mercurià—. Quan les hàgim descobert, potser serà ja massa tard.

—Ja n’és, de massa tard —replicà Sir Lewis—. No hi ha res que puguem fer per a afectar Rama. Realment, dubto que ho hàgim pogut fer alguna vegada.

—No ho puc admetre, això, Sir Lewis. Hi ha moltes coses que podem fer… si hi ha necessitat. Però el temps és desesperadament curt. Rama és un ou còsmic, que s’està covant amb els focs solars. La seva closca es pot esberlar en qualsevol moment.

El President del Comitè va mirar l’Ambaixador de Mercuri amb franca estupefacció. Rarament s’havia sentit tan sorprès en la seva carrera diplomàtica. Mai no hagués pogut somiar que un mercurià fos capaç de tenir una tan poètica volada d’imaginació.





20

El llibre de la revelació


Quan un membre de la seva tripulació l’anomenava «comandant» o, pitjor encara, «senyor Norton», era senyal que alguna cosa greu estava passant. Norton no recordava que Boris Rodrigo se li hagués dirigit mai amb aquest tractament, de manera que l’afer devia ésser doblement seriós. Fins i tot en temps normals, el tinent Rodrigo era una persona formal i seriosa.

—Quin problema hi ha, Boris? —va preguntar un cop tancada darrera d’ells la porta de la cabina.

—Desitjaria el seu permís, comandant. Vull fer servir la prioritat de la nau per a transmetre un missatge directe a la Terra.

Això era insòlit, malgrat que no en mancaven precedents. Els senyals rutinaris anaven al més proper enllaç planetari —en aquells moments estaven treballant a través de Mercuri— i encara que el temps de trànsit era només qüestió de minuts, tot sovint passaven cinc o sis hores abans que el missatge arribés a les mans de la persona a la qual anava dirigit. Amb això n’hi havia prou en el noranta-nou per cent dels casos; però, si es tractava d’una emergència, podien emprar-se canals més directes i molt més costosos, a discreció del capità de la nau.

—Ja sap, Boris, que m’ha de donar una bona raó. Tota la nostra banda disponible en tota la seva amplitud està plena de transmissions de dades. És una emergència de caràcter personal?

—No, comandant. És quelcom més important que això. Voldria transmetre un missatge a la nostra Església Matriu.

«No et fum? —es deia Norton a si mateix—, i ara, com t’ho menges això?».

—Li agrairé que m’ho expliqui —demanà a Boris.

No era una simple curiositat el que li feia demanar una explicació; encara que, per descomptat, en sentia. Si li concedia a Boris la prioritat que demanava, hauria de justificar la seva autorització.

Aquells ulls blaus i calmosos estaven fixos en els d’ell. No sabia que Boris hagués perdut el control ni una sola vegada; sempre estava segur de si mateix. Tots els Cristians del Cosmos eren així, i aquest era un dels beneficis de la seva fe que els ajudava a ser uns bons astronautes. A vegades, però, la seva seguretat inqüestionable esdevenia una mica empipadora per als infortunats als quals no se’ls havia atorgat la revelació.

—Concerneix als designis de Rama, comandant. Crec que els he descobert.

—Continuï.

—Considerem la situació. Heus aquí un món buit, sense vida, però que és apte per als éssers humans. Té aigua i una atmosfera que ens permet de respirar. Ve de les remotes profunditats de l’espai i es dirigeix precisament al sistema solar, cosa veritablement increïble si es tracta d’una pura casualitat. I no solament sembla nou, sinó que sembla també com si mai no s’hagués utilitzat.

Norton va pensar que d’allò ja n’havien parlat dotzenes de vegades. Què hi podria afegir Boris Rodrigo?

—La nostra fe ens ha ensenyat a esperar una visita així, encara que no sabem exactament quina forma prendrà. La Bíblia en dóna insinuacions. Si aquesta no és la Segona Vinguda, pot ésser el Segon Judici; la història de Noè descriu el primer. Jo crec que Rama és una Arca Còsmica enviada per a salvar aquells qui són mereixedors de salvació.

Hi hagué un llarg silenci a la cabina. No era pas que Norton s’hagués quedat sense paraules, sinó que més aviat li venien al magí massa preguntes alhora i no estava prou segur de quines eren les més adients.

Finalment, va remarcar amb una veu tan suau i conciliadora com va poder:

—És una hipòtesi força interessant i, encara que jo no segueixo la seva fe, crec que és temptadorament plausible.

No s’estava comportant de manera hipòcrita ni aduladora. Prescindint del seu fons religiós, la teoria de Rodrigo era almenys tan convincent com dotzenes d’altres teories que havia sentit. Suposant que estigués a punt de caure sobre la raça humana una catàstrofe, una intel·ligència superior i benèvola, no podria estar-ne a l’aguait? Això ho explicaria tot, ben clarament. Però, hi havia encara uns quants problemes.

—Un parell de preguntes, Boris. Rama arribarà al periheli d’aquí a tres setmanes. Després circumdarà el Sol i abandonarà el sistema solar amb tanta rapidesa com quan hi va penetrar. No queda pas massa temps per a un Dia del Judici, ni tampoc per a fer el trasllat d’aquells que siguin… mm… elegits, sigui com sigui la forma en la qual es porti a terme.

—Ben cert. De manera que, quan arribi al periheli, Rama haurà de retardar la seva velocitat i haurà d’entrar en una òrbita d’estacionament, probablement una òrbita amb l’afeli a l’òrbita de la Terra.

Això era convincent, però també preocupant. Si Rama es volia quedar al sistema solar, estava precisament en el camí encertat.

La manera més eficient per alentir la velocitat era l’aproximació al Sol, tant com fos possible, i fer la maniobra de frenada allà. Si en la teoria de Rodrigo hi havia quelcom de veritable o de semblant, aviat es podria comprovar.

—Una altra cosa, Boris. Qui és el que ara està controlant Rama?

—No hi ha pas cap doctrina que ens en parli. Podria ser un simple robot o podria ser un esperit. Això explicaria per què no hi ha senyals de formes biològiques de vida.

«L’asteroide encantat». Per què aquest nom li venia de sobte des de les profunditats de la memòria? Norton va recordar llavors una història banal que havia llegit anys abans, però pensà que seria millor no preguntar a Boris si n’havia sentit parlar. Dubtava que els gustos del tinent es decantessin cap a aquestes lectures.

—Li diré el que farem, Boris —va dir repentinament resumint els seus pensaments; volia acabar aquella entrevista abans que esdevingués massa difícil i creia haver trobat una bona solució—. Vostè creu que podrà resumir les seves idees en menys de… diguem-ne… mil paraules?

—Sí, crec que sí.

—Bé, doncs, si se sent capaç de donar al text l’estructura i la terminologia d’una teoria científica, ho trametré com a màxima prioritat al Comitè Rama. Llavors hi haurà una còpia simultània per a la seva Església i tothom estarà content.

—Gràcies, comandant. N’estic realment agraït.

—Oh! No ho faig pas per salvar la meva consciència! Precisament m’agradaria de veure com s’ho prendrà el Comitè. Malgrat que no hi estic del tot d’acord, amb vostè, reconec que pot haver trobat alguna cosa important.

—Bé. Ho sabrem al periheli, oi?

—Sí. Ho sabrem al periheli.

Quan Boris Rodrigo va sortir, Norton avisà la cabina de comunicacions i va donar l’autorització necessària. Pensava que havia resolt el problema amb molta traça, suposant, però, que Boris estigués encertat.

I, a més a més, potser havia augmentat les possibilitats de trobar-se entre els que mereixien la salvació.





21

Desprès de la tempesta


Mentre s’anaven desplaçant al llarg d’aquell passadís, ara ja familiar, del complex Alfa de cambres d’aire, Norton es preguntava si havien deixat que la impaciència dominés llur precaució.

Havien estat esperant a bord de l’Endeavour durant quaranta-vuit hores, dos preciosos dies, preparats per a una sortida immediata si els fets la justificaven. Però no havia passat res; els instruments que havien deixat a Rama no detectaven pas cap activitat estranya. Dissortadament, la televisió de l’eix va quedar encegada per una boira que va reduir la visibilitat només a pocs metres i solament ara havia començat a aclarir-se.

Quan van accionar la porta de la tanca final i van surar al voltant de l’eix del Nord, Norton es va sorprendre de seguida pel canvi que havia fet la llum. Ja no era d’un blau brillant, sinó molt més suau i delicada; li recordava un dia assolellat però boirinós, a la Terra.

Va mirar cap endins, resseguint l’eix interior d’aquell món, i no va poder veure res tret d’un túnel blanc, brillant, sense cap particularitat especial, que arribava fins aquelles estranyes muntanyes del Pol Sud. La superfície interior de Rama estava completament coberta amb un mantell de núvols. En aquella capa uniforme, la part superior de la qual estava ben definida, no es veia ni una clariana; formava un cilindre més petit dintre del gran cilindre de Rama, deixant un nucli central, d’una amplada de cinc o sis quilòmetres, absolutament clar si no fos per unes poques filagarses de cirrus.

L’immens tub de núvols estava il·luminat des de sota pels sis sols artificials. L’emplaçament dels tres pertanyents al continent nord quedava ben definit per les faixes de llum difusa, però les de l’extrem llunyà, més enllà del Mar Cilíndric, emergien juntes com una de sola i resplendent.

«Què estarà passant sota d’aquests núvols?», es preguntava Norton. Però, almenys, la tempesta que els va centrifugar en una perfecta simetria entorn de l’eix longitudinal de Rama, havia cessat. Si no hi havia cap més sorpresa, podrien davallar tranquil·lament al seu interior.

Aquesta visita de retorn semblava apropiada per a l’equip que va fer la primera penetració profunda a Rama. El sergent Myron, qui, com els altres membres de la tripulació, restava ara sotmès totalment a les exigències físiques prescrites per la doctora Ernst, fins i tot prometia amb una sinceritat convincent que mai més no tornaria a posar-se els seus antics uniformes, perquè li venien massa grans.

Mentre Norton vigilava com Mercer, Calvert i Myron «nedaven» escala avall ràpidament i confiada, va fer memòria de com havia canviat aquell panorama. En la primera vegada, havien davallat enmig del fred i de la foscor, ara, però, anaven cap a la llum i la calor. Llavors estaven segurs que Rama era un món mort i potser seguia essent veritat, en un sentit biològic. Però alguna cosa s’estava removent i la teoria de Boris Rodrigo era tan bona com qualsevol d’altra: l’esperit de Rama s’havia despertat.

Quan van arribar a la plataforma del peu de l’escala i ja es preparaven per començar a baixar per la primera secció, Mercer va fer la seva rutinària comprovació de l’atmosfera. Hi havia certes coses que mai no donava per segures; malgrat que els del seu entorn respiressin perfectament bé, sense cap ajuda, ell mai no deixava de comprovar l’aire abans de treure’s el casc. Quan se li deia que justifiqués aquest excés de precaució, responia:

—Ho faig perquè els sentits humans no són prou bons, és per això que ho faig. Un pot pensar que està bé i caure a terra de cara, a la següent inspiració.

Va mirar el seu indicador i va dir:

—Maleït sigui!

—Què passa? —preguntà Calvert.

—Està trencat… marca massa amunt. És estrany, no m’hi havia trobat mai abans. Ho comprovaré amb el meu circuit de respiració.

Endollà el petit analitzador compacte en el punt de prova de la seva provisió d’oxigen i va romandre una estona en silenci, pensarós. Els seus companys el miraven amb ansietat i preocupació. Si hi havia quelcom que preocupés Mercer, s’havia de prendre seriosament, sens dubte.

Va desendollar l’analitzador i el va emprar novament per comprovar la mostra d’atmosfera de Rama. Després, va avisar al Control de l’eix.

—Capità! Podries prendre la indicació de l’oxigen?

Hi va haver una pausa més llarga del que requeria el cas. Després, Norton va transmetre la resposta:

—Em penso que el meu indicador no va bé.

Un somriure va canviar lentament l’expressió de la cara de Mercer.

—Sobrepassa el cinquanta per cent, oi?

—Sí. Què vol dir, això?

—Vol dir que tots ens podem treure el casc. O, potser no ens convé?

—No n’estic pas segur —replicà Norton, tot fent-se eco del sarcasme que havia notat en el to de Mercer—. Sembla massa bonic per a ser veritat.

No hi havia cap necessitat d’afegir res més. Com tots els astronautes, Norton tenia gran desconfiança en les coses que semblaven massa bones per a ser veritables.

Mercer va entreobrir el seu casc, només una mica, i va aspirar amb prudència un xic d’aire. Per primera vegada, en aquella alçada, l’aire era perfectament respirable. Se n’havia anat aquella olor inerta i covada, i també havia desaparegut aquella excessiva sequedat de l’ambient que en les sortides anteriors havia ocasionat trastorns respiratoris. La humitat ara era, sorprenentment, d’un vuitanta per cent. Sens dubte, ho havia ocasionat el desglaçament del mar. A l’aire hi havia una sensació de lleugera xafogor, que no era pas gens desagradable. Era com trobar-se un capvespre d’estiu en una costa tropical, pensava Mercer. El clima de l’interior de Rama havia millorat espectacularment en aquells darrers dies…

Però, per què? L’increment d’humitat no era cap problema. La sorprenent pujada de l’oxigen ja era molt més difícil d’explicar.

En reprendre el descens, Mercer va iniciar una sèrie de càlculs mentals. No havia arribat encara a cap resultat satisfactori, quan ja anaven a entrar en la capa de núvols.

Va ser una dramàtica experiència per la sobtadesa de la transició. Feia uns instants, estaven lliscant per l’escala, envoltats d’un aire clar i transparent, agafant-se al metall llis del passamà per a no guanyar velocitat en aquella regió d’un quart de gravetat, i ara, de sobte, es trobaven rodejats per la boira, d’una blancor encegadora que no els permetia la visibilitat més enllà d’uns pocs metres.

Mercer va frenar tan fort, que Calvert va estar a punt de xocar amb ell i, alhora, sense que ho poguessin evitar, Myron va xocar amb Calvert i quasi el va fer caure de l’escala.

—Preneu-vos-ho amb calma, nois —els aconsellà Mercer—. Guardeu la distància suficient entre vosaltres mentre us pugueu veure. I no augmenteu la velocitat per si m’he de parar de cop.

Envoltats d’un silenci imponent, van seguir lliscant a través de la boira.

Calvert podia veure Mercer gairebé com una ombra imprecisa deu metres davant d’ell i, quan girava el cap enrera, veia Myron a la mateixa distància. Si fa no fa, això resultava encara més impressionant que la baixada que havien fet abans, rodejats de l’absoluta foscor de Rama; llavors, si més no, havien tingut raigs de llum dels projectors de l’eix il·luminant-los per davant. Ara, en canvi, era com trobar-se navegant en un mar obert i molt poca visibilitat.

Era impossible de saber fins on havien avançat; Calvert calculava que havien arribat gairebé al quart nivell quan Mercer tornà a frenar de cop. En reunir-se tots tres, exclamà preocupat:

—Escolteu! No sentiu res?

—Sí —contestà Myron després d’un minut d’atent silenci—. Sembla com si fos vent.

Calvert no n’estava pas tan segur. Va moure el cap d’una banda a l’altra, intentant de localitzar la direcció d’aquella feble remor que els arribava a través de la boira, però aviat va deixar-ho córrer.

Van continuar lliscant, van aconseguir el quart nivell i es llançaren cap al cinquè. Mentrestant, aquella remor esdevenia més intensa i més familiar a la seva memòria. Estaven a la meitat de la quarta escala quan Miron digué:

—La identifiqueu, ara?

Ho havien d’haver endevinat molt abans, però era una remor que no podien associar a qualsevol món que no fos la Terra. Sorgint de la boira, d’un lloc del qual no podia escatir-se’n la llunyania, els arribava el continu estrèpit d’un saltant d’aigua.

Uns minuts més tard, aquell sostre de núvols va acabar tan sobtadament com havia començat. Entraren en l’encegadora brillantor de Rama, augmentada més encara pel reflex que els núvols baixos feien de la llum. Allà hi havia la familiar planura corbada, ara més acceptable a la ment i als sentits perquè no es podia percebre en el seu cercle complet. No era massa difícil de pretendre que estaven contemplant una vall ampla i que l’extensió ascendent del mar era, realment, una extensió cap enfora.

Van fer una parada a la cinquena i última plataforma per informar que ja havien sortit d’aquell sostre de núvols, i per fer una acurada comprovació. Fins on podien albirar, no havia canviat res allà baix, a la planura; però en mirar enlaire, a la cúpula nord, van veure una altra meravella de Rama.

Allà hi havia l’origen del brogit que sentien. Baixant des d’alguna font amagada pels núvols, a tres o quatre quilòmetres lluny, hi havia un salt d’aigua. Durant uns llargs minuts el van contemplar silenciosos, palplantats, gairebé incapaços de creure el que veien. La lògica els deia que en aquell món rotatori, cap objecte que caigués no ho faria en línia recta. Però hi havia quelcom horriblement anormal en una cascada inflexa que, a més a més, estava corbada cap a un costat i acabava molts quilòmetres més enllà de la vertical del seu naixement.

—Si Galileu hagués nascut en aquest món —digué Mercer finalment—, s’hauria tornat boig treballant en les lleis de la dinàmica.

—Jo em pensava que les coneixia —afegí Calvert—, i també sembla que m’estigui tornant ximple. No l’afecta aquest espectacle, professor?

—Per què m’hauria d’afectar? —digué el sergent Myron—. És una perfecta i estricta demostració de l’Efecte Coriolis. M’agradaria que alguns dels meus alumnes ho poguessin veure.

Mercer contemplava, pensarós, la faixa que circumdava el Mar Cilíndric.

—Us heu adonat del que li ha passat a l’aigua? Va dir finalment.

—Caram! Ja no és tan blava. Jo diria que és d’un color verd-pèsol. Què pot significar, això?

—Potser el mateix que significa a la Terra. Laura va descriure aquest mar com una sopa orgànica en espera d’una sacsejada de cara a la vida. És possible que sigui això, el que ha passat exactament.

—En un parell de dies? A la Terra va costar milions d’anys!

—Tres-cents setanta-cinc milions d’anys, segons els darrers càlculs. Ara ja sabem d’on prové l’oxigen. Rama s’ha tret del damunt l’estat anaeròbic i ha arribat a la fotosíntesi de les plantes en el termini de quaranta-vuit hores. Jo voldria saber: quin altre miracle es produirà demà?





22

Navegant pel mar cilíndric


Quan el tercet va arribar al peu de l’escala, hi hagué un altre motiu d’inesperada sorpresa. De moment, els va semblar com si algun boig hagués passat pel campament esbarriant tot l’equipament i escampant tots els petits objectes, més lluny encara. Però, després de mirar-s’ho bé, aquella sorpresa es va canviar per un empipament i una mica de vergonya.

La culpa d’aquell desori era del vent. Malgrat que abans d’anar-se’n havien lligat bé tots els objectes, les ratxes huracanades devien haver romput algunes cordes. Passarien uns dies abans no poguessin aplegar tot aquell escampall.

Altrament, no semblava que hi hagués cap més canvi important. Fins i tot, ara que ja havien passat les efímeres tempestes primaverals, el silenci havia retornat a Rama. I allà, a l’extrem de la planura, hi havia un mar en calma, esperant el primer vaixell després d’un milió d’anys.

—Quan s’ha d’avarar una nova barca, és costum de batejar-la amb una ampolla de xampany, oi?

—Encara que a bord tinguéssim xampany, no permetria mai un malbaratament tan criminal. Sigui con sigui, és massa tard. Ja l’hem varada.

—Almenys, està surant. Has guanyat la juguesca, Jimmy. Te la pagaré quan hàgim retornat a la Terra.

—Necessitem posar-li un nom. Doneu alguna idea, si us plau.

El motiu d’aquests comentaris poc falaguers s’estava gronxant al costat dels esglaons que baixaven cap al Mar Cilíndric. Era un petit rai engiponat amb sis bidons buits de combustible, ben travats amb una armadura de metall lleuger. La seva construcció, el muntatge en el campament Alfa i el transport sobre rodes desmuntables a través de més de deu quilòmetres de planura va absorbir totes les energies de la tripulació durant uns quants dies. Era, però, una jugada que havia d’aconseguir un atot.

I el premi bé mereixia el seu risc. Les enigmàtiques torres de Nova York que brillaven allà, en la llum sense ombres, a cinc quilòmetres, havien estat una temptació des que van entrar a Rama. Tothom estava segur que la ciutat, o qualsevol cosa que fos, era el veritable cor d’aquell món. Encara que no fessin res més, havien d’arribar-hi.

—Encara no li hem posat un nom. Què fem, capità?

Norton s’hi hauria fet un panxó de riure, però va contestar, seriós:

—Us he trobat un nom. Anomeneu-lo Resolution.

—Per què?

—Aquest era un dels velers del capità Cook. És un bon nom. Tant de bo que li faci honor.

Hi va haver un llarg silenci; després, la sergent Barnes, responsable principal de la construcció d’aquell rai metàl·lic, va demanar tres voluntaris. Tothom va aixecar la mà.

—Ho sento, però només tenim quatre jaquetes salvavides. Boris, Jimmy, Pieter: vostès han navegat alguna vegada. Provem-ho.

Ningú no va trobar estrany que una sergent executiva es fes càrrec d’aquella sortida. Ruby Barnes era l’única que tenia el títol de capità naval i això deixava clara la situació. Havia navegat pel Pacífic com a capità de vaixells diversos i no era probable que uns quilòmetres d’aigua en calma posessin a prova la seva destresa.

Des del moment que els seus ulls van clissar aquell mar, havia pres la determinació de navegar-hi. En el transcurs dels milers d’anys que la humanitat se les havia hagut amb les aigües del seu propi món, cap mariner no s’havia enfrontat mai amb res que s’assemblés, ni remotament, a això. En els darrers dies, li dringava pel cap una cançoneta estulta: «Navegar pel Mar Cilíndric… Navegar pel Mar Cilíndric…». Doncs, bé: això era precisament el que ella faria.

Els seus passatgers es van acomodar en els seients improvisats amb galledes i Ruby va prémer un contacte. El motor de vint quilovats començà a girar, la transmissió per cadena del reductor va actuar, i el Resolution va sortir engegat cap endavant, deixant els espectadors contents i satisfets.

Ruby calculava que, amb aquella càrrega, podia anar a quinze quilòmetres per hora, però també es conformaria d’anar-hi a deu. Ho havia comprovat en el tros de mig quilòmetre al llarg del penya-segat, que va fer en cinc minuts i mig. Comptant el viratge, podien anar tranquils a dotze quilòmetres per hora. Amb això, ja en tenia prou i podia estar-ne satisfeta.

Sense motor, però amb tres remers enèrgics que ajudessin la seva pròpia i destra remada, Ruby podia anar a un quart d’aquella velocitat. Així, encara que el motor no anés bé, podrien retornar pels seus propis mitjans en un parell d’hores. Els acumuladors de força motriu de servei pesat podien proveir-los d’energia suficient per a circumnavegar el món, i en portaven dos de reserva per tal d’anar més segurs. I ara que la boira se n’havia anat completament, àdhuc una navegant tan prudent com Ruby estava disposada a fer-se a la mar sense brúixola.

En retornar a port, Ruby saludà amb un gest elegant.

—La sortida de prova del Resolution s’ha fet amb èxit… senyor. Ara esperem les seves instruccions.

—Molt bé… Almirall. Quan estarà preparada per salpar?

—Tan aviat com tinguem la càrrega a bord i el cap del port ens permeti la sortida.

—Així, doncs, sortirem a punta d’alba.

—Sí, senyor.

Cinc quilòmetres d’aigua no semblen gaire sobre un mapa; però és molt diferent quan s’hi és enmig. Feia només deu minuts que navegaven i el penya-segat de cinquanta metres enfront del continent nord semblava ja sorprenentment lluny. Però, misteriosament, no semblava pas que Nova York estigués més a prop que abans…

Generalment, prestaven poca atenció a la planura; estaven encara massa abstrets per la meravella del mar. Ja no es feien nerviosament la guitza com ho havien fet tot sovint en començar el viatge; aquesta nova experiència era massa aclaparadora.

«Cada vegada que em sembla que ja m’he acostumat a Rama, pensava Norton, em surt una nova meravella».

Mentrestant, el Resolution continuava endavant amb fermesa i els semblava, cada vegada més, que es trobava a la sina d’una ona gegantina, una ona que es corbava per ambdós costats fins a esdevenir vertical i, llavors, prosseguia cap amunt fins que els dos flancs es trobaven en un arc líquid a setze quilòmetres damunt dels seus caps. Malgrat que la raó i la lògica els donaven seguretat, cap dels viatgers no podia deixar d’impressionar-se amb la temença que els caigués al damunt els milions de tones d’aigua que tenien al cel.

Però, tot i això, es trobaven en un estat d’estrany engrescament; hi havia una clara sensació de perill, sense que hi hagués un perill veritable; sempre, naturalment, que el mateix mar no els donés més sorpreses.

Hi havia aquesta possibilitat, ben cert, perquè, tal com Mercer havia endevinat, l’aigua era, ara, plena de vida. Cada cullerada contenia milers de microorganismes esfèrics unicel·lulars, similars a les més primitives formes de plàncton que van existir en els oceans de la Terra.

No obstant, hi havia diferències desconcertants. Els mancava un nucli i altres condicionaments propis de les més primitives formes de vida terrestre. Laura Ernst, que tenia la doble missió de metgessa a bord i de científica investigadora, havia comprovat definitivament que generaven oxigen. Malgrat això, no n’hi havia en quantitat suficient com per explicar l’augment d’oxigen de l’atmosfera de Rama. N’hi havia d’haver hagut no uns quants milers, sinó uns quants bilions.

Laura descobrí, després, que el seu nombre minvava ràpidament, i va calcular que devia ésser molt més elevat durant les primeres hores de l’albada. Era com si hi hagués hagut una breu explosió de vida, recapitulant en una escala de temps un trilió de vegades més curta la història primitiva de la Terra. Ara, potser, s’havia esgotat; els microorganismes en suspensió es desintegraven i deixaven anar al mar les seves reserves químiques.

—Si es veuen obligats a nedar —va avisar la doctora Ernst als mariners—, mantinguin tancada la boca. Unes quantes gotes d’aigua no els faran mal si les escupen de seguida. Però totes aquestes misterioses sals organimetàl·liqües fan en conjunt un paquet altament metzinós i em sabria greu d’haver-ne de cercar un antídot.

Aquell perill, afortunadament, semblava gairebé impossible. El Resolution podia seguir surant encara que es foradessin dos bidons qualsevol dels sis que feien el rai (quan Calvert ho va sentir, va respondre tot pessimista: «Recordin el Titànic!»), i malgrat que el rai s’enfonsés, els senzills però eficients salvavides els mantindrien amb el cap fora l’aigua. La doctora Ernst havia dubtat en donar la seva opinió, però va dir que no creia que unes hores d’immersió en aquell mar esdevinguessin fatals; no obstant, no ho recomanava.

Després de vint minuts de navegació tranquil·la, Nova York ja no era una illa llunyana. Anava esdevenint un lloc real, i els detalls, que s’havien vist només mitjançant telescopis i fotografies ampliades, ara sorgien com a compactes i sòlides estructures. Era ben clar que la «ciutat», com tantes altres coses de Rama, era triplicada. Consistia en tres complexos o superestructures circulars aixecats sobre una enorme i llarga base ovalada.

Les fotos fetes des de l’eix del nord demostraven també que cada complex estava dividit en tres estructures iguals, talment com si se seccionés un pastís en tres sectors de 120 graus cada un. Això faria més senzilla la tasca d’exploració. Es podia preveure que haurien d’examinar solament una novena part de Nova York i seria com si ja ho haguessin vist tot. No obstant, seria una empresa formidable. Significaria la investigació, almenys, d’un quilòmetre quadrat d’edificis i de maquinària, i alguns d’ells s’aixecaven centenars de metres enlaire.

Semblava que els ramans haguessin dut al grau més alt de perfecció aquell art de la triple redundància. Això quedava ben demostrat en el sistema de tanques de la cambra de descompressió, en les escales de l’eix del nord, en els sols artificials. I on realment importava, havien fet el pas següent: Nova York semblava ser un exemple d’aquella triple-triple redundància.

Ruby va dirigir el Resolution cap al complex central. Un ram d’escales arribava des de la vora de l’aigua fins a la part superior d’una paret o d’un moll que rodejava l’illa. Hi havia també un amarrador en un lloc prou adequat. Quan Ruby el va veure, pensà, excitada, que no descansaria fins a descobrir alguna de les embarcacions que els ramans empraven per a navegar en el seu mar extraordinari.

Norton fou el primer que va saltar del rai al moll. Es va girar envers els seus tres companys i els va dir:

—Esperin al rai fins que jo pugi dalt d’aquesta paret. Quan faci un senyal amb la mà, Pieter i Boris es reuniran amb mi. Vostè, Ruby, quedi’s al timó i així podrem sortir sense perdre temps, si calgués. Si em passa res, informi a Karl i segueixi les seves instruccions. Usi del seu propi criteri, però quant a actes heroics, res de res, entesos?

—Sí, capità. Bona sort!

El comandant Norton realment no hi creia, en la sort; mai no s’enfrontava amb una situació sense haver-ne analitzat tots els factors ni haver-se assegurat una línia de retirada. Però, una vegada més, Rama l’empenyia a trencar algunes de les seves normes més arrelades. Quasi tots els factors d’aquell lloc eren desconeguts, tan desconeguts com el Pacífic i la Gran Barrera d’Esculls ho havien estat per al seu heroi feia tres segles i mig. Sí, podia arreplegar tota la bona sort que estigués escampada al seu entorn.

L’escala era ben bé un duplicat de la que hi havia a l’altra banda del mar per on havien baixat. Allà, sens dubte, els seus amics els estaven observant directament mitjançant els telescopis. I «directament» era ara la paraula justa, perquè en aquella direcció, paralel·la a l’eix interior de Rama, el mar era veritablement ben pla. Potser era l’única gran massa d’aigua a l’Univers de la qual es podia dir això, perquè en tots els altres mons, qualsevol mar o llac, havia de seguir la superfície de l’esfera, amb una corba igual en totes les direccions.

—Estic quasi a dalt de tot de la paret —va informar, parlant per a la gravadora i per a Karl, el seu segon, que escoltava amb la màxima atenció a cinc quilòmetres—. Segueix havent-hi una completa quietud. La radiació és normal. Aguanto el comptador sobre el meu cap per si la paret actués com a protecció d’alguna cosa. Si a l’altre costat hi ha forces hostils, tiraran primer contra l’aparell.

Naturalment, feia broma. I, no obstant això, per què s’havien de córrer riscs quan es podien evitar fàcilment?

Quan va fer els darrers passos, es va trobar a dalt amb un moll de deu metres de gruix. En la seva part interior hi havia una sèrie alternada de rampes i d’escales que conduïen al nivell principal de la ciutat, vint metres més avall. Es trobava dret sobre una muralla alta que rodejava completament Nova York i, així, gaudia d’una vista semblant a la d’una tribuna preferent d’un espectacle.

Era una vista admirable a causa de la seva complexitat. La seva primera acció va ser prendre una panoràmica del conjunt amb la seva filmadora. Després va moure la mà amb un gest tranquil·litzador, que era el senyal que esperaven els seus companys per reunir-se amb ell, i tot seguit va transmetre un missatge a través del mar:

—No hi ha cap senyal d’activitat. Tot està tranquil. Comencem a explorar.





23

Nova York, Rama


No era una ciutat, era una maquinària. Norton va arribar a aquesta conclusió en deu minuts i, en haver travessat completament l’illa, no veia cap raó per a canviar de pensament. Una ciutat, qualsevol que fos la naturalesa dels seus habitants, els havia de proporcionar alguna forma d’allotjament. No hi havia res que s’hi assemblés. Potser deurien ser sota terra. I si fos així, on eren les entrades, les escales, els ascensors? No va trobar pas res que tingués similitud amb una simple porta.

L’analogia més aproximada que havia vist a la Terra d’un lloc així era una planta de processament de productes químics. No hi havia, però, dipòsits de matèries primeres ni cap indici d’un sistema de transport per a traslladar-les. Tampoc no s’imaginava d’on sortiria el producte acabat i menys encara quina mena de producte podia ésser. Tot era molt estrany i força frustratori.

—Algú pot aventurar una conjectura? —va dir finalment a tots els que podien estar escoltant—. Si això és una fàbrica, què s’hi fabrica? I d’on treuen la matèria primera?

—Faré una suggerència, capità —digué Karl Mercer des de l’altra banda del mar—. Potser s’empri el mar com a matèria primera. Segons la doctora, conté precisament gairebé tot el que hom pugui imaginar.

Era una resposta plausible i Norton ja l’havia considerada. Era ben possible que hi hagués canonades subterrànies que arribessin al mar. De fet, n’hi havia d’haver, perquè qualsevol planta concebuda per a productes químics requeria una gran quantitat d’aigua. Ell, però, desconfiava de les respostes plausibles: tot sovint eren equivocades.

—És una bona idea, Karl; però què en deu fer Nova York de la seva aigua del mar?

Durant una llarga estona ningú no va contestar des de la nau, ni des de l’eix, ni des de la planura del Nord. Després, es va sentir una veu inesperada.

—Això és fàcil, capità. Però us riureu de mi.

—No, Ravi. Ningú no riurà. Endavant.

El sergent Ravi Mc Andrews, cap d’avituallament i governant dels ximpanzés, era, potser, la darrera persona en aquella nau que normalment s’hagués ficat en una discussió tècnica. El seu quocient d’intel·ligència era modest i els seus coneixements científics, mínims, però no era pas gens ximple i tenia una sagacitat natural que tothom respectava.

—Doncs, bé; és una fàbrica realment, capità, i potser el mar li proporciona la matèria primera… Al cap i a la fi, això és just el que passà a la Terra, encara que de manera diferent… Jo crec que Nova York és una fàbrica de fer… ramans.

Algú, des d’algun lloc, va deixar anar una rialla dissimulada, però va callar tot seguit i no es va identificar.

—Sap, Ravi —digué finalment el comandant—, aquesta teoria és tan poca-solta, que pot resultar veritable. I no n’estic segur que jo volgués veure-la comprovada…, almenys abans de tornar a terra ferma.

Aquella celestial Nova York era gairebé tan ampla com l’illa de Manhattan, però la seva geometria n’era totalment diferent. Hi havia poques «vies públiques» que fossin rectes; era un embolic d’arcs curts i concèntrics amb radis que els enllaçaven. Afortunadament, era impossible perdre’s a l’interior de Rama; amb una sola llambregada al cel, n’hi havia prou per a establir l’eix nord-sud d’aquell món.

Es paraven a quasi totes les interseccions per prendre moltes vistes panoràmiques. Quan tots aquells centenars de fotos fossin classificades, la construcció d’una maqueta a escala de la ciutat seria una feina tediosa, però no pas difícil. Norton pronosticava que aquell irregular trencaclosques donaria feina als científics durant generacions.

Era encara més difícil d’acostumar-se al silenci en aquell lloc que no pas ho havia estat a la planura de Rama. Una ciutat-maquinària hauria de fer algun soroll; no obstant això, no se sentia ni el més lleu zumzeig elèctric, ni el més petit repicó mecànic. A vegades, Norton s’estirava a terra i hi posava l’orella o també la parava a les parets dels edificis i escoltava atentament. No va sentir pas res que no fos el batec de la seva pròpia sang.

Les màquines estaven dormint. No feien ni el més petit tic-tac. Es tornarien a despertar alguna vegada, i per quin motiu? Tot estava en perfectes condicions, com sempre. Era ben fàcil de creure que la connexió d’un simple circuit en alguna pacient i oculta computadora podia fer reviure aquell garbuix.

Quan finalment van arribar a l’extrem més allunyat de la ciutat, van pujar dalt d’aquella muralla marítima i van mirar cap al sector sud del mar. Norton contemplà una bona estona el penya-segat de cinc-cents metres que els barrava el pas a gairebé la meitat de Rama i, a jutjar pels seus reconeixements telescòpics, a la meitat més complexa i variada. Des d’aquell angle, tenia un aspecte tètric, d’un negre ominós i prohibitiu i era fàcil d’imaginar-lo com el mur d’una presó que emmurallés un continent sencer. Enlloc de tot aquell cercle tancat no hi havia cap ram d’escales o qualsevol altra mena d’accés.

Va començar a barrinar de quina manera podien anar els ramans cap a la regió del sud des de Nova York. Probablement hi havia un sistema de transport que anava al dessota del mar, però també devia haver-hi naus aèries perquè allà, a la ciutat, hi havia molts espais oberts que podien utilitzar-se com a camps d’aterratge. El descobriment d’un vehicle ramà seria un èxit formidable, especialment si es trobava la manera de fer-lo circular. (Però, podia seguir funcionant encara alguna font d’energia després de centenars de milers d’anys?) Hi havia nombroses estructures que tenien l’aspecte funcional de garatges i hangars, però eren ben llises, sense portes ni finestres, com si haguessin estat precintades per un esprai de pintura segelladora. Tard o d’hora, pensava Norton enfurrunyat, ens veurem forçats a emprar explosius i raigs làser; però estava decidit a no prendre aquest determini fins al darrer moment.

La seva repugnància a emprar la força bruta es basava part en l’orgull i part en el temor. No volia comportar-se com un bàrbar tecnològic, destruint tot allò que no podia entendre. A cap i a la fi, ell era en aquell món un visitant sense invitació, i havia d’actuar amb prudència.

Quant al temor, potser aquesta paraula era massa forta. Més aviat era aprensió. Els ramans semblava que ho haguessin previst tot. No desitjava descobrir les mesures de precaució que havien pres per protegir la seva propietat.

En retornar a «terra ferma», ho faria amb les mans buides.





24

Espiadimonis


El tinent James Pak era l’oficial més jove a bord de l’Endeavour i aquesta missió era la quarta que feia en les profunditats de l’espai. Era ambiciós i apte per a promocionar-se; però també havia comès una seriosa infracció del reglament. No era estrany, doncs, que s’ho rumiés molt abans de decidir-se.

Seria una juguesca perillosa; si perdia, podria tenir dificultats grosses. No solament estava arriscant-hi la seva carrera, sinó que també s’hi jugava la pell. Encara que, si passava això, esdevindria un heroi. El que finalment el va convèncer no va ser pas cap d’aquests arguments; va ser la certesa que si ara no ho feia, es passaria la resta de la seva vida planyent-se de l’oportunitat perduda.

Tot i això, encara n’estava dubtant quan va demanar al comandant una entrevista privada.

«Què dimonis voldrà aquest ara?», es preguntava Norton en analitzar l’expressió de dubte que el jove oficial lluïa a la cara. Recordava la seva delicada entrevista amb Boris Rodrigo. No, no seria com aquella. Certament, Jimmy no era pas un tipus religiós. Les úniques afeccions sobre les quals havia demostrat interès fora del seu treball, eren l’esport i el sexe i, si podia ser, tots dos alhora.

Difícilment podia ser la primera afecció, i Norton esperava que no fos la segona. Havia hagut d’enfrontar-se amb la majoria dels problemes que un oficial comandant trobava en el seu càrrec, excepte el ja clàssic naixement imprevist en el transcurs d’una missió. Malgrat que aquesta situació era el tema de molts acudits, ell no havia hagut d’enfrontar-s’hi mai; però tard o d’hora s’esdevindria. Només era qüestió de temps.

—Bé, Jimmy. Què li passa?

—Tinc una idea, comandant. Sé com espot arribar al continent sud, fins i tot al Pol Sud.

—L’escolto. Com es proposa de fer-ho?

—Mmm… Volant-hi.

—Jimmy, he tingut, almenys, cinc propostes per a fer-ho i més, si comptem els suggeriments ximples de la Terra. He mirat la possibilitat d’adaptar els propulsors dels nostres vestits espacials, però la resistència que fa l’aire de Rama els faria desesperadament ineficaços, perquè se’ls esgotaria el combustible abans de fer deu quilòmetres.

—Ja ho sé. Però tinc la solució.

L’actitud de Pak era una curiosa barreja de completa confiança i d’excitació nerviosa amb prou feines reprimida. Norton estava absolutament desconcertat. Què era el que preocupava tant al xicot? Segurament coneixia prou el seu comandant com per saber que cap proposta raonable no seria rebuda amb mofa.

—Bé. Endavant! Si això funciona, miraré que el seu ascens sigui retroactiu.

Aquella mitja promesa, mitja broma, no fou rebuda tan bé com Norton esperava. Jimmy li va fer un somriure bastant de compromís, estigué a punt de començar dues o tres vegades i, finalment, decidí arribar a la meta fent una marrada.

—Ja sap, comandant, que jo vaig participar en les Olimpíades Lunars, l’any passat.

—Per descomptat que ho sé. Sento que no vagi guanyar.

—Tenia un mal equipament. Però ara sé el que va fallar. Jo tinc amics a Mart que han estat treballant-hi secretament. Volem donar una sorpresa a tothom.

—Mart? Però jo no sabia…

—No ho sap gaire gent. L’esport encara és una novetat allà; només s’ha provat a la Cúpula dels Esports de Xante, Però els millors aerodinamicistes del sistema solar són a Mart; si es pot volar en aquella atmosfera, es pot volar en qualsevol lloc.

»Ara bé, la meva idea era que si els marcians podien construir una bona màquina, amb tot el que ells saben, donaria realment bons resultats a la Lluna, la gravetat de la qual és només de la meitat».

—Això em sembla bé, però com ens pot servir a nosaltres?

Norton començava a fer-se’n cabal, però volia donar-li a Jimmy molta corda.

—Bé, comandant. Jo vaig formar a Lowell City un sindicat amb alguns amics. Ells han construït un aparell volador completament aerobàtic amb alguns perfeccionaments que, fins ara, ningú no ha vist. En la gravetat lunar, a la Cúpula Olímpica, serà sensacional.

—I vostè guanyarà la medalla d’or.

—Així ho espero.

—Permeti’m que vegi si segueixo correctament la línia del seu pensament. Una mena de bicicleta celeste que podria inscriure’s als Jocs Olímpics Lunars, a un sisè d’una gravetat, seria encara més sensacional a dins de Rama, on no hi ha cap gravetat. Vostè podria volar directament al llarg de l’eix interior, del Pol Nord al Pol Sud, i retornar.

—Sí, fàcilment. El viatge directe seria de tres hores, sense cap parada. Però, per descomptat, podria descansar en qualsevol moment que volgués mentre em mantingués prop de l’eix.

—És una idea brillant, i el felicito. Llàstima que aquests ginys no s’integrin en l’equipament corrent de les naus de Vigilància Espacial.

Jimmy cercava la resposta. Va obrir la boca diverses vegades. Li sortien unes paraules embarbussades, inintel·ligibles.

—Està bé, Jimmy. Només per satisfer la meva morbosa curiositat i sense que transcendeixi, com s’ho va manegar per entrar-ho a bord de contraban?

—Eeee… «Utillatge d’esbargiment».

—Bé. Almenys no va mentir. Però, quin pes té?

—Només vint quilos, comandant.

—Només vint quilos! Encara. La cosa no és tan dolenta com em creia. De fet, em meravella que es pugui construir aquest giny amb tan poc pes.

—Alguns pesaven només quinze quilos, però eren molt de nyigui-nyogui i generalment es torçaven en fer una volta. No hi ha cap perill que això passi amb l’Espiadimonis. Com ja li he dit, és completament aerobàtic.

—Espiadimonis. És un nom adequat per aquesta missió. Ara, digui’m quin és el seu projecte per a utilitzar-lo. Després ja decidiré si mereix un ascens o un consell de guerra. O, potser, totes dues coses alhora.





25

Vol d’estrena


Espiadimonis era un nom encertat, realment. Les seves ales, llargues i esprimatxades, eren gairebé invisibles, excepte quan la llum hi incidia des de segons quins angles i era refractada en un ventall de tonalitats, com l’arc de Sant Martí. Era com si una bombolla de sabó hagués embolicat el delicat tramat dels plans de sustentació. L’embolcall d’aquell giny volador era una pel·lícula orgànica d’un gruix de poques molècules, però tan resistent com per a controlar i dirigir els moviments a una velocitat aèria de cinquanta quilòmetres per hora.

El pilot, que era també la força motriu i el sistema de direcció, s’emplaçava en un petit seient sobre el centre de gravetat, en una posició semireclinada que reduïa la resistència de l’aire. Portava el control mitjançant una simple tija que podia moure’s endavant i endarrera, cap a la dreta i cap a l’esquerra. L’únic «instrument» era un tros de cinta gruixuda fixada a l’extrem davanter que havia d’indicar la direcció relativa del vent.

Quan aquella bicicleta voladora va estar muntada a l’eix del nord, Jimmy Pak no va permetre que ningú la toqués. La seva manipulació descurada podia rompre alguna de les delicades fibres de l’estructura. També aquelles ales resplendents eren una temptació gairebé irresistible per als dits curiosos: era difícil de creure que realment hi havia quelcom allà…

Mentre Jimmy pujava al giny, el comandant Norton començà a sentir-se preocupat per un dubte. Si un d’aquells bastidors delicats i prims es trencava quan l’Espiadimonis estigués a l’altra banda del Mar Cilíndric, Jimmy no tindria manera de retornar, malgrat que hagués fet un bon aterratge. A més a més, estaven infringint una de les més sacrosantes normes de l’exploració a l’espai: un home viatjaria sol cap a un territori desconegut, fora de tota possibilitat d’ajuda. L’únic consol era el fet que podien veure’l i comunicar-s’hi en tot moment.

D’una manera o altra, aquesta oportunitat era massa bona per a desaprofitar-la. Si hom creia en el destí, menysprear Túnica possibilitat que se’ls presentava d’arribar a l’altre extrem de Rama i veure els misteris del Pol Sud seria fer un desafiament als mateixos déus. Jimmy sabia quina mena de cosa intentava, molt millor de com li ho pogués explicar qualsevol tripulant. Aquesta era precisament la mena de risc que havia de córrer. Si la missió fracassava, era la seva alternativa. No ho podia guanyar tot.

—Ara escolti’m atentament, Jimmy —va dir la metgessa Ernst—. És molt important que no sobrepassi les seves possibilitats. Recordi que el nivell d’oxigen aquí a l’eix, és encara molt baix. Si en algun moment nota que li falta aire, pari i inspiri profundament durant trenta segons, però no pas més.

Jimmy va assentir amb el cap, amb un posat absent, mentre comprovava els controls. Tot el conjunt del timó-elevador, que formava una sola unitat sobre un sortint a cinc metres enrera del rudimentari seient del pilot, va començar a girar; després, els alerons mig amagats al llarg de Tala, a la seva meitat, es van moure alternativament amunt i avall.

—Vols que faci giravoltar l’hèlix? —preguntà Joe Calvert, incapaç de treure’s del magí les escenes d’aquelles pel·lícules de guerra de dos segles enrera—. Ignició! Contacte!

Probablement ningú excepte Jimmy no sabia de què estava parlant, però això va ajudar a alleujar la tensió.

Molt lentament, Jimmy començà a moure els pedals amb els peus i el feble, però ample ventall de l’hèlix, que com Tala era un delicat esquelet recobert amb una pel·lícula finíssima i resplendent, es mogué giravoltant. En haver fet unes quantes revolucions, ja no es va veure, i Y Espiadimonis es va engegar cap a la seva ruta.

S’aixecà directament cap enfora de l’eix del Nord, volant lentament i seguint l’eix interior de Rama. Quan havia fet un centenar de metres, Jimmy va parar de pedalejar. Era ben estrany de veure un vehicle òbviament aerodinàmic suspès i immòbil enmig de l’aire. Aquesta devia ésser la primera vegada que passava això, exceptuant, potser, que en una escala limitada s’hagués vist dintre de les estacions espacials més grans.

—Com s’aguanta l’Espiadimonis? —preguntà Norton.

—Respon bé, però té poca estabilitat. Ja sé quin és el problema: la manca de gravetat. Anirem millor un quilòmetre més avall.

—Esperi un minut. És segur, això?

En perdre altura, Jimmy sacrificaria el seu principal avantatge. Mentre romangués justament a l’eix, l’Espiadimonis, i ell també, no tindrien pas cap pes. Podria quedar-se suspès i fins i tot adormir-se, si li venia a tomb. Però tan bon punt s’allunyés de la línia central entorn de la qual giravoltava Rama, reapareixeria el pseudopes de la força centrífuga.

Per altra banda, posat que no pogués mantenir-se en aquesta línia, continuaria perdent altura, però, al mateix temps, guanyant pes. Seria un procés d’acceleració que podria acabar en una catàstrofe. La gravetat, allà baix, a la planura de Rama, era el doble de la que l’Espiadimonis podia suportar segons el seu disseny. Jimmy era ben capaç de fer un aterratge segur, però, certament, ja mai més no aconseguiria aviar-lo.

No obstant això, ell ja ho havia considerat tot i va contestar amb força confiança:

—Puc funcionar amb un dècim de «g» sense cap problema. I l’Espiadimonis se sostindrà més fàcilment en un aire més dens.

En una lenta i mandrosa espiral, aquell giny travessava el cel, seguint més o menys la línia de l’escala Alfa, avall, cap a la planura. Des d’alguns angles, era gairebé invisible; Jimmy semblava que estigués assegut enmig de l’aire pedalejant furiosament. A vegades es desplaçava esforçadament a més de trenta quilòmetres per hora i després es deixava lliscar fins a parar-se, dominant els controls abans d’accelerar novament. Sempre tenia molta cura de mantenir-se a una distància de seguretat de la paret corbada, el Pol Nord de Rama.

Ben aviat, comprovà que l’Espiadimonis funcionava millor a altures més baixes; ja no es desviava a qualsevol angle i es va estabilitzar de manera que les seves ales romanien paral·leles a la planura, set quilòmetres davall. Jimmy va completar diverses òrbites amples i, després, començà novament a pujar. Finalment, es va parar a uns metres damunt dels seus badocs col·legues i es va adonar, potser un xic tard, que no n’estava molt segur de com aterraria aquella teranyina voladora.

—Li tirem una corda? —va preguntar Norton, mig seriosament.

—No, capità, gràcies. Això ho he de resoldre jo sol. A l’altra banda ningú no em podrà ajudar.

Jimmy va romandre assegut i immòbil, pensant durant una estona. Després va començar a fer moure l’Espiadimonis cap a l’eix del Nord mitjançant curtes empentes d’energia. Entre una empenta i la següent, perdia impuls ràpidament, mentre l’aire li feia resistència i el parava. Quan va estar només a cinc metres de distància i la bicicleta voladora gairebé no es movia, Jimmy va abandonar-la. Es va deixar surar fins a la línia de seguretat de la lligada de l’eix, s’hi va agafar, i es va girar balancejant-se, a temps de rebre i aturar el giny que venia. Aquella maniobra la va fer tan netament, que va provocar l’aplaudiment dels seus companys.

—Per al meu pròxim acte… —va començar Joe Calvert.

Jimmy l’interrompé ràpidament per refusar qualsevol elogi.

—Això ha estat una olla —va dir—. Però ara ja sé com fer-ho. Portaré una bomba adhesiva amb una corda de vint metres. Així podré impulsar-me allà on jo vulgui.

—Allargui’m el braç, Jimmy —ordenà la doctora—, i bufi dins d’aquesta bossa. També vull una mostra de la seva sang. Ha tingut alguna dificultat en respirar?

—Només en aquesta altura. Ei! I per què vol la mostra de sang?

—Per al nivell de sucre; així podré veure l’energia esmerçada. Hem d’assegurar-nos que té prou reserves de combustible per a la missió. A propòsit, quin és el rècord de permanència a l’aire amb una d’aquestes bicicletes voladores?

—Dues hores vint-i-cinc minuts sis segons. A la Lluna, naturalment; un circuit de dos quilòmetres de la Cúpula Olímpica.

—I creu que podrà mantenir-se a l’aire durant sis hores?

—Fàcilment, ja que puc parar per a descansar en qualsevol moment. El ciclisme volador a la Lluna és, almenys, dues vegades més difícil del que ho és aquí.

—Conforme, Jimmy; anem al laboratori. Li donaré el vist i plau tan aviat com hagi analitzat aquestes mostres. No voldria donar-li falses esperances, però em sembla que ho podrà fer.

Un somriuré de satisfacció va il·luminar la cara color de vori de Jimmy Pak. Mentre seguia la comandant metgessa Ernst cap al laboratori, es va girar per avisar els seus companys:

—Les mans, a la butxaca, eh? Si us plau. No voldria que ningú traspassés amb els seus punys les ales de l’Espiadimonis.

—Ja procuraré que no passi, Jimmy —va prometre el comandant Norton—. L’Espiadimonis és un tabú per a tothom, àdhuc per a mi.





26

La veu de Rama


La magnitud real de la seva aventura no va impressionar gens Jimmy Pak, fins que va aconseguir la costa del Mar Cilíndric. Fins llavors, sempre havia volat sobre terreny conegut; posat que no hi hagués una fallada catastròfica en l’estructura, sempre podia aterrar i retornar caminant a la base en poques hores.

Però ja no tenia aquesta opció. Si queia al mar, probablement s’ofegaria en aquelles aigües emmetzinades, d’una faisó ben desagradable, per cert. I encara que fes un aterratge normal en el continent del Sud, potser seria impossible el seu rescat abans que l’Endeavour hagués de sortir de l’òrbita solar de Rama.

També estava ben convençut que els desastres previsibles eren els que tenien menys probabilitats de passar. Aquella regió totalment desconeguda sobre la qual havia de volar li podia proporcionar sorpreses inesperades. En la suposició que hi haguessin éssers voladors, com reaccionarien en veure aquell intrús de l’aire? Li empiparia molt de veure’s embolicat en una baralla aèria amb quelcom més gran que un colom. Unes quantes picades ben fetes podrien destruir l’aerodinamisme de l’Espiadimonis.

Però si no hi havia riscs, tampoc ni hi hauria proesa ni sensació d’aventura. Milions d’homes s’haurien posat gustosament al seu lloc, en aquests moments. Anava no tan sols on ningú no havia estat mai, sinó on ningú no podria mai tornar-hi. En tota la història, ell seria l’únic ésser humà que hagués visitat les regions australs de Rama. Tan aviat com sentís que la por li vingués al cos, recordaria això.

Ja s’anava acostumant de seure al mig de l’aire, envoltat pel món del seu entorn. Com que s’havia deixat caure dos quilòmetres sota de l’eix central, havia adquirit un sentit definitiu de «amunt» i «avall». El sòl estava només a sis quilòmetres sota d’ell, però l’arc del cel n’estava a deu per damunt. La «ciutat» de Londres penjava allà dalt, prop del zenit; Nova York, d’altra banda, estava en el seu camí, directament enfront d’ell.

—Espiadimonis —informà el Control de l’Eix—, està baixant una mica massa. Dos mil dos-cents metres des de l’eix central.

—Gràcies —va contestar—. Guanyaré altitud. Facin-me saber quan retorni als dos mil.

Això era una cosa que havia de vigilar. Hi havia una tendència natural a perdre altura i no tenia instruments que li diguessin exactament on era. Si s’allunyava massa de la gravetat zero de l’eix, potser ja no hi podria tornar. Afortunadament, hi havia un ampli marge per a l’error i sempre hi havia algú a l’eix del Nord vigilant el seu vol mitjançant un telescopi.

Es trobava ara ben enfora sobre el mar, pedalejant a un ritme de vint quilòmetres per hora. Dintre de cinc minuts estaria sobre Nova York. Ja veia l’illa, com un vaixell navegant per sempre entorn del Mar Cilíndric.

Quan va arribar a Nova York, va descriure una circumferència per sobre l’illa, parant vàries vegades per a poder trametre bones imatges, sense vibracions, amb la seva petita cambra de televisió. El panorama dels edificis, torres, plantes industrials, estacions d’energia (o el que fossin), era fascinant, però essencialment sense sentit. Per més temps que esmercés en contemplar aquella complexitat, no era fàcil que en tragués l’entrellat. La cambra de televisió enregistraria més detalls dels que ell ja mai seria capaç d’assimilar. I un dia, potser anys més tard, algun estudiant trobaria en aquests detalls la clau dels secrets de Rama.

Després de deixar Nova York enrera, va creuar l’altra meitat del mar només en quinze minuts. Encara que no en tenia consciència, havia volat a gran velocitat sobre l’aigua, però tan aviat com va ésser a la costa sud, es relaxà sense adonar-se’n i la seva velocitat va minvar uns quants quilòmetres per hora. Podia estar sobre un territori desconegut, certament, però almenys tenia sota d’ell una superfície ferma.

Tan aviat com va creuar el gran penya-segat que formava el límit austral del mar, va prendre amb la cambra de televisió una vista panoràmica d’aquell món en un cercle complet.

—Formidable! —van comentar al Control—. Això serà la felicitat dels cartògrafs. Com se sent, Jimmy?

—Estic bé. Només una mica cansat, però no pas més del que ja esperava. Sóc molt lluny del Pol?

—Punt sis, quinze quilòmetres.

—Quan en sigui a deu, diguin-m’ho, que llavors descansaré. I assegurin-se que no torno a perdre altura. Començaré a pujar quan en faltin cinc.

Vint minuts més tard, aquell món es tancava per sobre d’ell. Havia arribat al final de la secció cilíndrica i començava a penetrar la cúpula sud.

Ho havia estudiat hores i hores mitjançant els telescopis de l’altre extrem de Rama i s’havia après de memòria aquella geografia. Tot i això, no estava prou preparat per assumir l’espectacle del seu entorn.

En gairebé tots els sentits, els extrems septentrional i austral de Rama eren completament diferents. Aquí no hi havia tríades d’escales, ni sèries de plataformes estretes i concèntriques, ni corba majestuosa de l’eix a la planura. Però, en canvi, hi havia una immensa tija central de més de cinc quilòmetres de llargada que seguia la línia de l’eix interior. Sis tiges més curtes, com la meitat de la central, estaven distribuïdes regularment al seu entorn. Aquell conjunt semblava un grup d’estalactites, estranyament simètriques, penjant del sostre d’una cova. 0, si invertíem el punt de vista, les agulles d’algun temple de Cambotja emplaçat al fons d’un cràter.

Enllaçant aquelles gràcils i fusiformes torres i descendint d’elles en una corba que anava a parar a la planura cilíndrica, hi havia uns contraforts que semblaven prou sòlids com per a suportar el pes d’un món. I aquesta, potser, era la seva funció en el cas que fossin els elements d’alguna exòtica unitat de propulsió, tal com s’havia suggerit.

El tinent Pak es va acostar a la tija central amb precaució, va parar de pedalejar mentre n’era encara a cent metres i va deixar que TEspiadimonis seguís el seu propi impuls. Va comprovar el nivell de radiació i només va detectar el nivell molt baix de Rama. Podia haver-hi forces que no pogués detectar cap instrument humà, però això era un altre risc inevitable.

—Què és el que pot veure? —van preguntar ansiosos els de Control.

—Solament la Gran Banya. És absolutament llisa, sense cap senyal, i la punta és tan aguda, que podria servir d’agulla de cosir. Estic quasi acoquinat d’acostar-m’hi.

Bromejava només a mitges. Semblava increïble que un objecte tan massís l’haguessin pogut acabar amb una punta tan geomètricament perfecta. Jimmy havia vist col·leccions d’insectes clavats amb agulles i no tenia gens de ganes que el seu Espiadimonis trobés una fi similar.

Va anar pedalejant lentament cap endavant fins que la tija va fer-se, als seus ulls, d’uns quants metres de diàmetre, i va tornar a parar. Obrint un petit recipient, va treure amb precaució una esfera quasi de la mida d’una pilota de beisbol i la va tirar cap a la tija. Mentre queia, s’anava estenent darrera d’ella, com un volantí de pesca, un fil quasi invisible.

La bomba adhesiva va xocar contra aquella superfície corba i no va fer cap rebot. Jimmy va estirar el fil lleugerament i tot seguit, més fort. Com un pescador que estira el volantí, va anar cobrant fil fins que l’Espiadimonis fou a tocar del pic que, ben apropiadament, s’havia batejat «Gran Banya». Va allargar el braç, i va prendre contacte amb aquella superfície.

—Suposo que això que he fet, ho podrien anomenar con una forma nova d’aterratge —va dir al Control de l’Eix—. Té un tacte tebi i com si fos vidre, quasi sense fricció. La bomba adhesiva ha funcionat com calia. Ara estic provant el micro… deixin-me veure si el coixinet de captació s’aguanta tan bé… estic endollant els cables… Els arriba quelcom audible?

Hi va haver un silenci prolongat des de l’eix; després, el Control va dir decebut:

—No se sent res, caram! Només els sons termals acostumats. Podria picar amb una peça de metall? Llavors sabrem si aquesta tija és buida.

—D’acord. Què més?

—Ens agradaria que volés al llarg de la Gran Banya, tot fent una completa exploració amb la càmera cada mig quilòmetre i estant atent a qualsevol cosa anormal. Després d’assegurar-se que no hi ha perill, pot acostar-se a una de les banyes petites. Però això, només si està segur de poder tornar sense problemes.

—Són a tres quilòmetres de l’eix. Allí la gravetat és lleugerament superior a la lunar i l’Espiadimonis fou dissenyat per a això. Només hauré de pedalejar una mica més.

—Jimmy, parla el capità. Se m’ha acudit una idea. A jutjar per les seves imatges, les tiges més petites són de l’estil de la gran. Prengui’n vistes, tan bé com pugui, amb les lents de «zoom». No vull que deixi la regió de baixa gravetat… tret que vegi res que sembli molt important. Llavors, ja en parlarem.

—Conforme, capità —va dir Jimmy, potser amb un to d’alleujament—. M’estaré prop de la Gran Banya. M’engego.

Li va semblar com si caigués en línia recta dins d’una vall estreta entre un grup de muntanyes increïblement altes i delicades. La Gran Banya s’alçava ara a un quilòmetre per damunt d’ell i les sis agulles de les petites banyes apuntaven al seu entorn. El complex de contraforts i arcs volats que rodejava les bases s’acostava ràpidament. Es preguntava si podria baixar sense perill en algun punt de la part baixa d’aquella arquitectura ciclòpia. Ja no podria fer-ho en la Gran Banya, perquè la gravetat en la seva base, cada vegada més ampla, era massa poderosa per a ésser contrarestada per la feble força de la bomba adhesiva.

Mentre s’anava acostant al Pol Sud, es va sentir, cada vegada més, com un pardal volant sota les voltes d’una immensa catedral, malgrat que cap catedral construïda per l’home no havia tingut ni una dècima part de les dimensions d’aquell lloc. Es preguntava si no seria realment un santuari religiós o quelcom similar, però aviat va rebutjar-ne la idea. Enlloc de Rama no hi havia cap indici d’expressió artística; tot era purament funcional. Potser els ramans pensaven que ja coneixien els secrets fonamentals de l’univers i no s’havien deixat atrapar per les aspiracions i els anhels que turmentaven la humanitat.

Aquell era un pensament esborronant, absolutament estrany a la filosofia poc profunda de Jimmy; va sentir una sobtada i urgent necessitat de restablir el contacte humà i de seguida va informar sobre la seva situació als seus amics distants.

—Comuniqui un altre cop, Espiadimonis —van dir des de Control—. No ho hem entès: la seva transmissió és defectuosa.

—Repeteixo: estic a prop de la base de la Petita Banya número sis i estic emprant la bomba adhesiva per a moure’m.

—Entès només parcialment. Vostè em pot sentir?

—Sí, perfectament. Repeteixo: perfectament.

—Comenci a comptar, si us plau.

—Un, dos, tres, quatre…

—Només ens arriba parcialment. Doni’ns ràdio-far durant quinze segons i després torni a parlar.

—Ja està.

Jimmy va connectar el ràdio-far de baixa potència que el localitzaria en qualsevol lloc de l’interior de Rama, i va comptar els segons. Quan va tornar a parlar, va preguntar amb to de queixa:

—Què passa? Em poden sentir, ara?

Presumiblement, a l’eix no podien, perquè tot seguit des de Control li van demanar quinze segons de televisió. Només es va rebre el missatge quan Jimmy va haver repetit dues vegades la pregunta.

—Sort que ens pot sentir bé, Jimmy. Però al seu entorn deu passar alguna cosa un xic… estranya. Escolti bé.

A la ràdio, Jimmy va sentir el xiulet familiar del seu ràdio-far que retornava a ell. Durant un moment, va ser perfectament normal; després s’hi va interferir una estranya distorsió. El xiulet d’un quilocicle va esdevenir modulat per una vibració profunda, tan baixa que gairebé quedava fora de les possibilitats d’una oïda. Era una mena de so com les notes més baixes d’un contrafagot en el qual es podia percebre cada vibració individual. I la modulació era, en si mateixa, modulada; pujava i baixava, pujava i baixava en un lapse de cinc segons més o menys.

Ni per un moment se li va ocórrer a Jimmy que el seu ràdio-transmissor anés malament. Allò venia de l’exterior; què era i què significava, no podia imaginar-ho.

Al Control de l’Eix tampoc no ho sabien. Però, almenys, tenien una teoria.

—Pensem que vostè deu trobar-se en una mena de camp molt intens, probablement magnètic, amb una freqüència d’uns deu cicles. Pot ser tan fort, que li pot resultar perillós. Li suggerim que en surti de seguida; potser només és local. Connecti altra vegada el ràdio-far i li retornarem el so. Així podrem avisar-lo quan hagi sortit de la interferència.

Jimmy va estirar el fil amb rapidesa per a desprendre la bomba adhesiva i va oblidar el seu intent de baixar. Va fer girar l’Espiadimonis en un cercle ampli, atent, simultàniament, al so que oscil·lava en els seus auriculars. Després d’haver volat uns quants metres, es va poder adonar que aquella intensitat disminuïa ràpidament. Com ja havien suposat a Control, el camp magnètic estava molt localitzat.

Es va parar un instant en el darrer punt des d’on encara podia sentir com un feble glatir en un racó amagat del seu cervell. Igualment, un salvatge primitiu podria haver escoltat amb esbalaïda ignorància el zumzeig d’un transformador d’energia gegantí. I, fins i tot, el salvatge hagués pogut intuir que el so que li arribava a l’oïda no era més que una petita fuita d’energies colossals, perfectament controlades, però que esperaven el seu moment…

Qualsevol que fos el significat d’aquell so, Jimmy s’alegrà d’haver-se’n allunyat. Aquest no era precisament el lloc, entre aquella aclaparadora arquitectura del Pol Sud, en què un home solitari pogués escoltar la veu de Rama.





27

Vent elèctric


Mentre Jimmy retornava a la base, l’extrem septentrional li semblava increïblement llunyà. Fins i tot, les tres escales gegants eren poc visibles, com el feble dibuix d’una Y a la cúpula que tancava aquell món. Lar banda del Mar Cilíndric era una àmplia i amenaçadora barrera que esperava engolir-se’l, si, com Ícar, li fallaven les ales.

Però havia fet tot el seu camí sense problemes i encara que se sentia lleugerament cansat, ara trobava que no tenia motius de preocupació. Els aliments i l’aigua, ni tan sols els havia tocat, i l’excitació no l’havia deixat descansar. En aquest viatge de retorn, es relaxaria i es prendria les coses amb més calma. També estava animat pel pensament que el viatge de tornada podria ésser, potser, vint quilòmetres més curt que el d’anada, perquè quan hagués traspassat el mar, podria fer un aterratge d’emergència a qualsevol lloc del continent del Nord. Això li faria la guitza, per descomptat, ja que l’obligaria a caminar un bon trajecte i, encara pitjor, a abandonar l’Espiadimonis, però, de totes maneres, li donava un marge de seguretat confortable.

Ara estava guanyant altura, tot pujant cap a la tija central. L’agulla afusada de la Gran Banya s’estenia encara un quilòmetre per damunt del seu cap i, de vegades, sentia com si fos l’eix entorn del qual giravoltava tot aquell món.

Havia arribat gairebé a la punta de la Gran Banya, quan va tenir una curiosa sensació. El dominava un mal pressentiment que el neguitejava físicament i psicològica. Va recordar que una vegada havia sentit una frase: «Algú està caminant sobre la teva tomba», i això no el va pas tranquil·litzar, precisament.

De moment, va arronsar les espatlles i continuà pedalejant amb fermesa. No tenia pas intencions d’informar a Control sobre res tan imprecís, certament. Però quan aquella sensació va anar augmentant, li va venir la temptació de fer-ho. No podia ésser que fos res purament psicològic; i si ho era, llavors la seva ment tenia més poder del que s’imaginava. Perquè, literalment, sentia que se li estava posant la pell de gallina.

Ara, ja seriosament alarmat, es va parar a l’aire i va començar a considerar la situació. El que la feia més peculiar era el fet que aquella sensació depressiva no era nova del tot; l’havia tinguda abans, però no recordava on.

Va mirar els voltants. No havia canviat res. L’extrem punxegut de la Gran Banya s’aixecava uns centenars de metres enlaire, amb l’altre costat de Rama omplint el cel més enllà. Vuit quilòmetres més avall, s’estenia la complicada estructura del continent del Sud, ple de meravelles que cap ésser humà no podria veure mai. En tot aquell panorama tan estrany, però ara ja familiar, no trobava pas res que justifiqués el seu neguit.

Hi havia quelcom que li feia pessigolles al dors de la mà. Per un moment, va pensar que era un insecte i el va voler esquivar espolsant la mà, sense mirar-la. Però quan inicià el moviment, se’n va adonar que no devia estar bé i es va sentir més aviat com un ximple. Ningú no havia vist, encara, ni un sol insecte, a Rama!…

Va alçar la mà i se la va mirar tot desconcertat, perquè seguia tenint pessigolles. Llavors va veure’n la causa. Tots els pèls de la mà i del braç se li eriçaven. I també els cabells, com va poder comprovar en posar-se les mans al cap.

Aquest era el problema. Es trobava en un camp elèctric extremadament poderós. I aquella sensació de pesadesa, de depressió, era la mateixa que havia experimentat a la Terra moments abans d’una tempesta elèctrica.

En comprendre sobtadament la seva situació, Jimmy va arribar gairebé a sentir pànic. En la seva vida, mai no havia passat un veritable perill. Com tots els astronautes, va conèixer moments de frustració per culpa d’un equipament deficient i d’altres moments en què per errors o per inexperiència, va creure equivocadament que es trobava en una situació perillosa. Però cap d’aquests episodis no va durar més d’uns minuts i, generalment, gairebé de seguida se’n va poder rifar.

Aquesta vegada, però, no hi havia pas cap escapatòria ràpida. Se sentia despullat i sol en un cel que s’havia tornat hostil de cop, rodejat de forces titàniques que podien, en qualsevol moment, descarregar les seves fúries. L’Espiadimonis, que ja era prou fràgil, semblava ara més insubstancial que la més fina teranyina. El primer espetec de la tempesta que s’estava preparant l’esmicolaria.

—Control de l’Eix —va dir urgentment—. Al meu entorn s’està formant una càrrega estàtica. Crec que d’un moment a l’altre es desencadenarà una tempesta elèctrica.

Tot just quan havia acabat de parlar, es veié darrera d’ell una claror llampeguejant. Anava comptant, i quan arribà a deu, es va sentir un soroll sord i prolongat. Tres quilòmetres, va calcular Jimmy, tot pensant que devia ésser als voltants de les Petites Banyes. Va mirar en aquella direcció i va veure que cada una de les sis agulles flamejava en descàrregues fulgurants de centenars de metres. Les descàrregues ballaven en les puntes que, d’aquesta manera semblaven parallamps gegantins.

Allò que passava allà darrera podria tenir lloc, també, però en una escala molt més gran, a l’extrem afusat de la Gran Banya. El millor que podia fer era fugir tan aviat com pogués d’aquella perillosa estructura i cercar un aire menys pertorbat.

Va començar a pedalejar novament, accelerant tant com podia, sense perjudicar l’Espiadimonis. Simultàniament, començà a perdre altura; malgrat que això suposava l’entrada a la regió de més alta gravetat, estava preparat per a afrontar aquest risc. Vuit quilòmetres de distància a terra eren massa per a la seva tranquil·litat mental.

L’ominosa tija negra de la Gran Banya, encara estava lliure de descàrregues visibles, però ell no dubtava que allà dalt s’estaven formant terribles potencials. De tant en tant, un tro retrunyia al seu darrera i aquell estrèpit continuava rodant i rodant per la circumferència d’aquell món. De sobte, se li va acudir que aquella tempesta era molt estranya en un cel perfectament clar; després va comprendre que no es tractava d’un fenomen meteorològic. De fet, podia ser només una petita fuita d’energia provinent d’una font oculta en les profunditats del bol Sud de Rama. Però, per què ara? I, encara més important, què passaria després?

Ja havia deixat enrera la punta afusada de la Gran Banya, i esperava trobar-se aviat fora de l’abast de qualsevol descàrrega elèctrica.

Però ara tenia un altre problema: l’aire esdevenia turbulent i el control de l’Espiadimonis se li feia difícil. Havia sorgit un vent, no se sabia d’on, i si les condicions actuals empitjoraven, el fràgil esquelet de la bicicleta aèria en patiria les conseqüències.

Va continuar pedalejant ben preocupat i procurant contrarestar les ratxes de vent amb variacions de velocitat i de moviments del seu cos. Com que l’Espiadimonis era com una prolongació d’ell mateix, se’n va sortir bastant bé; però no li agradaven gens els cruixits de protesta que feia la part més sòlida de la bicicleta, ni com es torçaven les ales a cada envestida del vent.

I encara hi havia un altre motiu de preocupació: un so feble que anava augmentant de volum a cada minut i que semblava provinent de la Gran Banya. El seu so era com el d’una fuita de gas d’una vàlvula sotmesa a una gran pressió i Jimmy es preguntava si tenia alguna relació amb la turbulència contra la qual estava lluitant. Qualsevol cosa que en fos la causa, era un motiu més d’inquietud.

De tant en tant, informava a Control sobre aquests fenòmens, breument i desalenada. Ningú no podia donar-li cap consell ni tampoc suggerir-li què podia passar; però estava més tranquil si sentia les veus dels seus amics, malgrat que comencés a témer que no els tornaria a veure.

La turbulència encara augmentava. Gairebé li feia l’efecte de ser a la sortida d’un propulsor. Això ja ho havia viscut una vegada quan, per batre un rècord, ho va fer mentre volava en un planador, a la Terra. Però què podria originar a Rama aquestes ratxades de vent? Aquesta era la qüestió.

Tan bon punt es va haver preguntat això, va saber-ne la resposta.

El so que sentia era el vent elèctric que agombolava la formidable ionització establerta allà al voltant de la Gran Banya. L’aire carregat s’escampava al llarg de l’eix central de Rama i encara més aire fluïa a la regió posterior de pressió baixa.

Va mirar, cap enrera, aquella gegantina agulla, ara doblement amenaçadora, tot intentant de veure els límits d’aquell colossal migjorn que bufava des d’allà.

Potser, pensava, la millor tàctica seria la de volar guiant-se per l’oïda i allunyant-se tant com pogués d·’aquella ominosa i xiuladora bufada.

Rama li va estalviar la necessitat de decidir-ho. Un llençol de flames es va encendre darrera d’ell, omplint el cel. Encara va tenir temps de veure’l com es dividia en sis faixes de foc, esteses des de la punta de la Gran Banya fins cadascuna de les Banyes Petites. Llavors va rebre una gran batzegada.





28

Ícar


Jimmy Pak gairebé no va tenir temps de transmetre per ràdio: «L’ala s’està doblegant! Cauré i quedaré esclafat! M’escarxaré!», quan l’Espiadimonis començà a plegar-se graciosament pels seus costats. L’ala esquerra es va trencar pel mig i la secció exterior va caure avall suaument, com una fulla d’arbre. L’ala dreta ho va fer força pitjor. Es va cargolar per la seva línia d’unió i es va plegar enrera en un angle tan agut, que el seu extrem es va enganxar a la cua de l’aparell. A Jimmy li feia l’efecte d’estar assegut en un estel de joguina que s’hagués trencat i que caigués lentament del cel.

No restava però, del tot impotent; l’hèlix encara funcionava i mentre li quedés energia, seguiria tenint algun control. Li quedaven, potser, cinc minuts per a esmerçar-la.

Hi havia alguna esperança d’aconseguir el mar? No. Era massa lluny. Després s’adonà que estava pensant en termes terrestres. Malgrat que era un excel·lent nedador, passarien hores abans no poguessin rescatar-lo i, en aquest lapse, les aigües emmetzinades, indubtablement, l’haurien matat. La seva única esperança era arribar a terra ferma. En el problema del penya-segat del Sud, ja hi pensaria després… si és que hi havia un «després».

Anava caient molt lentament, dins d’aquella zona d’un dècim de gravetat, però aviat començaria a accelerar, a mesura que s’anés allunyant de l’eix. Tot i això, el frec de l’aire contribuiria a alleujar la situació evitant que fes un descens massa ràpid. L’Espiadimonis, encara que no tingués energia, li serviria com de paracaigudes. Els pocs quilos d’impulsió que encara podia donar, podrien fer la diferència entre la vida i la mort: era la seva única esperança.

El Control de l’Eix ja no deia res; els seus amics podien veure exactament què li estava passant, i sabien que cap paraula d’ells no podria servir-li d’ajuda.

Jimmy estava fent ara el vol més destre de la seva vida. Llàstima, va pensar amb un humor amarg, que el seu públic fos tan poc nombrós i no pogués apreciar els més meritoris detalls de la seva actuació.

Baixava en una ampla espiral i, sempre que el grau d’inclinació continués essent pla, les seves possibilitats de supervivència eren bones. El seu pedalejar contribuïa a mantenir l’Espiadimonis en l’aire, però no gosava donar-li la màxima potència perquè, llavors, potser les ales trencades es desprendrien del tot. I cada vegada que li venien de cara les terres meridionals, podia apreciar la fantàstica exhibició d’aquell castell de focs que en honor seu havia preparat Rama.

El ventall de llampecs encara anava des de la punta de la Gran Banya fins als pics petits de més avall, però ara, tot el conjunt estava fent voltes. La corona de foc de sis puntes punxegudes girava en sentit contrari a la rotació de Rama, realitzant una revolució cada pocs segons. A Jimmy li feia l’efecte que estava contemplant un motor elèctric colossal en ple funcionament i potser no era pas gaire lluny de la veritat.

Era a mig camí del seu descens a la planura, girant en una allargassada espiral, quan aquell castell de focs es va acabar de cop, sense cap traca final. Va sentir que la tensió del cel ja no hi era i va notar, sense mirar-s’ho, que no tenia eriçats ni els pèls ni els cabells. Ja no hi havia res que el distragués o que li posés obstacles en els darrers minuts de lluita per a conservar la vida.

Ara que podia estar segur de la regió sobre la qual havia d’aterrar, va començar a estudiar-la atentament. Una bona part era com un tauler d’escacs d’uns entorns d’estructura contradictòria, com si un jardiner tocat del bolet hagués tingut mà lliure per executar tots el extrems de la seva imaginació. Els quadres del tauler tenien quasi un quilòmetre de costat, i encara que la majoria eren plans, no es podia assegurar que fossin sòlids, ja que la seva textura i el seu color variaven considerablement de l’un a l’altre. Va decidir que esperaria fins a l’últim minut abans de prendre un determini; posat que tingués aquesta oportunitat.

Quan solament li mancaven uns centenars de metres per tocar terra, va fer una darrera comunicació a Control:

—Encara tinc algun control sobre la nau. Baixaré en mig minut. Llavors tornaré a comunicar.

Era ben bé un pronòstic optimista i tothom ho sabia. Però no va voler acomiadar-se. Desitjava que els seus camarades sabessin que havia caigut lluitant i sense por.

Realment, de por en tenia ben poca, i això el sorprenia, ja que mai no s’havia considerat un home particularment valerós. Era com si estigués observant els esforços d’un estrany, com si el que passava no li afectés. Tan aviat començava a estudiar un problema interessant d’aerodinàmica, com canviava de paràmetres per preveure què s’esdevindria. Gairebé l’única emoció que sentia era una sensació de disgust per les oportunitats perdudes, la més important de les quals era, sens dubte, les pròximes Olimpíades de la Lluna. Un futur, almenys, estava ja decidit: l’Espiadimonis mai més no tindria oportunitat de demostrar les seves possibilitats a la Lluna.

Cent metres només. La velocitat semblava acceptable, però, i la seguretat de la caiguda? Aquí va tenir una mica de sort: el terreny era completament pla. Posaria totes les seves forces en l’esprint final. Som-hi! Ja està!

L’ala dreta, havent complert el seu deure, es va desprendre finalment de soca-rel. L’Espiadimonis començà a giravoltar i Jimmy va intentar de corregir-lo abalançant-se, amb tot el seu pes, contra el sentit en què girava. Veia davant seu l’arc corbat d’aquell panorama, a setze quilòmetres lluny, quan va xocar.

Li va semblar injust, i absurd alhora, que el cel hagués estat tan dur amb ell.





29

Primer contacte


Quan Jimmy Pak va recobrar els sentits, la primera cosa de la qual s’adonà va ser el seu terrible mal de cap. Gairebé li donava la benvinguda; almenys això provava que era viu.

Va intentar de moure’s, però una àmplia gamma de dolors, cruixits i punxades li van cridar l’atenció. Però, fins on ell podia diagnosticar-ho, no semblava que patís cap fractura.

Després, es va arriscar a obrir els ulls, però els va tancar de seguida en trobar-se mirant directament aquella banda lluminosa que hi havia estesa al cel. No era gens recomanable per a guarir-li el mal de cap.

Encara estava estès a terra, recobrant les seves forces i esperant una estona per obrir novament els ulls, quan va sentir molt a prop d’ell un soroll sobtat com si algú estigués rosegant. Va girar el cap lentament en aquella direcció, decidí obrir els ulls un moment… i gairebé va perdre novament els sentits.

A uns cinc metres enllà hi havia un ésser com un cranc monstruós que semblava que es cruspís les restes del pobre Espiadimonis. Quan Jimmy es va refer d’aquell ensurt, va rodolar lentament i silenciosa, allunyant-se i tement a cada instant que l’agafés amb les seves pinces quan descobrís que tenia a l’abast un menjar més apetitós. Però semblava que ni se n’hagués adonat i, quan va ser a deu metres de separació, Jimmy es va incorporar a poc a poc i amb precaució, fins que va quedar assegut a terra.

Des d’aquella distància més llarga, aquella «cosa» no semblava tan monstruosa. Tenia un cos baix, aplanat, d’uns dos metres de llargada per un d’amplada i s’aguantava per sis potes unides en dos grups de tres. Jimmy va veure que estava equivocat quan pensava que «allò» havia estat cruspint-se l’Espiadimonis, de fet, no l’hi veia cap senyal de boca. El que realment feia aquella criatura era una bona tasca de demolició, valent-se d’unes pinces com a tisores per a trinxar a trossets la bicicleta aèria. Després, una sèrie de manipuladors, que semblaven com mans diminutes, transferien els fragments a una pila que anava amuntegant sobre l’esquena.

Però, era un animal, «allò»? Encara que aquesta va ser la primera reacció de Jimmy, ara s’ho pensava millor. Tenia una seguretat en la seva actuació que suggeria clarament un grau ben alt d’intel·ligència. No se li acudia cap raó perquè una criatura d’instints naturals es posés a arreplegar aquells trossets de la seva bicicleta, llevat que estigués reunint materials per a un niu.

Sense treure la vista d’aquell cranc, el qual encara l’ignorava completament, Jimmy va fer un esforç i es va alçar dempeus. Uns quants passos vacil·lants van demostrar-li que encara podia caminar, malgrat que no estava segur de poder deixar enrera aquelles sis potes. Després, va connectar el ràdio-transmissor, sense dubtar que funcionaria. Un cop del qual ell n’havia sortit, no podia afectar la solidesa d’aquells elements electrònics.

—Control de l’Eix —digué suaument—. Em reben bé?

—Gràcies a Déu! Està bé, Jimmy?

—Només una mica estomacat. Però mirin això.

Va enfocar la cambra cap al cranc, tot just quan començava la demolició final de l’ala de l’Espiadimonis.

—Què redimonis és «això»? I, per què està mastegant la seva bicicleta?

—També m’agradaria de saber-ho. Ja s’ha acabat l’Espiadimonis. Me’n vaig avall, no fos cas que comencés a heure-se-les amb mi.

Jimmy va anar retrocedint lentament, sense deixar d’observar el cranc que ara es movia donant voltes i més voltes, en una espiral cada vegada més ampla. Semblava que cerqués fragments que se li haguessin escapat. Així, Jimmy pogué observar-lo des de tots costats veient-lo, per primera vegada, tal com era.

Ara, després de l’ensurt inicial, va poder apreciar que era una bèstia formosa. El nom de cranc que li havia donat automàticament era potser un xic enganyador. Si no hagués estat tan llarga, l’hauria pogut comparar amb un escarabat. La seva closca tenia una brillantor metàl·lica preciosa; de fet, gairebé estava disposat a jurar que era metall.

Era una idea interessant. Potser es tractava d’un robot i no d’un animal? Amb aquesta sensació, va mirar el cranc més atentament, analitzant tots els detalls de la seva anatomia. On hi hauria d’haver tingut la boca, tenia una col·lecció de manipuladors que li recordaven aquells ganivets plegables de vàries peces i diversos usos, delícia dels xicots excursionistes; hi havia pinces, llimes, alicates, punxons i fins i tot quelcom semblant a un trepant. Però això no era decisiu. A la Terra, el món dels insectes havia igualat totes aquestes eines i moltes més encara. La qüestió «animal o robot» era encara balancejant-se en el seu cervell.

El ulls, que podien haver decidit aquesta qüestió, encara la feien més ambigua. Estaven enfonsats tan profundament entre una mena de dues viseres protectores, que era impossible de dir si els seus cristal·lins eren de vidre o de gelatina. Eren inexpressius i d’un color blau, viu i misteriós. Malgrat que els havia dirigit cap a Jimmy vàries vegades, en cap moment no van demostrar ni el més mínim interès. En la seva, potser, predisposada opinió, això va decidir el nivell d’intel·ligència d’allò. Un ésser, robot o animal, capaç d’ignorar-ne un altre d’humà no podia pas ser molt brillant.

Ara, allò havia parat de donar voltes i va romandre immòbil uns segons, com si estigués escoltant algun missatge inaudible. Després va tornar a moure’s, amb un curiós ritme de balanceig, dirigint-se cap al mar. Anava, seguint una recta perfecta, a quatre o cinc quilòmetres per hora i ja havia fet un parell de centenars de metres quan Jimmy, encara mig enterbolit, s’adonà que li arrabassava els darrers i patètics vestigis del seu estimat Espiadimonis. Immediatament es va llançar a una persecució ardent i indignada.

La seva acció no era del tot il·lògica. El cranc se n’anava cap al mar i si era possible un rescat, només podia venir d’aquella direcció. A més a més, volia descobrir què faria aquell ésser amb el seu trofeu; això podria aclarir quelcom sobre les seves motivacions i la seva intel·ligència.

Com que estava tan macat i encarcarat, Jimmy va tardar uns minuts a poder seguir el moviment decidit i continu del cranc. Quan ho va aconseguir, es va mantenir a una prudent distància fins que es va sentir segur que no es ressentia de la seva presència. Va ser llavors quan va veure la seva cantimplora d’aigua i el paquet amb la ració d’emergència enmig de les restes de l’Espiadimonis i, de seguida, es va sentir molt famolenc i assedegat.

Allà, davant seu, a una marxa implacable de cinc quilòmetres per hora, tenia l’únic aliment i l’única beguda de tota aquella meitat de Rama. Havia d’apoderar-se’n, i qualsevol risc que hi hagués, s’havia d’enfrontar.

Amb molta precaució, es va apropar al cranc per darrera i, mentre l’anava seguint, estudiava el ritme complicat de les seves potes, fins que va poder preveure on les tindria en un moment determinat. Quan va estar preparat, va murmurar: «Perdoneu, mestre», i, com aquell qui pispa la bossa a una senyora, en menys d’un segon s’ho va fer seu. Jimmy no hagués somiat mai haver d’exercir les habilitats d’un carterista, però el seu èxit li va fer molta gràcia. Un moment després, se n’apartà sense que el cranc canviés la seva marxa implacable.

Es va quedar endarrerit una dotzena de metres, va remullar la boca amb un glop d’aigua i començà a queixalejar una pastilla de carn concentrada. Aquella petita victòria feia que se sentís millor; àdhuc pensava ja que podia arriscar-se a fer plans per al seu immediat i difícil futur.

Mentre hi hagués vida, hi hauria esperança. Tot i això, no se li acudia com el podrien rescatar. Encara que creuessin el mar, com podria aconseguir-los a mig quilòmetre sota d’ell?

—Trobarem el camí de baixada, de la manera que sigui —va prometre Control—. Aquest penya-segat no pot rodejar el món sense que hi hagi algun portell en algun lloc.

Li va venir la temptació de replicar: «Per què no?», però s’ho va pensar millor.

Una de les coses més estranyes, quan es caminava dins de Rama, era que sempre es podia veure el lloc on s’anava. La corba de Rama no amagava sinó que revelava. Des de ja feia una estona, Jimmy se n’havia adonat de l’objectiu del cranc; allà dalt, en aquell terreny que semblava que s’aixequés davant d’ell, hi havia una mena de gorg de mig quilòmetre d’amplada. Era un dels tres que hi havia en el continent del Sud; des de l’Eix del Nord no havia estat possible de veure la seva profunditat. Tots tres van ésser anomenats com els cràters lunars més destacats, i ara ell s’estava acostant al Copèrnic. Aquest nom no era massa apropiat, ja que al seu voltant no hi havia tossals ni tampoc pics centrals. Aquest Copèrnic era merament un pou profund amb costats perfectament verticals.

En aproximar-se suficientment com per donar una ullada al seu interior, Jimmy va poder veure una llacuna d’aigua d’un color verd plumbós, sinistre, com a mig quilòmetre més avall. Això la situava a nivell del mar i es va preguntar si no hi tindria connexió.

Entortolligada a l’interior del pou hi havia una rampa en espiral encastada a la paret d’una manera que semblava com les estries d’un canó d’escopeta immens. Semblava que hi hagués un considerable nombre de voltes; però quan Jimmy va anar seguint el seu dibuix algunes revolucions, cada vegada més desconcertat, s’adonà, finalment, que no hi havia una rampa, sinó que n’hi havia tres, totalment independents i distribuïdes a 120 graus cada una. En qualsevol lloc que no fos Rama, aquesta concepció hauria estat un impressionant tour de force arquitectònic.

Totes tres rampes baixaven directament cap a la llacuna i desapareixien sota de la seva opaca superfície. Molt a prop de la línia de l’aigua, Jimmy va poder veure un grup de túnels o coses negres; semblaven bastant sinistres i es preguntava si estarien habitats. Potser els ramans eren amfibis.

Quan el cranc s’acostà al caire del pou, Jimmy va suposar que anava a baixar per una de les rampes per portar, potser, les restes de l’Espiadimonis a algun ésser que sabés valorar-les. En lloc d’això, aquella criatura va caminar directament fins al caire, va abocar sense vacil·lació quasi la meitat del seu cos sobre l’abisme (uns centímetres més li haurien estat fatals), i féu una ràpida contracció. Els fragments de l’Espiadimonis van caure escampats en aquella profunditat, i en veure’ls desaparèixer els ulls de Jimmy es van omplir de llàgrimes.

Després d’haver-se desprès d’aquelles desferres, el cranc va fer mitja volta i començà a caminar cap a Jimmy, el qual estava dempeus només deu metres enllà. «Em tractarà igualment?», es preguntava. Esperava que la cambra no estigués massa insegura a les seves mans mentre que enfocava el monstre que s’anava acostant ràpidament.

—Què m’aconsellen? —va dir angoixat, sense massa esperança d’una resposta profitosa. Era poc consolador de comprendre que ara feia història, i la seva ment comparava aquell moment amb d’altres actuacions previstes en situacions similars. Fins llavors, tot era pura teoria. Ell seria el primer home que les provaria en la pràctica.

—No corri fins que no estigui segur que és hostil —li van contestar des de Control.

«Córrer? Cap a on?», es preguntava Jimmy. Pensava que, en una cursa de cent metres, deixaria ben enrera aquella «cosa», però tenia una convicció malaltissa que «allò» el tombaria en una tirada llarga.

Lentament, Jimmy va aixecar els braços amb les mans obertes enlaire. Els homes havien estat discutint durant dos-cents anys sobre aquesta actitud. Ho interpretarien tots els éssers de qualsevol lloc de l’Univers com: «Veus? No porto armes»? A ningú, però, no se li havia acudit res de millor.

El cranc no va fer cap reacció ni tampoc va afluixar la seva marxa. Ignorà Jimmy completament, va passar per davant d’ell i es dirigí cap al Sud, caminant com sempre. Sentint-se com un babau, el representant en acció de l’Homo Sapiens va observar el seu Primer Contacte mentre s’allunyava a través de la planura de Rama, absolutament indiferent de la seva presència.

Rares vegades s’havia sentit tan humiliat com ara. Però el seu sentit de l’humor li féu oblidar aquelles cabòries. Al cap i a la fi, no era tan important el menyspreu d’un carretó d’escombraries. Hauria estat molt pitjor que l’hagués rebut com a un germà perdut des de feia molt de temps.

Va retrocedir cap al caire de Copèrnic i va mirar atentament les seves aigües opaques. Per primera vegada, s’adonà d’unes formes imprecises, algunes d’elles ben grans, que es movien lentament sota de la superfície. En aquell moment, una d’elles es dirigí cap a la rampa en espiral més propera i quelcom semblant a un tanc de moltes potes va començar a fer la llarga pujada. Amb aquell pas, deduí Jimmy, trigaria quasi una hora per arribar a dalt; si es tractava d’una amenaça, ho era de moviments retardats.

Després prop d’aquelles coves negres a la línia de l’aigua va veure una fluctuació molt més ràpida. Hi havia alguna cosa que corria ràpidament al llarg de la rampa, però no podia percebre-ho amb nitidesa ni veure cap forma definida. Era com si estigués mirant un remolí de pols d’unes mides aproximades a les d’un home…

Va parpellejar tot sacsejant el cap i després, durant uns segons, va tancar els ulls. En obrir-los novament, aquella aparició ja no hi era.

Potser aquell impacte el va afectar més del que li semblava; aquesta era la primera vegada en la seva vida que patia d’al·lucinacions visuals. No ho diria pas a Control.

Tampoc no es molestaria d’explorar aquelles rampes, com havia pensat abans. Òbviament, seria una pèrdua d’energies inútil.

El fantasma giratori que havia imaginat de veure al fons d’aquell gorg no tenia res a veure amb la seva decisió. No res, absolutament, perquè Jimmy Pak no creia en els fantasmes.





30

La flor


Jimmy, amb tots aquells esforços, tenia set. Era plenament conscient del fet que en aquell món no hi havia aigua que fos bona per a beure-la un home. Amb la que tenia a la cantimplora, probablement sobreviuria una setmana, però, amb quina finalitat? Els millors cervells de la Terra aviat estarien concentrats en el seu problema i el comandant Norton, sens dubte, es veuria bombardejat amb suggerències. Però Jimmy no podia imaginar cap manera mitjançant la qual pogués baixar per la paret d’aquell penya-segat de mig quilòmetre. Encara que tingués una corda d’una llargada suficient, no hi havia cap lloc on pogués lligar-la, allà dalt.

No obstant això, seria ben capsigrany i molt poc persona si s’abandonés sense lluitar. Qualsevol ajuda li hauria de venir del mar i, mentre caminava cap allà, seguiria amb la seva feina, com si res no hagués passat. Ningú més no tindria aquella oportunitat per a observar i fotografiar la diversitat de regions per les quals havia de passar, i això li asseguraria una immortalitat pòstuma. Malgrat que hauria preferit uns altres honors, això era molt millor que un no res.

Es trobava només a tres quilòmetres del mar que havia creuat amb el pobre Espiadimonis, però semblava poc probable que pogués arribar-hi en línia recta; una part del terreny que tenia davant seu potser seria un obstacle massa gran. No era, però, un problema, ja que hi havia altres camins a seguir. Jimmy els podia veure tots estesos en aquell gran mapa corbat que tenia per ambdós costats i que acabava per damunt del seu cap.

Tenia molt de temps, encara. Començaria amb el paisatge més interessant, malgrat que s’apartés de la ruta directa. Més o menys a un quilòmetre enllà, a la dreta, hi havia un quadrat de terreny que brillava com si fos cristall tallat o una gegantina escampada de joieria. Va ser, probablement; aquest pensament allò que va fer apressar el pas de Jimmy. Fins un home condemnat era lògic que mostrés interès en uns quants milers de metres quadrats de gemmes.

No es va sentir particularment decebut en comprovar que les suposades joies eren realment cristalls de quars, que, a milions, estaven encastats en un llit de sorra. El quadrat adjacent d’aquell tauler d’escacs era més interessant. Estava cobert de columnes de metall, buides, col·locades aparentment a l’atzar, però molt acostades l’una a l’altra i d’una alçària variable que anava des d’un fins a cinc metres. Aquell lloc era absolutament intransitable. Solament un tanc hi hauria pogut passar trencant tot aquell bosc de tubs.

Jimmy va anar caminant entremig dels cristalls i columnes fins que va arribar al primer encreuament de camins. El quadrat de la dreta era una enorme catifa o un tapís immens fet de filferro entreteixit. Va provar de desprendre’n un tros, però no va poder trencar-lo.

A l’esquerra hi havia un mosaic de rajoles hexagonals, tan ben col·locades, que no s’hi notaven les unions. Hauria semblat una superfície feta d’una sola peça si aquelles rajoles no haguessin tingut tots els colors i matisos de l’Arc de Sant Martí. Jimmy va passar uns minuts intentant de trobar dues rajoles adjacents del mateix color, per veure si podia escatir-ne els límits; però no en va trobar ni una.

Mentre amb la seva cambra prenia una vista panoràmica de l’encreuament de camins i el seu entorn, es va plànyer a Control:

—Què es pensen que pot ésser això? Em sento com atrapat en un colossal trenca-closques. O és que potser això és la Galeria d’Art de Rama?

—Estem tan perplexos com vostè, Jimmy. Però no hi ha hagut cap senyal sobre el sentit artístic dels ramans. Esperarem fins a tenir alguns exemples més, abans d’arribar a una conclusió.

Els dos exemples que va trobar en el següent encreuament de camins no el van ajudar pas gaire. L’un era un quadrat totalment llis, d’un color gris neutre, dur, però llenegós al tacte. L’altre era una esponja tova, perforada per bilions de minúsculs forats. El va provar amb el peu, i tota la superfície s’ondulà, com per a marejar-lo, a l’estil de les arenes movedisses d’un desert.

En el proper encreuament de camins, va descobrir una cosa sorprenent. Semblava un camp llaurat, però amb uns solcs uniformes d’un metre de fondària i un material que tenia la textura de l’acer d’una llima. Però Jimmy no va fer gaire cas d’aquella raresa, perquè el quadrat següent era el més excitant de tots els que havia vist. Finalment, hi havia alguna cosa que podia comprendre, i observar-ho era més que atractiu.

Tot el quadrat estava rodejat d’una estacada, tan convencional, que no l’hauria mirat dues vegades si l’hagués vista a la Terra. Hi havia pals, probablement de metall, a cinc metres l’un de l’altre, amb sis fileres de filferro ben tibants que els unien.

Darrera d’aquella estacada, n’hi havia una altra d’idèntica, i darrera de la segona, una tercera. Era un altre exemple típic de la redundància de Rama. Aquell qui quedés tancat dintre d’aquesta triple estacada, no tindria ni la més lleu possibilitat d’escapar-ne. No hi havia entrada, cap reixat que es pogués obrir per deixar pas a la bèstia o bèsties que presumiblement s’hi havien de tancar. En canvi, en el centre del quadrat hi havia un sol forat, com una versió reduïda de Copèrnic.

Encara que hagués estat en d’altres circumstàncies, Jimmy probablement tampoc no hagués vacil·lat. Ara però, no hi tenia res a perdre. Així, doncs, va saltar ràpidament les tres estacades, va anar cap al forat, i va mirar-hi.

A diferència de Copèrnic, aquest pou tenia només cinquanta metres de fondària. Hi havia tres túnels de sortida, al fons, i cada un d’ells semblava prou folgat com per fer-hi passar un elefant. I això era tot.

Després de mirar-s’ho molt bé, Jimmy decidí que l’únic que podia donar sentit a tot aquell muntatge seria que el pis del pou fos un ascensor. Però què podia ser el que hi pugés, no podria saber-ho mai. Només podia preveure que havia de ser alguna cosa molt gran i, probablement, perillosa.

Durant unes poques hores, va caminar més de deu quilòmetres seguint pel caire del mar, i els quadrats del tauler d’escacs van començar a confondre’s dintre del seu cervell. N’havia vistos alguns de completament tancats per reixats de filferro entreteixit, que semblaven gegantines gàbies d’ocells. D’altres semblaven grans tolls de líquid congelat en forma de remolins, però, en provar la seva consistència, va veure que eren ben sòlids. I n’hi havia un de tan negre, que gairebé li passà per alt; únicament el sentit del tacte va permetre que el pogués descobrir.

Ara, però, notava una subtil modulació en una cosa que podria entendre millor. Emplaçats l’un darrera l’altre, cap al Sud, hi havia una sèrie de camps. No hi havia cap altra paraula millor. Semblava que estigués passant davant d’una granja agrícola experimental. Cada quadrat el formava una extensió regular de terra perfectament anivellada. Era la primera vegada que havia vist una cosa semblant en el paisatge metàl·lic de Rama.

Aquells camps extensos eren verges, sense vida, com si esperessin unes collites que no havien estat mai sembrades. Jimmy es va preguntar a quin propòsit obeirien; semblava increïble que unes criatures tan avançades com els ramans es compliquessin amb alguna forma d’agricultura, quan, actualment, a la Terra el cultiu agrícola no era res més que un hobby popular i una font d’aliments exòtics i luxosos. Però gairebé hauria jurat que aquells camps eren granges en potència, immaculadament preparades. No havia vist mai una terra tan neta. Cada bancal era cobert amb una gran làmina de plàstic dur i transparent. Va provar de tallar-ne un tros per obtenir-ne una mostra, però el seu ganivet només va poder fer una lleugera rascada superficial.

Més enllà hi havia uns altres camps, en molts dels quals hi havia complicades construccions d’enreixats i filferros, presumiblement destinats a sostenir plantes enfiladisses. Tot semblava molt desolat i erm, com arbres sense fulles en plena fredor. Degué ésser llarg i terrible, realment, l’hivern que van conèixer; i aquestes poques setmanes de llum i calor podrien ésser només un breu interludi abans del seu retorn.

Jimmy no va saber mai quina fou la cosa que el va fer detenir i mirar més atentament cap al sud d’aquell enrenou metàl·lic. Inconscientment, la seva ment devia haver estat estudiant tots els detalls del seu voltant, i s’adonà que, en aquell fantàsticament estrany paisatge, hi havia una cosa encara més anòmala.

Quasi a un quart de quilòmetre enllà, enmig d’un enreixat de filferro, resplendia una singular taca de color; tan petita i insignificant, que gairebé es trobava als límits de la visibilitat. A la Terra, ningú no l’hauria mirada dues vegades. I, no obstant això, indubtablement, una de les raons que va fer que s’hi fixés, fou que li recordava la Terra.

No va informar Control de la seva troballa fins que no va estar segur de no haver-se equivocat i que la seva ansietat no l’havia al·lucinat. Només quan va ser-hi a pocs metres, va poder tenir l’absoluta certesa que la vida, tal com ell la coneixia, s’havia introduït en l’estèril i asèptic món de Rama. Resplendint en un solitari esclat, a l’extrem de la part meridional d’aquell món, hi havia una flor.

Quan la va tenir més a l’abast, Jimmy va comprendre òbviament que alguna cosa no havia anat bé. Hi havia un forat en aquella làmina de plàstic que, probablement, protegia la capa de terra de la contaminació que poguessin produir altres formes de vida indesitjables. Travessant aquell esquinç, hi passava una tija verda, d’un gruix com el dit menovell d’un home, que s’obria camí pujant per l’enreixat. A un metre de terra, esclatava en una eflorescència de fulles blavoses, que més aviat semblaven plomes que no pas el fullatge de qualsevol planta coneguda per Jimmy. La tija acabava a l’alçada de la vista, en allò que primer va creure que era una sola flor. Ara veia, sense cap mena de sorpresa, que eren realment tres flors estretament ajuntades.

Els pètals eren uns tubs d’un color brillant, d’uns cinc centímetres; n’hi havia, almenys, cinquanta a cada flor, refulgint amb unes tonalitats metàl·liques blaves, violetes i verdes, que més aviat semblaven les ales d’una papallona que res pertanyent al regne vegetal. Jimmy no sabia pràcticament res de botànica, però s’estranyà de no veure ni rastre de cap estructura que semblés un estam o un pistil. Es preguntava si la semblança amb les flors terrestres podia ésser una pura coincidència; potser era quelcom més consemblant a un pòlip coral·lí. Fos com fos, semblava implicar l’existència de petits éssers transportats per l’aire que servien com a agents fertilitzants o com a aliment.

Realment, no importava gens. Qualsevol que fos la definició científica, per a Jimmy allò era una flor. L’estrany miracle, l’accident tan poc ramà de la seva existència allà, li recordava tot el que mai més no tornaria a veure; estava determinat a posseir-la.

Això no seria tan fàcil. Era a més de deu metres enllà, separada d’ell per un engraellat, fet d’unes barretes primes, que tenia la forma d’un cub, repetit vàries vegades, amb menys de quaranta centímetres de costat. Jimmy no hauria muntat mai en una bicicleta aèria si no hagués estat prim, fort i flexible, de manera que es veia capaç de passar a través dels intersticis de l’engraellat. Sortir-ne, però, ja eren figues d’un altre paner. Certament, un cop a dins, li seria impossible de girar-se; per tant, hauria de retrocedir d’esquena.

A Control, estaven satisfets amb el seu descobriment. Els va descriure la flor i la va enfocar amb la càmera des de tots els angles possibles. No li van fer cap objecció quan els va dir que aniria a cercar-la. Ni tampoc esperava que l’hi fessin. La seva vida li pertanyia i podia fer-ne el que volgués.

Va despullar-se dels seus vestits, es va agafar a les barretes metàl·liques i començà a retòrcer el seu cos per a introduir-se per un dels intersticis d’aquell engraellat. Hi havia molt poc espai i se sentia com un presoner que prova d’escapar a través dels barrots de la seva cel·la. En haver aconseguit ficar-se del tot a dins, va provar de sortir-ne, només per comprovar si tindria algun problema. El retrocés li era més difícil, perquè havia d’emprar els braços estesos per empènyer el cos enrera en lloc d’estirar-lo cap endavant. No veia, però, cap raó per tenir por de quedar enxampat a dins.

Jimmy era un home d’acció, impulsiu; no era pas un introspectiu. Mentre avançava amb dificultat per aquell corredor de barretes tan estret, no va perdre temps pensant en la finalitat d’aquell acte quixotesc. Mai en la seva vida no li havien interessat les flors i, malgrat això, ara es jugava les seves darreres energies per a aconseguir-ne una.

Era ben cert que aquest exemplar era únic i d’enorme vàlua científica. Però, realment, volia la flor perquè era el seu darrer lligam amb el món de la vida i el planeta de la seva naixença.

No obstant, en tenir-la finalment a l’abast de la mà, va sentir un remordiment de consciència. Potser era l’única flor que existia en tot Rama. Era justificat que la robés?

Si necessitava una excusa, es consolaria pensant que els mateixos ramans no l’havien inclosa en el seus plans. Òbviament, era una raresa que havia sorgit uns segles massa tard… o massa aviat. Però realment no necessitava cap excusa i la seva vacil·lació va ser només momentània. Va estirar la mà, va agafar la tija, i va fer una forta estrebada.

La flor es va desprendre fàcilment. Va recollir també dues de les fulles abans de començar a retrocedir lentament a través de l’engraellat. Ara que només disposava d’una mà lliure, el retrocés era extremadament dificultós, àdhuc dolorós, i aviat va haver de parar i reprendre l’alè. Llavors va ser quan s’adonà que les fulles plomoses que quedaven a la tija es tancaven i que aquella tija, sense la flor, s’anava desprenent a poc a poc dels seus suports metàl·lics. Mentre ho contemplava, fascinat i trist ensems, va veure que tota la planta anava desapareixent enfonsant-se dins la terra, talment com una serp mortalment ferida que s’amagués a l’interior del seu cau.

«He assassinat una cosa que era bonica», va pensar Jimmy. Però també Rama l’havia matat a ell. Amb la flor, només recollia una part del que, a dreta llei, se li devia.





31

Velocitat terminal


El comandant Norton no havia perdut mai cap home, i ara, precisament, tampoc no el volia perdre. Àdhuc abans que Jimmy hagués sortit cap al Pol Sud, ja estava considerant les possibilitats de rescatar-lo en cas d’una eventualitat d’accident; el problema, però, havia esdevingut tan difícil, que no trobava la resposta adequada. Tot el que va aconseguir va ser l’eliminació de totes les solucions òbvies.

Com es podria grimpar per un penya-segat vertical de mig quilòmetre, malgrat que s’estigués en una gravetat reduïda? Amb un equipament i un entrenament idonis, seria bastant fàcil. Però a l’Endeavour no hi havia pistoles de clavar burins i a ningú no se li acudia cap altra manera pràctica de clavar-ne els centenars que es necessitaven per a fer l’escalada d’aquella duríssima i llisa superfície.

Norton va entrellucar breument altres solucions més exòtiques, algunes d’elles francament estrafolàries. Potser podria fer l’escalada un ximpanzé equipat amb ventoses. Però encara que aquest sistema fos pràctic, s’hauria de preparar l’equipament, provar-lo, i entrenar el ximpanzé. Quant de temps necessitaria? Altrament, era ben dubtós que un home tingués la força i la resistència necessàries per a portar-ho a terme.

Després, hi havia la tecnologia més avançada. Les unitats de propulsió eren temptadores, però la seva força no era suficient, ja que estaven destinades a actuar sota una gravetat zero. No podrien, possiblement, elevar el pes d’un home, mal que fos a la modesta gravetat de Rama.

Seria capaç una unitat de propulsió de control automàtic d’hissar només una corda de rescat? Va proposar-ho al sergent Myron, que ho va rebutjar totalment. L’enginyer hi trobava problemes d’estabilitat seriosos que potser es podrien resoldre, però això els prendria molt de temps, molt més del que podien esmerçar-hi.

I un globus aerostàtic? Això suposava una petita possibilitat, sempre que poguessin preparar un bon recobriment i una emissió de calor segura i potent. Era l’única oportunitat que Norton no va rebutjar en convertir-se aquell problema teòric en un afer de vida o mort per a un home, la situació del qual era la principal notícia de tots els mons habitats.

Mentre Jimmy anava fent camí seguint el caire del mar, la meitat dels inventors escampats per tot el sistema solar estaven intentant de salvar-lo. Al Quarter General de l’Armada, consideraven totes les suggerències, però només una de cada miler la transmetien a l’Endeavour. La del doctor Carlisle Perera va arribar per duplicat. Una pel canal de la Vigilància Espacial i una altra pel Planetcom, prioritat Rama. El científic va elaborar-la en uns cinc minuts de reflexió i en una mil·lèsima de segon de temps de computadora.

De primer, el comandant Norton va pensar que es tractava d’una broma de mal gust. Després, va mirar el nom de qui trametia el missatge i els càlculs adjunts, i de seguida va reaccionar.

Va allargar el missatge a Karl Mercer.

—Què en penses d’això? —li preguntà amb un to de falsa indiferència.

Karl el llegí amb una llambregada i exclamà:

—Maleït sigui! Doncs, té raó, sí senyor!

—N’estàs segur?

—El doctor Perera va estar encertat quant a la tempesta, oi? Nosaltres mateixos havíem d’haver-hi pensat. Això em fa sentir com si fos un ruc.

—I jo també m’hi sento. Ara, el pròxim problema serà: com li ho farem entendre a Jimmy?

—Jo no crec que ho hàgim de fer… fins ai darrer minut possible. Jo, almenys, si estigues al seu lloc, ho preferiria així. Digues-li només que ens posem en camí.

Malgrat que Jimmy podia veure tota l’amplada del Mar Cilíndric i coneixia la direcció de la qual venia el Resolution, no s’adonà d’aquell rai tan particular fins que ja havia passat Nova York. Semblava increïble que pogués portar sis persones i, a més a més, qualsevol equipament destinat a rescatar-lo.

Quan els va tenir més a prop, a un quilòmetre, va reconèixer el comandant Norton i va alçar el braç tot fent-li senyals amb la mà. Al cap de poca estona, el capità el va veure i li va correspondre.

—Jimmy, estic molt content de veure’l en bona forma —li digué per ràdio—. Li vaig prometre que no l’abandonaríem. Em creu, ara?

Jimmy va pensar que no el creia del tot. Fins aquell moment, s’havia anat preguntant si tot allò no estava fet dins d’uns plans consoladors per a aixecar-li la moral. Però el comandant no hauria creuat el mar només per a saludar-lo. Devia haver preparat alguna cosa.

—El creuré quan estigui aquí a baix amb vostès, capità —li va contestar—. Però ara digui’m. Com ho he de fer per baixar?

El rai Resolution s’acostava lentament, ara era a un centenar de metres de la base del penya-segat. Fins on Jimmy podia veure, no portava cap equipament especial, encara que no estava segur del que esperava que portés.

—Em sap greu de no haver-li dit res fins ara, Jimmy. Però no volíem donar-li més maldecaps.

Aquelles paraules del capità sonaven de malastrugança. Què dimonis volien significar?

El Resolution es va parar a cinquanta metres de la base… i a cinc-cents davall d’ell. Jimmy tenia el comandant a vista d’ocell, mentre li parlava pel micròfon.

—Ara ho sabrà, Jimmy. No correrà cap perill, però haurà de tenir els nervis d’acer. Sabem que els té sobradament. Haurà de saltar.

—Cinc-cents metres!

—Sí, però només a mig «g».

—No et fum! Ha fet a la Terra en alguna ocasió, capità, un salt de dos-cents cinquanta metres?

—Calli, home, calli, que li hauré d’anul·lar el pròxim permís. Vostè mateix havia d’haver-hi pensat. És només una qüestió de velocitat terminal. En aquesta atmosfera no es pot arribar a més de noranta quilòmetres per hora, caigui des de dos-cents metres o des de dos mil. Noranta potser és massa per trobar-s’hi bé, però ho podem reduir una mica. Ara li diré el que haurà de fer. Escolti-ho bé.

—Sí, capità —digué Jimmy—. És el millor que puc fer.

No va tornar a interrompre el comandant i no va fer cap comentari quan Norton va acabar. Sí, tenia sentit, i era tan absurdament senzill, que només un geni podia pensar-hi. I també, potser, algú que no esperés haver-ho de fer ell mateix.

Jimmy no havia fet mai capbussons des d’un trampolí de competició ni tampoc no s’havia tirat mai com a paracaigudista de caiguda lliure diferida. Això li hauria donat una preparació psicològica per als moments que anava a viure. Es podia dir a un home que no corria cap perill si caminava sobre un tauló de fusta per damunt d’un abisme, i no obstant això, malgrat que els càlculs estructurals fossin impecables, l’home es podia sentir incapaç de fer-ho. Ara comprenia Jimmy per què el comandant havia estat tan gasiu quant als detalls del salvament. No volia donar-li temps per a rumiar-hi ni per pensar en objeccions.

—No vull apressar-lo, Jimmy —va dir la veu persuasiva de Norton, des de mig quilòmetre més avall—, però crec que ho ha de fer com més aviat millor.

Jimmy va mirar el seu preciós record, l’única flor de Rama. La va embolicar curosament amb el seu mocador brut, hi va fer un nus, i ho va tirar avall pel caire del penya-segat.

Va anar voletejant lentament; va passar molt de temps mentre aquell petit farcell es feia més petit, i més petit, i més petit, fins que ja no pogué veure’l. Però llavors, el Resolution va avançar uns metres i així va comprendre que l’havia localitzat.

—Molt bonica! —exclamà el comandant amb entusiasme—. Estic segur que li posaran el seu nom. Bé, estem esperant…

Jimmy va treure’s la camisa, l’única roba que li cobria el tòrax a ell i als seus companys en aquell clima tropical, i la va estendre agafant-la per les mànigues. Va pensar que més d’una vegada, mentre feia aquella llarga caminada, havia estat a punt de desprendre-se’n i que ara potser contribuiria a salvar-li la vida.

Per darrera vegada, va mirar enrera, cap a aquell món còncau i estrafolari que només ell havia explorat; cap a aquelles llunyanes i ominoses punxes de la Gran Banya i les altres sis de més petites. Després, estirant els braços, agafant la camisa, va arrencar a córrer i va saltar tant com li fou possible, de peus cap a l’abisme.

Ara ja no hi havia cap mena de pressa; tenia vint segons sencers per a gaudir d’aquella experiència. Però no va malbaratar el temps, mentre el vent brunzia per tot el seu cos i el Resolution s’anava fent més gran en el seu camp visual. Mantenia la camisa ben tensa, agafada per les mànigues damunt del seu cap, i el vent la inflava com una vela.

Certament, com a paracaigudes no era gaire efectiva. Els pocs quilòmetres que es van reduir de la seva velocitat van ser útils, però no vitals. La seva utilitat principal era més important: el manteniment de la verticalitat del cos que li permetria enfonsar-se en el mar com una fletxa.

Encara li feia l’efecte que no era ell qui queia, sinó que era el mar el que anava pujant cap a ell. Un cop es va haver llançat cap a aquell atzar, no experimentava ja cap mena de temor; més aviat sentia una espècie d’indignació contra el comandant per haver-li amagat la veritat fins a l’últim moment. És que realment el capità pensava que ell hauria tingut por de saltar, si li haguessin donat més temps per a pensar-hi?

En el darrer moment, va deixar anar la camisa, omplí d’aire els seus pulmons, va tancar els ulls, i amb les mans es tapà fortament el nas i la boca. Tal com li havien dit, va posar el seu cos rígid com una barra, ajuntant cames i peus. Havia d’entrar a l’aigua pels peus, com una javelina olímpica.

—Serà exactament el mateix —li va prometre el comandant— que llançar-se des del trampolí més alt d’una piscina a la Terra. No li passarà res, si entra bé a l’aigua.

—I si no hi entro bé? —li havia preguntat.

—En aquest cas, haurà de retornar a dalt i provar-ho un altre cop.

Alguna cosa va pataquejar-li els peus amb molta força, però sense fer-li mal. Un milió de mans llefiscoses semblava que li refreguessin el cos. Va sentir un bramul a les seves orelles, una pressió creixent. I, malgrat que tenia els ulls ben tancats, notava que la foscor augmentava al seu entorn en tant que anava baixant a les profunditats del Mar Cilíndric.

Impulsant-se amb totes les seves forces, va començar a nedar cap amunt, cap a aquella llum difusa i feble. No obria els ulls només que per donar llambregades molt breus. Quan ho va fer, va sentir que aquella aigua emmetzinada li cremava com si fos un àcid. Li feia l’efecte d’haver estat lluitant durant anys i, més d’una vegada, va tenir el temor, com un malson, d’haver perdut l’orientació i d’estar nedant, realment, cap avall. Llavors s’arriscava a fer una altra llambregada i veia que la claredat anava augmentant.

Els seus ulls estaven fermament tancats encara quan el seu cap va sortir a l’aire. Va respirar àvidament unes bones glopades, i es va tombar panxa enlaire tot mirant al seu entorn.

El Resolution es dirigí cap a ell a tota marxa. En pocs segons, unes mans ansioses el van engrapar i l’alçaren a bord.

—S’ha empassat aigua?

—No. Em penso que no me n’he empassada gens.

—Sigui com sigui, glopegi aquest líquid… Molt bé. Com es troba?

—No n’estic prou segur. Li contestaré d’aquí a un minut. Oh!… Gràcies, moltes gràcies a tothom.

Encara no havia passat el minut, quan Jimmy va estar molt segur de com se sentia.

—Tinc ganes de vomitar —va confessar avergonyit als seus amics.

—Amb aquesta calma i en aquest mar tan pla? —protestà la sergent Barnes pensant que la situació de Jimmy era com un retret que feia a la seva destresa per a capitanejar el rai.

—Difícilment jo diria que és pla —va dir el comandant movent els seus braços significativament per assenyalar aquella aigua circumferencial que circumdava el cel—. Però no se senti avergonyit, Jimmy. Deu haver engolit unes gotes d’aquest brou de claveguera. Perboqui-ho tan aviat com pugui.

Jimmy estava encara lluitant amb el seu estómac, poc heroicament, per cert, i sense èxit, quan darrera d’ells es va veure llampeguejar intensament. Tots els ulls es van girar cap al Pol Sud i Jimmy va oblidar les seves angúnies. Les Banyes tornaven a començar el seu castell de focs.

Allà hi tornava a haver aquelles llengües de foc quilomètriques que dansaven des de la tija central a les seves companyes més petites. Una altra vegada començaven la seva majestuosa rotació, com si uns ballarins invisibles fessin voleiar les seves cintes a l’entorn d’un pal d’electricitat. Però ara començaven a accelerar, movent-se més de pressa i més de pressa, fins a confondre’s en un con de llum voletejant.

Era un espectacle, el més espaordidor dels que havien vist allà fins aquell moment; amb ell, sorgia un immens brogit que des de la llunyania afegia la impressió del seu poder aclaparador. Aquella exhibició va durar uns cinc minuts. Després va finir tan bruscament com si algú n’hagués desconnectat l’interruptor.

—M’agradaria saber què en fa d’això el Comitè Rama —va rondinar Norton sense dirigir-se a ningú especialment—. Algú d’aquí té alguna teoria?

No hi va haver pas temps de respondre, perquè en aquell moment una veu tota trasbalsada va dir des de Control:

—Resolution! Tothom està bé? Han sentit això?

—Sentir, què?

—Creiem que és un terratrèmol. Deu haver esdevingut en el moment que han parat aquests focs artificials.

—Ha fet algun mal?

—No. Em penso que no. Realment, no ha estat violent, però ens ha sacsejat força.

—Nosaltres no ens hem adonat de res. Però és normal, ja que estem en el mar.

—Certament, no hi havia caigut. D’una manera o altra, tot sembla que està tranquil ara… fins que hi torni.

—Sí, fins que hi torni —repetí Norton.

El misteri de Rama anava creixent; com més coses descobrien d’aquell món, menys n’entenien.

Hi va haver un crit sobtat des del timó:

—Capità! Miri… allà dalt, al cel!

Norton aixecà el cap i va donar una llambregada al circuit del cel. No veia res fins que, en arribar la seva mirada gairebé al zenit, es va trobar contemplant l’altre costat d’aquell món.

—Déu… meu! —exclamà lentament, amb veu esmorteïda, en adonar-se’n que Rama era a punt de «tornar-hi».

Una onada immensa anava cap a ells seguint l’eterna corba del Mar Cilíndric.





32

L’onada


Àdhuc en aquest moment de trasbals, Norton es preocupà primer de la seva nau.

—Endeavour! —cridà—. Informi de la situació!

—Tot va bé, capità —va ésser la resposta tranquil·litzadora del seu oficial—. Sentim un sacseig lleuger, però no és res que pugui ser perillós. Hi ha hagut un petit canvi d’òrbita de Rama. El pont diu que és de punt dos graus, més o menys. També creuen que la velocitat de rotació s’ha modificat una mica. Tindrem els càlculs exactes d’aquí a un parell de minuts.

«De manera que ja ha començat el que pensàvem —es va dir Norton— i abans del que esperàvem. Encara som lluny del periheli i del moment lògic per a fer un canvi orbital».

Però, sens dubte, s’estava preparant alguna mena d’ajustament i potser vindrien més maldecaps.

Mentrestant, els efectes d’aquest primer ajustament eren massa obvis allà dalt, en aquell corbat llençol d’aigua que semblava que estigués caient perpètuament del cel. L’onada gegantina estava a una distància de deu quilòmetres, i abastava tota l’amplada del mar, des de la costa septentrional a la costa meridional. Prop de la costa, formava una paret d’escuma blanca, però en aigües més profundes era una línia blava a penes visible, que es movia molt més ràpidament que les grans onades d’un costat i de l’altre. L’arrossegament del corrent ja la corbava en un arc, amb la part central avançant-se més i més cap endavant.

—Sergent —digué Norton immediatament—, aquesta és la seva feina. Què podem fer?

La sergent Barnes havia fet parar el rai completament i estava estudiant la situació objectivament. Norton es tranquil·litzà en veure l’expressió de la cara d’ella. No hi havia cap indici d’alarma, sinó més aviat una certa excitació coratjosa, com la d’un atleta ben preparat, a punt d’acceptar un desafiament.

—M’agradaria que féssim alguns sondeigs —va dir—. Si l’aigua en la qual ens trobem és profunda, no hem de preocupar-nos.

—Llavors, devem estar bé. Som a quatre quilòmetres de la costa.

—Crec que sí. Però voldria estudiar la situació.

Ruby va connectar l’energia novament i va fer que el Resolution anés girant engegant-lo directament cap a l’onada que anava venint. Norton esperava que la seva part central els arribés en menys de cinc minuts, però també veia que no presentava cap perill seriós. Era només una onada d’un metre d’alçària encara no, que, malgrat que arribava amb força, no faria més que gronxar el rai. La veritable amenaça eren les parets d’escuma que venien, bastant més lluny, però darrera d’ella.

De cop i volta, en el mateix centre del mar, va sorgir una línia d’ones rompents. L’onada gran havia xocat, òbviament, amb una paret submergida d’alguns quilòmetres de llargària, no massa davall de la superfície. Al mateix temps, les ones d’ambdós costats, en trobar aigües més profundes, es rompien.

Norton va deduir que hi havia unes plaques per a frenar l’impuls de les onades; exactament igual que en els tancs de propulsió de l’Endeavour, sinó que a una escala mil vegades més gran. Devia haver-n’hi una complexa distribució a l’entorn del mar, per a frenar la força de qualsevol onada, tan aviat com fos possible. L’únic que els importava, però, era si estaven directament a sobre d’alguna d’elles.

La sergent Barnes se li va anticipar. Va parar el Resolution i va fer tirar l’àncora, la qual va xocar contra el fons, només a cinc metres.

—Lleveu-la! —ordenà als seus tripulants—. Hem de fúmer el camp d’aquí!

Norton hi estava d’acord. Però, en quina direcció? La sergent dirigia el rai a tota marxa cap a l’onada gegantina, que ara només era a cinc quilòmetres. Per primera vegada, podia sentir el soroll que s’anava apropant: un brogit llunyà i inconfusible que no esperava que es produís a l’interior de Rama. Tot seguit va canviar d’intensitat. La part central tornava a enfonsar-se, i els costats creixien novament.

Va provar de calcular la distància entre les plaques submergides, pensant que estarien espaiades a intervals iguals. Si era com pensava, devien trobar-se a prop d’una altra; si estacionaven el rai entre dues plaques, estarien perfectament segurs.

La sergent Barnes va parar el motor i va fer tirar l’àncora novament. Va anar baixant trenta metres sense que toqués fons.

—Estem bé aquí —digué tot sospirant, alleujada—, però mantindré el motor funcionant.

Ara només hi havia les parets d’escuma posteriors, al llarg de la costa. Allà en el centre del mar, tornava a haver-hi calma, tret d’aquella minsa onada blava que seguia avançant cap a ells. La sergent Barnes mantenia el Resolution encarat a la turbulència, a punt d’engegar a tota potència en el moment precís.

Llavors, a només dos quilòmetres davant del Resolution, el mar va tornar a agitar-se. La superfície s’arquejà tot llançant una escuma furiosa, amb un brogit que semblava que omplís tot aquell món. Sobre l’onada de setze quilòmetres del Mar Cilíndric, se n’hi sobreposava una altre de més petita a l’estil d’un allau que baixa amb gran terrabastall pel pendís d’una muntanya. I aquesta onada sí que era suficient per a matar-los.

La sergent Barnes va veure l’expressió de les cares dels seus tripulants. La seva veu, segura, va dominar per sobre del brogit:

—De què tenen por? Jo he remuntat onades més grans que aquesta —això no era veritat; tampoc va afegir que les seves experiències les havia fet en un vaixell ben equipat i no en un rai improvisat—. Però si ens veiem obligats a saltar, esperin fins que jo els ho digui. Revisin les seves jaquetes salvavides.

«És magnífica —pensava el comandant—. Gaudeix de l’aventura minut a minut, com un guerrer víking que s’està preparant per a una batalla. I probablement té raó, tret que ho hàgim calculat malament».

L’onada seguia pujant i es corbava cap amunt i als costats. Aquella corba per damunt dels seus caps probablement exagerava la seva alçària, però, certament, semblava enorme, una irresistible força de la naturalesa que havia d’arrossegar-ho tot al seu pas.

Aleshores es va desfer en uns segons, com si els seus fonaments els haguessin estirat per sota. Estava sobre la placa submergida i, una altra vegada, sobre aigües profundes. Quan els va aconseguir, un minut després, el Resolution es va gronxar un parell de vegades abans que la sergent Barnes canviés el rumb i l’enfilés cap al Nord, a tota velocitat.

—Gràcies, Ruby. Això ha estat esplèndid. Però, aconseguirem la costa abans que torni?

—Probablement no. L’onada es tornarà a formar en uns vint minuts. Però llavors ja haurà perdut tota la seva força. Gairebé no la notarem.

Ara que l’onada havia passat, podien relaxar-se i fruir del viatge, malgrat que realment ningú no estaria tranquil fins que hagués tornat a terra. Aquell fenomen havia format uns remolins a l’aigua, a l’atzar, i havia expandit en l’aire una olor àcida molt peculiar, com de formigues trinxades (així ho va descriure Jimmy, amb encert). Malgrat que era ben desagradable, aquella pudor no va provocar cap mareig, com s’hauria pogut esperar. Era tan estranya, que la fisiologia humana no hi tenia cap mecanisme de reacció.

Un minut més tard, el front de l’onada va xocar contra la següent placa submergida i es va allunyar cel amunt. Aquesta vegada, vist des de darrera, l’espectacle ja no impressionava i els viatgers es van sentir avergonyits de la seva por anterior. Començaven a trobar-se com si fossin els amos d’aquell Mar Cilíndric.

Per això, van tenir una impressió molt més forta quan, a uns cent metres d’ells, van veure com sortia de l’aigua una cosa semblant a una roda giratòria que es movia lentament. Els seus brillants radis metàl·lics, d’una llargada de cinc metres, emergien rajant aigua. Van girar un moment a la viva claror de Rama, i es van enfonsar al mar. Era com si una mena d’estrella de mar gegantina, amb braços tubulars, hagués trencat la superfície.

De bell antuvi, era impossible determinar si es tractava d’un animal o d’una màquina. Aviat tornà a sortir i romangué quasi a flor d’aigua, gronxant-se amb el lleu balanceig de les ones.

Ara que podien veure’l, van comprovar que tenia nou braços, aparentment units, que sortien d’un disc central: Dos dels braços estaven trencats, separats de la juntura exterior. Els altres set acabaven amb una complicada col·lecció de manipuladors que a Jimmy li van recordar aquell cranc que havia trobat al continent sud. Ambdós éssers venien de la mateixa línia d’evolució o, potser, del mateix tauler de dibuix.

Al mig del disc es veia com una petita torreta amb tres ulls grossos. En tenia dos de tancats i un d’obert, i encara aquest semblava inert, sense vista. Tothom va comprendre que estaven observant l’agonia d’un monstre estrany expulsat a la superfície pel recent tràngol submarí.

Després van comprovar que no estava sol. Nedant al seu voltant i pegant-li mossegades als braços, que encara es movien lleugerament, hi havia dues bèsties més petites que semblaven unes llagostes molt desenvolupades. Amb molta eficiència, estaven tallant a trossets aquell monstre. Ell no feia res per a resistir-s’hi, malgrat que els seus braços semblaven molt capaços d’haver-se-les amb els seus atacants.

Una vegada més, Jimmy va recordar aquell cranc que li havia esmicolat el seu Espiadimonis. Va mirar atentament mentre continuava aquella operació destructora i no va tardar en veure confirmats els seus pensaments.

—Miri, capità —digué—, veu? No se’l mengen. Ni tan sols tenen boca. Simplement l’estan fent a miques. Això és el que va passar amb l’Espiadimonis.

—Té raó, Jimmy. L’estan desmantellant a trossos com… a una màquina inservible —Norton arrufà el nas—. Però cap màquina trencada a trossos no ha fet mai la pudor que fa aquesta!

De cop, li va venir un altre pensament.

—Déu meu! Potser que vulguin començar amb nosaltres, ara! Ruby, porti’ns a terra tan aviat com pugui.

El Resolution va fer un salt endavant, amb absolut menyspreu per la vida de les cèl·lules d’energia. Darrera d’ells, els nou braços de la gegantina estrella de mar (no se’ls havia acudit un altre nom més adequat per a aquell monstre) eren capolats cada vegada més, fins que tot aquell quadre al·lucinant es va enfonsar a les profunditats del mar.

No els van perseguir, però no van respirar tranquils fins que el Resolution no fou a la costa i van trepitjar, agraïts, aquell sòl.

En girar la vista enrera, cap aquella misteriosa i sobtadament sinistra faixa d’aigua, Norton decidí, enfurrunyat, que ningú no tornaria a navegar-hi. Eren massa misteris, massa perills…

Durant una estona contemplà les torres i les muralles de Nova York i, més enllà, la foscor del penya-segat del continent sud, ara ja per sempre a resguard de la curiositat humana.

Mai més no tornaria a temptar els déus de Rama.





33

Aranyes


A partir d’aleshores, Norton va disposar que, almenys, quedessin tres persones al Campament Alfa, una de les quals, per torns, romandria sempre desperta. A més a més, tots els grups d’exploració seguirien la mateixa rutina. A l’interior de Rama es movien éssers potencialment perillosos i, malgrat que cap d’ells no havia demostrat una hostilitat activa, un comandant prudent no havia de permetre riscs innecessaris.

Com una mesura extra de seguretat, sempre hi hauria un guaita, allà a dalt a l’eix, amb un potent telescopi. Des d’aquest lloc avantatjós, es podia observar tot l’interior de Rama i inclús el Pol Sud semblava estar gairebé a uns quants centenars de metres de distància. El territori de l’entorn de qualsevol grup d’exploradors estaria sota una constant vigilància. Així, es confiava que no hi hauria cap possibilitat de sorpresa. Era un bon pla, però va fracassar absolutament.

Després del darrer àpat del dia, i justament abans del torn per anar a dormir, a les 22 hores, Norton, Rodrigo, Calvert i Laura Ernst estaven veient les notícies de la nit teletransmeses especialment per a ells des del transmissor d’Infern, Mercuri. Estaven particularment interessats en veure la filmació de Jimmy feta al continent sud, i el viatge de retorn a través del Mar Cilíndric, un episodi que havia engrescat tots els televidents. Els científics, els comentaristes de notícies i els membres del Comitè Rama havien manifestat el seu parer, majorment contradictori. Ningú no es va posar d’acord quant a aquella criatura que semblava un cranc i amb la qual s’havia trobat Jimmy, de si era un animal, una màquina, o un autèntic ramà, o potser quelcom que no encaixava en cap d’aquestes categories.

Estaven veient precisament, amb una sensació de basca, les escenes de l’estrella de mar mentre era tallada a miques per les llagostes, quan es van adonar que ja no estaven sols. Al campament hi havia un intrús.

Fou Laura Ernst qui se n’adonà primer. Es va quedar glaçada, sense moure’s, tot dient:

—No et moguis, Bill. Ara tomba el cap lentament i mira a la dreta.

Norton ho va fer així. Deu metres enllà hi havia un trípode de potes primes que sostenien un cos esfèric no pas més gran que una pilota de futbol. Emplaçats a l’entorn d’aquell cos, es veien tres ulls, grossos, inexpressius, que aparentment li donaven una visió completa de 360 graus. Per darrera, li penjaven tres cues primes, com una mena de fuets. Aquell ésser no arribava a tenir l’alçària d’un home normal i semblava massa fràgil per a ser perillós; però això no podia justificar la negligència que va permetre aquell intrús d’apropar-se sense que ningú que ho hagués notat.

A Norton li recordava vagament una aranya de tres potes o un pregadéus, i es preguntava com havia resolt el problema de la locomoció a tres potes. Cap criatura de la Terra no ho havia resolt.

—Què en penses d’això, doctora —va dir, abaixant la veu del comentarista de la televisió.

—És la usual simetria triple de Rama. No veig com ens podria fer mal, encara que aquestes cues de fuet poden ser molt desagradables i, a més, verinoses com en els celenterats. Estiguem-nos quiets, i ja veurem què fa.

Després de contemplar-los impassiblement durant uns minuts, aquell ésser es va moure de sobte, i llavors van comprendre per què ningú no l’havia vist arribar. Era molt ràpid i es desplaçava amb un moviment de rotació tan extraordinari, que l’ull i la ment humana tenien gran dificultat de seguir-lo.

Fins on Norton podia jutjar (i només una càmera d’alta velocitat hagués pogut decidir-ho), cada pota actuava com un suport entorn del qual aquell ésser girava el seu cos. I no ho podia assegurar, però li semblava també que després d’un cert nombre de passos, invertia el sentit de rotació, en tant que les tres cues donaven fuetades a terra a mesura que anava avançant. La seva màxima velocitat, encara que també això era difícil de calcular, semblava almenys d’uns trenta quilòmetres a l’hora.

Va giravoltar ràpidament per tot el campament, examinant cada peça de l’equipament, tocant delicadament els llits improvisats, les taules, les cadires, els aparells de comunicació, els aliments envasats, els aparells sanitaris electrònics, les cambres, els bidons d’aigua, els estris; semblava que no hi havia res que ignorés, tret de les quatre persones que l’observaven. Certament, tenia la suficient intel·ligència per a establir una diferència entre els humans i les seves propietats inanimades. Les seves accions feien l’efecte inconfusible d’una curiositat extremadament metòdica o inquisitiva.

—Com m’agradaria de poder examinar-lo! —exclamà Laura, frustrada, mentre aquell ésser estrany anava fent les seves ràpides cabrioles—. Podríem provar de caçar-lo?

—Com? —preguntà Calvert, amb raó.

—Ja saps com els primitius caçaven els animals veloços, amb una corda llarga i un final de dos o tres caps amb unes boles pesants a l’extrem, que se’ls entortolligaven a les potes i els feien caure. I no els feien mal.

—Això ho dubto —interrompé Norton—. Però encara que fos així, no ens hi podem arriscar. No sabem com és d’intel·ligent aquesta criatura, i un recurs com aquest li podria rompre fàcilment les potes. Llavors tindríem problemes amb Rama, la Terra i qui sap amb qui més.

—Però necessito tenir-ne un exemplar!

—T’hauràs d’acontentar amb la flor de Jimmy, posat que un d’aquests éssers no cooperi amb tu. La força queda eliminada. T’agradaria que un ésser estrany baixés a la Terra i, en veure’t, decidís que tu series un bon exemplar per a dissecar?

—No el vull pas per a dissecar-lo —replicà Laura amb un to poc convincent—. Només per a examinar-lo.

—Bé. Els visitants d’un altre món podrien tenir la mateixa actitud amb tu, però t’asseguro que passaries molt mala estona abans no et convencessis de la seva sinceritat. No hem de fer cap moviment que es pugui interpretar com una amenaça.

El comandant, per descomptat, no feia més que seguir les instruccions de les seves Ordenances, i Laura ho sabia. Els clams de la ciència no tenien la prioritat que pertocava als de la diplomàcia de l’espai.

Però, realment, no hi havia necessitat de tantes raons; es tractava, simplement, d’una qüestió de bones maneres. Ells eren uns visitants, i no havien demanat permís per a entrar-hi.

Aquella criatura semblava que havia acabat la seva inspecció. Va fer una altra volta pel campament, i va sortir disparada, escapolint-se cap a l’escala.

—Em pregunto com se les apanyarà amb els esglaons —va dir Laura.

Aquesta qüestió va tenir una resposta immediata: l’aranya ignorà els esglaons i va pujar per la corba suau de la rampa, sense disminuir la seva velocitat.

—Control de l’Eix —transmeté Norton—, és possible que rebin una visita ben aviat. Donin una llambregada a l’Escala Alfa, secció sisena. Ah! Per cert: moltes mercès per la vigilància que ens han fet, eh?

Va passar un minut abans no van adonar-se del sarcasme. Aleshores, l’observador va començar a barbotejar alguns sons inintel·ligibles que volien semblar com si s’excusés.

—Eeee… Mmm… Aaaa… Això… Em sembla que veig alguna cosa, capità, ara que vostè ho diu. Però, què és?

—La seva sospita és tan bona com la meva —contestà Norton en tant que premia el botó d’Alerta General—. El Campament Alfa comunicant a totes les estacions. Tot just acabem de rebre la visita d’una criatura que sembla una aranya de tres potes molt primes; té un moviment rotatori. Sembla inofensiva, però és molt curiosa. Es pot acostar a vostès sense que se n’adonin. Si us plau, informin si la veuen.

La primera resposta va venir de Londres, a quinze quilòmetres a l’Est.

—Aquí no hi ha res estrany, capità.

Roma, a la mateixa distància, però a l’Oest, va contestar amb una veu sospitosament endormiscada, però volent fer una gracieta.

—Res de nou a l’oest, capità. Eeee… a veure… un moment.

—Què passa?

—Res. Que tenia el meu bolígraf sobre la taula fa un minut i ha volat! Què? Oh!

—Parli clar, home!

—Vostè no ho creurà, capità. Estava prenent unes notes, vostè ja sap quç m’agrada escriure i que això no molesta ningú. Ho feia amb el meu bolígraf preferit, que té gairebé dos-cents anys. Bé, ara és a terra, però a cinc metres de la taula! Ara, sortosament, ja el tinc i em sembla que no s’ha pas trencat.

—I, com creu vostè que ha anat a parar tan lluny?

—No ho sé pas. Potser m’he endormiscat un minut… Ha estat un dia tan dur!

Norton va fer un sospir, però no va respondre amb cap comentari. Eren tan pocs i tenien tan poc temps per a explorar un món! No sempre l’entusiasme vencia el cansament i es preguntava si no correrien riscs innecessaris. Potser no ho havia resolt bé dividint els seus homes en grups tan reduïts, intentant cobrir tant de terreny. Però era sempre ben conscient que els dies passaven de pressa i que al seu entorn hi havia misteris que s’havien d’esclarir. Cada vegada n’estava més convençut de la imminència d’un canvi i que haurien d’abandonar Rama, mal que fos abans de l’arribada al periheli, el moment de la veritat, el més apropiat per a un canvi d’òrbita.

—Escoltin atentament. Eix, Roma, Londres i tots els altres —va dir—. Vull un report cada mitja hora, durant tota la nit. Hem d’estar ben convençuts que des d’ara en endavant podem tenir visitants en qualsevol moment. Alguns potser siguin perillosos, però costi el que costi hem d’evitar… incidents. Tothom coneix les normes que s’han de seguir.

Això era ben cert. Era part del seu entrenament. No obstant, potser cap d’ells no hauria cregut mai que aquell teòric «contacte físic amb éssers intel·ligents desconeguts» pogués esdevenir en el transcurs de les seves vides, i encara menys que ho experimentarien personalment.

L’entrenament era una cosa i la realitat n’era una altra; i ningú no podia estar segur que els vells instints humans de la pròpia conservació no prevaldrien en cas d’emergència. Però era essencial la concessió de mantenir el benefici del dubte fins al darrer minut possible i… una mica més, respecte a cada ésser que trobessin a Rama.

El comandant Norton no volia ésser recordat per la Història com l’home que va iniciar la primera guerra interplanetària.

En unes poques hores, van sorgir centenars d’aranyes i es van escampar per tota la planura. A través del telescopi, van comprovar que també el continent del sud n’estava infestat. En canvi, a l’illa de Nova York no n’hi havia.

Aquells éssers, semblava que no s’adonessin dels exploradors, i al cap d’una estona ells tampoc ja no en feien cas, malgrat que, de tant en tant, Norton encara detectava una mirada de falcó en els ulls de la comandant metgessa. Res no hauria complagut tant a Laura, n’estava segur, com el fet que una de les aranyes patís un accident desafortunat. La creia ben bé capaç de provocar-lo en interès de la ciència.

Semblava virtualment cert que les aranyes no eren intel·ligents. Els seus cossos eren massa petits per a tenir res que s’acostés a un cervell i, per descomptat, era difícil de veure on podien emmagatzemar l’energia per a moure’s. El seu comportament era, però, curiosament determinat i coordinat. Sortien per tot arreu, però mai no visitaven dues vegades el mateix lloc. Norton tenia la impressió, freqüentment, que estaven cercant quelcom. Fos el que fos, no semblava pas que ho haguessin descobert.

Anaven per tot el camí amunt del Gran Eix Central, menyspreant les tres grans escales. Com s’ho feien per ascendir en les seccions verticals, mal que fos a una gravetat zero, no es podia comprendre. Laura creia que tenien ventoses.

I llavors, per la seva satisfacció, va obtenir l’exemplar que havia desitjat amb tant d’afany. El Control de l’Eix va informar que una aranya havia caigut per la cara vertical i jeia, morta o incapacitada, a la primera plataforma. El temps que Laura va tardar en pujar des de la planura a la primera plataforma va marcar un rècord que mai més no es podria batre.

En arribar a aquell lloc, va descobrir que, malgrat la poca velocitat de l’impacte, l’aranya s’havia trencat totes les potes. Els seus ulls estaven oberts, però no feien cap reacció a les comprovacions externes. Fins i tot un cadàver humà recent hauria tingut més vida, pensava Laura. Tan aviat com va tenir la seva presa al laboratori de l’Endeavour, va començar a treballar amb les seves eines de dissecció.

L’aranya era tan fràgil, que gairebé es va desfer sense que la toqués. Li va desarticular les potes i va començar a treballar amb aquella delicada closca, la qual es va enfonsar, partint-se en tres segments circulars i obrint-se com una taronja, ja pelada, en separar-ne els grills.

Després d’uns instants de completa incredulitat, perquè allà no hi havia res que pogués identificar o reconèixer, va fer una sèrie d’acurades fotografies. Després va preparar el seu escalpel.

Per on començaria? Va sentir l’impuls de tancar els ulls i enfonsar l’escalpel a l’atzar, però això no hauria estat prou científic.

El tall d’aquella eina, pràcticament, no trobà resistència. Un segon més tard, la comandant Ernst va deixar anar un crit de sorpresa que va ressonar amb força per tot l’interior de l’Endeavour.

Al pobre sergent McAndrews li va costar més de vint minuts d’aconseguir que els seus sobresaltats ximpanzés es calmessin.





34

Sa excel·lència lamenta…


—Com tots vostès deuen saber, senyors —digué l’Ambaixador de Mart—, han passat moltes coses des de la nostra darrera reunió. Tenim molt per discutir i per decidir. Particularment, em sap molt de greu que el nostre distingit col·lega de Mercuri no hi sigui.

Aquesta darrera manifestació no era del tot exacta. Al doctor Bose no li sabia particularment greu que sa Excel·lència l’Ambaixador de Mercuri estigués absent. Hauria estat molt més sincer si hagués dit que n’estava preocupat. Tots els seus instints diplomàtics li deien que estava succeint quelcom i, malgrat que les seves fonts d’informació eren excel·lents, no va aconseguir cap pista del que podia ésser.

La carta de disculpa de l’ambaixador era cortesa, però gens aclaridora. Sa Excel·lència sentia que uns afers urgents i ineludibles li impedissin d’assistir a la reunió, personalment o en vídeo. El doctor Bose trobava que era difícil que hi hagués res més urgent, o més important, que Rama.

—Dos dels nostres col·legues tenen informacions per comunicar. Primer cedeixo la paraula al professor Davidson.

Hi va haver un murmuri d’excitació entre els altres científics del Comitè. La majoria creien que l’astrònom, amb el seu punt de vista còsmic, no era pas l’home idoni per a ésser President del Consell Consultiu de l’Espai. De vegades, el professor Davidson feia la impressió que, per a ell, les activitats de la vida intel·ligent no eren més que una desafortunada incongruència en un Univers majestuós d’estrelles i galàxies, i que era de mala educació fer-ne massa cas. Això no li havia pas permès de guanyar-se l’estimació dels exobiòlegs com el doctor Perera, que mantenia un punt de vista exactament oposat. Per a ells, l’únic propòsit de l’Univers era la producció d’intel·ligència, i eren capaços d’expressar-se amb menyspreu sobre els fenòmens purament astronòmics. «Mera matèria inerta» era una de les seves frases favorites.

—Senyor Ambaixador —començà el científic—, he estat analitzant l’estrany comportament de Rama durant els darrers dies i m’agradaria d’exposar-los les meves conclusions. N’hi ha algunes que són espaordidores.

El doctor Perera va semblar que se’n sorprenia, però després li va fer gràcia. Aprovava amb convicció qualsevol cosa capaç de treure de polleguera el professor Davidson.

—Primerament, hi va haver una sèrie important d’esdeveniments quan aquell jove tinent va volar sobre la part meridional de Rama. Les descàrregues elèctriques, en si mateixes, van ser espectaculars, però no importants; és fàcil de demostrar que contenien relativament poca energia. Però van coincidir amb el canvi de rotació de Rama i en la seva posició, o sigui, en la seva orientació a l’espai. Això ha d’haver suposat una enorme acumulació d’energia. Les descàrregues que quasi li van costar la vida al tinent… eeee… Pak, van ésser com un afegitó sobrant que havia de reduir-se al mínim mitjançant aquells parallamps del Pol Sud.

»D’això en trec dues conclusions. Quan un vehicle espacial, i Rama malgrat les seves fantàstiques dimensions també ho és, fa un canvi de posició, significa generalment que està a punt de fer un canvi d’òrbita. Per tant, hem de considerar molt seriosament les opinions dels qui creuen que Rama pot estar preparant-se per a convertir-se en un altre planeta del nostre sistema solar, en lloc de retornar cap a les estrelles.

»Si arribava aquest cas, òbviament i en qualsevol moment, l’Endeavour ha d’estar preparat per aviar-se a l’espai, encara que suposo que les naus espacials sempre ho estan, de preparades. L’Endeavour pot córrer un seriós perill mentre estigui físicament unit a Rama. M’imagino que el comandant Norton ja té prevista aquesta possibilitat, però, sigui com sigui, crec que hauríem de fer-li una advertència addicional».

—Moltes gràcies, professor Davidson. Sí, doctor Solomons?

—M’agradaria d’afegir un comentari a tot això —digué l’historiador de la ciència—. Rama sembla haver fet un canvi de rotació sense emprar jets ni cap altre sistema de reacció. Això només deixa dues possibilitats, al meu entendre.

»La primera seria que Rama tingués giroscopis interns o quelcom de semblant. Haurien de ser enormes. On són?

»La segona possibilitat, que faria anar de cap per avall tota la nostra física, seria que tingués un sistema de propulsió sense reacció. L’anomenada “impulsió espacial”, en la qual no hi creu el professor Davidson. Si fos això, Rama podria fer gairebé qualsevol cosa. Nosaltres no seríem capaços de preveure el Seu comportament, mal que fos a un nivell físic rudimentari».

Els diplomàtics estaven, certament, un xic desconcertats per aquest diàleg, i l’astrònom va refusar d’expressar-se més. Per aquell dia ja havia sortit prou de la seva torre de vori.

—Jo m’entesto en les lleis de la física, si no els importa, fins que em vegi obligat a renunciar-hi. Si no hem descobert giroscopis a Rama, és perquè no els hem cercat prou bé o no ho hem fet en el lloc adequat.

L’Ambaixador Bose s’adonà que el doctor Perera s’estava impacientant. Normalment, l’exobiòleg hauria estat content com el qui més de ficar-se amb les especulacions; però ara, per primera vegada, tenia fets palpables. La seva ciència, empobrida de sempre, havia esdevingut rica com per art d’encantament.

—Molt bé. Si no hi ha cap més comentari, veig que el doctor Perera té una informació important.

—Gràcies, senyor ambaixador. Com tots vostès han vist, finalment hem obtingut un exemplar d’una estructura vital de Rama i n’hem pogut observar d’altres ben a prop. La comandant metgessa Ernst de l’Endeavour ha tramès un complet report sobre aquell ésser semblant a una aranya, que va dissecar. He d’admetre que alguns dels resultats obtinguts són desconcertants i que, en qualsevol altres circumstàncies, m’hagués negat a creure-ho.

»L’aranya és definitivament orgànica, malgrat que la seva bioquímica difereix de la nostra en molts aspectes. Conté considerables quantitats de metalls lleugers. Tot i això, estic dubtant d’anomenar-la animal, per vàries raons fonamentals.

»Primerament, sembla que no té ni boca, ni estómac, ni budells: cap sistema d’ingestió d’aliments. Tampoc no té aparell respiratori, ni pulmons, ni sang, ni aparell reproductor…

»Vostès es preguntaran què té, doncs. Té una musculatura simple que controla les tres potes i les tres cues-fuet o tentacles. Hi ha un cervell, bastant complex, majorment relacionat amb la visió triocular remarcablement desenvolupada d’aquella criatura. Però el vuitanta per cent del cos consisteix en una mena de rusc amb una bresca de grans cel·les, i això és el que va sorprendre desagradablement a la doctora Ernst en començar la dissecció, fent-li fer un crit d’espant. Amb una mica de sort, ho hauria reconegut de seguida, i s’hauria estalviat un mal moment, perquè aquella era l’única estructura de Rama que existeix a la Terra, mal que sigui només en un nombre molt reduït d’animals marins.

»La major part de l’aranya és simplement una bateria molt semblant a les que es troben en peixos com els gimnots i les rajades. Però en aquest cas no és utilitzada, segons sembla, com a arma de defensa, sinó que és la font d’energia de l’ésser. I és per això que no està preparat per a menjar ni per a respirar: no té necessitat d’uns mitjans tan primitius. I, incidentalment, això també significa que es trobaria perfectament com a casa en un ambient buit d’aire.

»Així, doncs, tenim un ésser que no és res més que un ull mòbil. No té òrgans de manipulació: els seus tentacles són massa febles. Si m’haguessin demanat la seva especificació, jo hauria dit que són simplement uns aparells de reconeixement.

»I el seu comportament encaixa amb aquesta descripció. El que sempre fan totes les aranyes és anar d’una banda a l’altra i observar les coses. Això és l’única cosa que poden fer.

»Però els altres animals són diferents. El cranc, l’estrella de mar, els taurons —per dir uns noms de similitud—, tots poden moure’s dins del seu ambient i sembla que estiguin especialitzats per a diverses funcions. Jo diria que també tenen energia elèctrica perquè, com l’aranya, sembla que no tenen boca.

»Estic segur que tots vostès apreciaran els problemes biològics que provoca tot això. Aquests éssers poden evolucionar naturalment? Realment, jo crec que no. Sembla que hagin estat dissenyats com a màquines de fer tasques específiques. Si hagués de descriure’ls, diria que són robots, robots biològics, cosa que no té cap analogia amb la Terra.

»Si Rama és una nau de l’espai, potser ells són part de la seva tripulació. Quant a com neixen, o com són creats, és una cosa que no els podria dir. Però m’hi jugaria qualsevol cosa que la resposta és allà, a Nova York. Si el comandant Norton i els seus homes poden esperar el temps necessari, és possible que es trobin amb criatures més complexes, amb un comportament imprevisible. En algun lloc determinat al llarg d’aquell entorn, potser topin amb els mateixos ramans, els veritables constructors d’aquell món.

»I quan això s’esdevingui, senyors, ja no hi haurà pas cap mena de dubte…».





35

Lliurament especial


El comandant Norton dormia com un soc quan el seu intercomunicador personal va trencar la felicitat dels seus somnis. Era a Mart, somiava, de vacances amb la seva família. Volaven per damunt del cim nevat del volcà més impressionant del sistema solar, la Nix Olympica. La petita Billie havia començat a dir-li alguna cosa i ara ja mai no sabria què.

El somni es va fondre i va sorgir la realitat en la veu del seu oficial executiu dalt de la nau espacial.

—Em sap greu de despertar-lo, capità —digué Kirchoff—. Acaba d’arribar una prioritat Triple-A des del quarter general.

—Llegeixi-me-la —digué Norton, encara endormiscat.

—No puc. Està en clau. Només llegible pel comandant, diu.

Norton va fer un bot que li va treure l’endormiscament de cop. Al llarg de la seva carrera havia rebut un missatge així només tres vegades, i en totes tres havia tingut problemes.

—Pu… nyeta! —exclamà—. I ara, com ho farem?

El seu segon no li va contestar. Tots dos comprenien el problema perfectament. Era una situació que les ordenances de bord no havien previst. Normalment, un comandant mai no estava més d’uns minuts fora del seu despatx, i el llibret de la clau sempre estava, ben guardat, al seu abast. Si Norton sortia ara del campament, podria retornar a la nau, exhaust, al cap de quatre o cinc hores. No era precisament la manera de fer-se càrrec d’una prioritat Triple-A.

—Jerry —va dir finalment—, qui hi ha a la centraleta de comunicacions?

—Ningú. Jo mateix he fet la seva comunicació.

—Està desconnectada la gravadora?

—Per una casual infracció del reglament, sí.

Norton va somriure. Jerry era el millor oficial executiu de tots els que havien col·laborat amb ell. Pensava en tot.

—Molt bé. Vostè sap on guardo la meva clau. Torni a comunicar-se amb mi, després.

Va esperar, tan pacientment com va poder, durant uns deu minuts. Va provar, sense aconseguir-ho, de pensar en altres problemes. Odiava l’esforç mental innecessari. No era probable que endevinés el contingut del missatge que rebria i, a més, ja ho sabria ben aviat. Llavors seria el moment de començar a preocupar-se efectivament.

Quan Kirchoff va tornar a comunicar, va ser evident que estava parlant amb una forta tensió reprimida.

—Realment, no és urgent, capità. Una hora de demora no té gaire importància. Però prefereixo evitar la ràdio. Li ho enviaré amb un missatger.

—Però, per què?… Oh, està bé; confio en el seu criteri! Qui travessarà les cambres de descompressió i les tanques?

—Seré jo mateix. Ja l’avisaré quan arribi a l’Eix.

—Això deixa la nau a càrrec de Laura.

—Màxim per una hora. Hi retornaré de seguida.

Un oficial mèdic no té l’entrenament especialitzat necessari per a actuar com a capità, ni tampoc un capità de nau espacial té experiència i habilitat per a fer una intervenció quirúrgica. En casos d’emergència, alguna vegada s’havien intercanviat amb èxit ambdues actuacions, però no era massa recomanable. Però, com que el reglament ja s’havia trencat una vegada…

—Que consti que vostè no ha abandonat la nau. M’entén, oi? I, a propòsit, ha despertat Laura?

—Sí. I n’està molt satisfeta d’aquesta oportunitat.

—Sortosament, els metges estan acostumats a guardar secrets. Ah!, ha acusat recepció del missatge?

—I tant! En nom seu.

—Aleshores, ja l’estic esperant.

Ara sí que no podia defugir les especulacions angoixoses. «Realment, no és urgent, capità… Però prefereixo evitar la ràdio…».

Una cosa era ben certa. El comandant no aconseguiria de dormir gaire més aquella nit.





36

El guaita dels biots


El sergent Pieter Rousseau sabia el motiu pel qual s’havia ofert de voluntari en aquesta tasca. En molts aspectes, era la realització d’un somni infantil. Els telescopis van començar a fascinar-lo des dels sis o set anys i va passar la major part de la seva adolescència col·leccionant lents de totes les formes i de totes les mides. Les muntava en tubs de cartró i feia instruments cada vegada més potents, fins esdevenir-li una cosa familiar la Lluna, els planetes, les estacions espacials més properes i tot el paisatge dels trenta quilòmetres a l’entorn de casa seva.

Va estar de sort amb el seu lloc de naixença, entre les muntanyes del Colorado. Gairebé en totes les direccions, podia gaudir d’unes vistes espectaculars i inesgotables. Es passava hores i hores explorant, sense moure’s de casa i en perfecta seguretat, aquells cims que cada any es cobraven el bitllet de pujada amb la vida dels escaladors imprudents. Malgrat que els coneixia prou bé, se n’imaginava encara més coses. Li agradava fer-se la idea que darrera les roques de cada cim, lluny de l’abast del seu telescopi, hi havia uns regnes màgics plens de criatures meravelloses. I així, durant molts anys, va evitar la visita al llocs que les seves lents feien tan propers, perquè sabia que la realitat no estaria al nivell dels seus somnis.

Ara, al llarg de l’eix interior de Rama, podia contemplar meravelles que ultrapassaven les fantasies més esbojarrades de la seva jovenesa. Un món sencer s’estenia al seu davant. Un món petit, certament, però en el qual un s’hi podia passar tota una vida explorant aquells quatre mil quilòmetres quadrats, malgrat que fossin morts i immutables.

Però ara, la vida, amb totes les seves infinites possibilitats, havia esclatat a Rama. Si aquells robots biològics no eren criatures vivents, n’eren certament molt bones imitacions.

Ningú no sabia amb certesa qui inventà la paraula «biot». Semblava portada a l’ús normal per una mena de generació espontània (BI ològic - rob OT?). Des del seu lloc de privilegi a l’Eix, Pieter era el Guaita en Cap de Biots, i estava ja començant, o almenys així ho creia, a comprendre quelcom dels seus esquemes de comportament.

Les aranyes eren uns sensors mòbils que empraven la visió i, probablement, el tacte, per examinar tot l’interior de Rama. En un moment determinat, n’hi va haver milers que anaven d’una banda a l’altra a una velocitat considerable. Però, en menys de dos dies, la majoria va desaparèixer. Ara era ben insòlit de veure’n cap.

Van ser substituïdes per tota una col·lecció d’éssers encara més estrambòtics. No va ser pas fàcil de posar-los un nom adient. Aquells «netejadors de finestres», tenien uns peus grans i encoixinats que aparentment netejaven el camí per on passaven, al llarg dels sis sols artificials de Rama. Les seves enormes ombres, projectades a través del diàmetre d’aquell món, ocasionaven temporals eclipsis a la part oposada i llunyana d’aquell interior cilíndric.

El cranc que havia fet a miques l’Espiadimonis, semblava ser un «escombriaire». Una sèrie de criatures idèntiques s’havien acostat al Campament Alfa i es van emportar totes les deixalles acumulades al seu entorn. S’haurien emportat tot el campament si Norton i Mercer no els haguessin plantat cara, desafiant-los. L’afrontament va ésser angoixós, però breu. A partir de llavors, els «escombriaires» semblava que haguessin comprès que no podien recollir certes coses, i de tant en tant tornaven per si eren requerits els seus serveis. Era un tracte molt convenient, que indicava un grau elevat d’intel·ligència, per part dels mateixos «crancs escombriaires» o d’algun altre ésser o sistema que els controlés.

La recollida d’escombraries es feia a Rama d’una manera molt senzilla: tot es tirava al mar on, segons semblava, era reduït a trossets que es tornaven a utilitzar. El procés era ràpid. El Resolution havia desaparegut en una nit, amb una gran indignació per part de Ruby Barnes. Norton la va consolar explicant-li que el rai havia complert la seva missió d’una forma magnífica i que, de totes maneres, ell no hagués donat permís per a navegar-hi novament. Els taurons no serien pas tan discriminants com els «crancs escombriaires».

No hi hauria hagut cap astrònom que, en descobrir un nou planeta, s’hagués sentit més feliç que Pieter quan va identificar un nou tipus de biot i en va aconseguir una bona foto a través del seu telescopi. Desafortunadament, semblava que totes les espècies interessants estaven al Pol Sud, on feien misterioses feines a l’entorn de les banyes. De tant en tant, es podia veure quelcom que semblava un centpeus amb coixinets de succió, que explorava la Gran Banya. Als voltants de les banyes petites, Pieter va veure ben clarament un ésser enorme que semblava un encreuament d’hipopòtam i d’excavadora. Àdhuc hi havia una mena de girafa de dos colls que aparentment feia de grua mòbil.

Era ben presumible que Rama, com qualsevol altra nau, necessités exàmens, revisions i reparacions després del seu infinit viatge. La tripulació ja estava treballant de valent. Quan apareixerien els passatgers?

La classificació dels biots no era la principal tasca que se li havia confiat a Pieter. Tenia l’ordre de vigilar els dos o tres grups d’exploradors que sempre estaven en moviment, mirar que no es posessin en perill i avisar-los si se’ls acostava res estrany. Cada sis hores li venia el relleu d’un altre membre apte de la tripulació, però en algunes ocasions hi havia estat dotze hores seguides. Com a conseqüència, coneixia ara la geografia de Rama millor que qualsevol altre home. Se li havia fet tan familiar com les muntanyes del Colorado de la seva adolescència.

Quan Jerry Kirchoff va sortir de la tanca Alfa, Pieter va comprendre tot seguit que alguna cosa insòlita estava succeint. El relleu de personal mai no tenia lloc en el període de descans i, d’acord amb l’horari que seguien en aquella missió, havia passat ja la mitjanit. Llavors, Pieter va recordar que anaven escassos de personal i ü va xocar que hi hagués una altra irregularitat molt més important.

—Jerry, qui està a càrrec de la nau?

—Jo —respongué Kirchoff tranquil·lament mentre obria amb la punta dels dits el seu casc—. No hauràs pensat que sóc capaç d’abandonar el pont mentre estic de guàrdia, oi?

Va ficar la mà dins d’una butxaca del seu vestit i va treure’n una petita llauna que encara duia una etiqueta: «Suc de taronja concentrat, per a fer-ne cinc litres».

—Pieter, tu tens traça a fer això. El capità està esperant-ho.

Rosseau va sospesar la llauneta i digué:

—Espero que hi hagis ficat prou pes. De vegades, hi ha coses que s’encallen a la primera terrassa.

—Bé, tu ets el tècnic.

Això era ben cert. Els guaites de l’Eix havien tingut l’avinentesa d’adquirir una tècnica per trametre petits objectes oblidats a la nau o coses que es necessitaven amb urgència. El secret era de fer-los passar per la regió de la baixa gravetat, i procurar després que l’efecte Coriolis no els portés massa lluny del campament en aquella baixada de vuit quilòmetres.

Pieter va apuntalar-se bé amb les cames, va agafar la llauneta i la va llançar avall amb tota la seva força. No va apuntar directament cap al campament Alfa, sinó quasi a una distància de trenta graus més.

Gairebé immediatament, la resistència de l’aire va treure velocitat inicial a la llauneta, però de seguida hi va prendre part la pseudo-gravetat de Rama i va començar a baixar amb una velocitat constant. Va xocar prop de la base de l’escala, i féu un rebot de cambra lenta que la va allunyar de la primera terrassa.

—Ara rutlla bé, això —va dir Pieter Rousseau—. Vols fer una juguesca?

—No —va ser la resposta ràpida—. Tu tens tots els trumfos a la mà.

—No tens gaire afició al joc. Però et diré què passarà: la llauna caurà a tres-cents metres del campament.

—No és massa a prop, que diguéssim!

—Intenta-ho alguna vegada. Joe, en certa ocasió, va fallar per dos quilòmetres.

La llauneta ja no rebotava. La gravetat era bastant forta ara, com per a fer-la baixar gairebé enganxada a la cara corbada de la cúpula nord. En arribar a la segona terrassa, rodolava avall a uns vint o trenta quilòmetres per hora, aconseguint quasi la velocitat màxima que la fricció permetia.

—Ara haurem d’esperar —digué Pieter, asseient-se darrera el telescopi per anar seguint-li la pista a la llauna missatgera—. Arribarà dintre d’uns deu minuts. Ah!, aquí tenim el capità. M’he acostumat a reconèixer la gent des d’aquest angle. Ara, el capità aixeca el cap i ens mira.

—Crec que aquest telescopi et dóna una sensació de poder.

—Oh! Ja ho crec que sí! Jo sóc l’única persona que sap tot el que està passant a Rama. Almenys —afegí tot consirós mentre dirigia una mirada de retret a Kirchoff—, creia que ho era.

—Si això t’ha de fer feliç, et diré que el capità ha descobert que s’ha quedat sense pasta dentifrícia.

Després d’això, la conversa es va estroncar, fins que Pieter va dir:

—M’hauria agradat que hagués acceptat la juguesca. El capità només haurà de caminar cinquanta metres… Ara ho veu… Missió acomplida.

—Gràcies, Pieter. Bona feina. Ara pots tornar a dormir.

—Dormir? Si estic de guàrdia fins a les quatre!

—Ho sento. Però havies d’estar dormint. Si no, com has pogut somiar tot això?

QUARTER GENERAL DE LA SALVAGUARDA ESPACIAL. AL COMANDANT DE L’ENDEAVOUR. PRIORITAT AAA. CLASSIFICACIÓ LLEGIBLE NOMÉS COMANDANT. SENSE REGISTRE PERMANENT.

SALVAGUARDA ESPACIAL INFORMA SOBRE VEHICLE ULTRAVELOÇ APARENTMENT LLANÇAT DES DE MERCURI FA DEU O DOTZE DIES PER INTERCEPTAR RAMA. SI NO CANVIA ÒRBITA PREVEIEM ARRIBADA DATA 322 DIES 15 HORES. POTSER NECESSARI RETIRADA ABANS. AVISAREM MÉS ENDAVANT. COMANDANT EN CAP.



Norton va llegir el missatge mitja dotzena de vegades per a memoritzar la data. Era molt difícil de tenir noció del temps a Rama. Va haver de mirar el seu rellotge-calendari, per a comprovar que eren al dia 315. Això els permetia que disposessin només d’una setmana…

El missatge era depriment i esborronador, no solament pel que deia, sinó pel que implicava. Els mercurians havien fet un llançament clandestí que, per si sol, ja era una violació de les lleis de l’espai. La conclusió era òbvia: el seu «vehicle» només podia ser un míssil.

Però, per què? Era inconcebible, bé, quasi inconcebible, que s’arrisquessin a posar en perill l’Endeavour i, per tant, era d’esperar que els mateixos mercurians li trametrien àmplia informació. En cas d’emergència, podia abandonar Rama poques hores després, però només ho faria, i encara amb forta protesta, obeint les ordres directes del Comandant en Cap.

Lentament i molt pensarós, va anar cap a l’improvisat complex sanitari i va tirar el missatge dins de l’aparell elèctric d’eliminació i sanejament. La resplendor brillant d’un raig làser que es veia per l’escletxa de la tapa li va confirmar que les exigències de seguretat estaven acomplertes. Llàstima, pensava, que tots els problemes no es poguessin eliminar tan ràpidament i d’aquella manera tan higiènica.





37

Míssil


El míssil es trobava encara a cinc milions de quilòmetres quan la resplendor dels seus jets de frenada ja esdevenia clarament visible pel telescopi principal de l’Endeavour. Llavors, el secret ja no es podia amagar, i Norton va ordenar a contracor la segona i, potser, darrera evacuació de Rama. Però no tenia pas la intenció d’anar-se’n fins que els esdeveniments no li deixessin cap més alternativa.

Quan va haver acabat la maniobra de frenada, aquell inoportú visitant de Mercuri era ja només a cinquanta quilòmetres de Rama, i semblava que estava fent un reconeixement mitjançant les seves càmeres de T.V. En duia dues, una al davant i l’altra al darrera, clarament visibles. També portava unes petites omniantenes i un gran plat giratori dirigit directament cap al planeta distant de Mercuri. Norton es preguntava quines instruccions podien arribar-hi i quina informació en retornava.

No obstant això, els mercurians no podien assabentar-se de res que no fos ja sabut; tot el que l’Endeavour havia descobert, s’havia divulgat per tot el sistema solar. Aquell vehicle espacial, que havia ultrapassat tots els rècords de velocitat per arribar allà, podia ésser només una extensió de la voluntat dels seus constructors, un instrument dels seus propòsits. Aquests propòsits aviat serien coneguts, posat que dins de tres hores l’Ambaixador de Mercuri als Planetes Units parlaria a l’Assemblea General.

Oficialment, el míssil no existia. No portava cap marca d’identificació i no radiava senyals en una banda de freqüència estàndard. Això volia dir una seriosa infracció de la llei, encara que la SALVAGUARDA ESPACIAL no hagués expressat una protesta formal. Tothom estava esperant amb nerviosa impaciència què faria Mercuri després d’això.

Feia tres dies que s’havia sabut i anunciat l’existència i l’origen del míssil. Però els mercurians van romandre tossudament silenciosos. En sabien molt, de callar, quan els convenia.

Alguns psicòlegs es queixaven que era gairebé impossible d’arribar a comprendre del tot la mentalitat d’algú que hagués nascut a Mercuri i s’hi hagués criat. Exiliats per sempre de la Terra, per la seva gravetat tres vegades més poderosa que la de Mercuri, els mercurians podien parar-se a la Lluna i mirar des d’aquella tarongeta el planeta dels seus avantpassats, o àdhuc dels seus pares, però mai no podrien visitar-lo. I així, inevitablement, proclamaven que no volien anar-hi.

Pretenien menysprear les pluges suaus, els camps florits, els llacs, els mars, els cels blaus, tot el que ells només podien conèixer mitjançant vídeos i gravacions. Com que el seu planeta era sota la influència d’una tan poderosa energia solar, que durant el dia feia pujar la temperatura fins a sis-cents graus, ells es vanaven fanfarronament de la seva resistència, la qual, però, no podia suportar ni la més lleugera comprovació. Efectivament, tendien cap a una estructura físicament feble i, per això, només podien sobreviure si s’aïllaven absolutament del seu entorn. Encara que hagués tolerat la gravetat, un mercurià hauria quedat ràpidament incapacitat amb un dia de calor de qualsevol país equatorial de la Terra.

Tot i això, en afers que realment comptaven, eren obstinats i durs. Les pressions psicològiques d’aquell planeta color negre brillant ple de cràters, tan a l’abast de la mà, els problemes d’enginyeria per arrabassar de dins d’aquell inflexible planeta tot el que els era precís per a les seves necessitats de vida, els havia donat una cultura espartana i, en molts aspectes, admirable.

Es podia confiar en els mercurians si prometien quelcom: segur que ho complirien, malgrat que fos a un cost considerable. La seva broma més adient era que asseguraven que si el Sol donava senyals de convertir-se en una estrella nova, podien fer un contracte per a controlar-la… una vegada s’hagués acordat el preu. I també era una broma, no precisament entre els mercurians, que qualsevol nen que demostrés interès per l’art, la filosofia o les matemàtiques abstractes era carbassejat i retornat directament a les granges hidropòniques de cultiu sense terra. Quant als criminals i als psicòpates, no era pas cosa de broma. El crim era un dels luxes que Mercuri no podia permetre’s.

El comandant Norton havia estat a Mercuri una vegada i va quedar enormement impressionat, com la majoria dels visitants.

Havia fet moltes amistats. I també s’havia enamorat d’una noia a Port Llucifer. Va pensar, inclús, de signar un contracte per tres anys, però l’oposició paterna, desaprovant qualsevol que vingués de fora de l’òrbita de Venus, havia estat massa forta. No va perdre gran cosa.

—Missatge Triple-A des de la Terra, capità —van anunciar des del pont—. Veu i text del Comandant en Cap. Preparat per a rebre’l?

—Enregistri el text i arxivi’l. Deixi’m sentir la veu.

—Connecto.

La veu de l’almirall Hendrix se sentia tranquil·la i normal, com si estigués donant una ordre de rutina a la flota, en lloc de parlar d’una situació única en la història de l’espai. Però, naturalment, ell no estava a deu quilòmetres de la bomba.

»Comandant en Cap a Comandant, Endeavour. Aquest és un ràpid resum de la situació tal com la veiem ara. Vostè sap que l’Assemblea General es reuneix a les 14, i vostè escoltarà la sessió. És possible que hagi d’entrar en acció immediatament, sense consulta prèvia. Per això li faig un resum.

»Hem analitzat les fotos que ens ha enviat. El vehicle és una sonda espacial típica, modificada amb una impulsió molt més elevada i probablement amb una arrancada làser per aconseguir un augment d’acceleració inicial. Mida i massa compatibles amb una bomba de fissió de l’ordre de cinc-cents a mil megatons. Els mercurians utilitzen fins a cent megatons en les seves operacions rutinàries de mineria. Per tant, no hauran tingut cap dificultat en reunir un material d’atac com aquest.

»Els nostres experts creuen també que aquesta seria la mínima mesura necessària per a destruir Rama. Si la bomba es fes esclatar sobre la part més prima del buc, sota del Mar Cilíndric, tot el buc es trencaria i la rotació completaria la seva desintegració.

»Creiem que si tenen aquest projecte, li donaran, a vostè, un ampli marge de temps perquè se n’allunyi. Com a informació, podem dir que la resplendor dels raigs gamma d’una bomba d’aquesta potència podria resultar perillosa per a la seva nau, fins i tot a una distància de mil quilòmetres.

»Però el perill més gran no és pas aquest. Els fragments de Rama, d’un pes considerable i expel·lits a gairebé mil quilòmetres per hora, podrien destruir l’Endeavour a una distància il·limitada. Per tant, li recomanem que avanci al llarg de l’eix de rotació, perquè cap fragment no volarà en aquella direcció. Deu mil quilòmetres li donaran un marge de seguretat adequat.

»Aquest missatge no pot ésser interceptat. Està emès per via múltiple-pseudo-atzar i per això he parlat clarament. La seva resposta, en canvi, la poden interceptar. Parli amb discreció i empri la clau quan sigui necessari. Tornaré a comunicar tot just quan s’acabin les discussions de l’Assemblea General. Missatge emès. Comandant en Cap. Tallo».





38

Assemblea general


Segons els llibres d’història —encara que realment ningú no s’ho podia creure—, hi va haver una època en la qual les antigues Nacions Unides tenien 172 membres. Els Planetes Units en tenien només set, i això ja provocava problemes suficients. En ordre de distància del Sol, eren: Mercuri, Terra, Lluna, Mart, Ganimedes, Tità i Tritó.

A la llista hi havia nombroses omissions i ambigüitats que el futur probablement s’encarregaria de rectificar. Els crítics no es cansaven mai de dir que la majoria dels Planetes Units no eren planetes, sinó satèl·lits, i que era ridícul que els quatre gegants, Júpiter, Saturn, Urà i Neptú, no hi fossin.

Però en aquells gegants gasosos no hi vivia ningú, ni possiblement mai no hi viuria. El mateix es podia dir d’un altre dels grans absents, Venus. Els enginyers planetaris més entusiastes estaven d’acord que tardarien encara segles abans no dominessin Venus. Però, mentrestant, els mercurians no el perdien de vista i, sens dubte, estaven elaborant projectes de gran envergadura.

Les representacions separades de la Terra i de la Lluna eren també motiu de discòrdia. Els altres membres argüien que això posava massa poder en un racó del sistema solar. Però hi havia més gent a la Lluna que en tots els altres mons excepte la mateixa Terra. I la Lluna era el lloc de reunió dels Planetes Units. A més a més, la Terra i la Lluna rarament es posaven d’acord. De manera que no seria probable que formessin un bloc perillós.

Mart s’havia guanyat la confiança dels asteroides, tret dels que integraven el grup Ícar (supervisat per Mercuri), i un grapat amb perihelis més enllà de Saturn, que eren reclamats per Tità. Algun dia, els asteroides més grans com Pal·las, Vesta, Juno i Ceres serien prou importants com per a tenir els seus propis ambaixadors, i aleshores els membres dels Planetes Units es comptarien amb dues xifres.

Ganimedes no només representava Júpiter i, per tant, més massa que tota la resta del sistema solar plegat, sinó que representava també els cinquanta o més satèl·lits de Júpiter, si s’hi ajuntaven les captures temporals del cinturó d’asteroides, malgrat que els advocats sempre discutien sobre això.

Igualment, Tità es feia càrrec de Saturn, dels seus anells i els altres trenta o més satèl·lits.

La situació de Tritó era més complicada. La gran lluna de Neptú era el cos amb un assentament humà permanent més llunyà del sistema solar. Com a resultat, el seu ambaixador portava una considerable quantitat de representacions entre les quals hi havia Urà i les seves vuit llunes (cap no estava ocupada encara), Neptú i els seus altres tres satèl·lits, Plutó i la seva única lluna i la solitària Persèfone, que no en tenia cap. Si hi havia planetes més enllà de Persèfone, també serien responsabilitat de Tritó. I com si amb això no n’hi hagués prou, algú havia sentit l’Ambaixador de la Fosca Llunyania, com se l’anomenava de vegades, preguntar queixosament: «I els cometes, què?». Generalment tothom comprenia que aquest problema s’havia de deixar per al futur.

Però semblava que, de fet, el futur ja el tenien allà. Segons algunes definicions, Rama era un cometa. Els cometes eren els únics altres visitants de les profunditats interestel·lars, i molts d’ells havien viatjat en òrbites hiperbòliques encara més properes al Sol que la de Rama. Qualsevol advocat de l’espai podia haver-ne fet un bon plet, de tot això, i l’Ambaixador de Mercuri era un dels millors.

—Reconeixem Sa Excel·lència l’Ambaixador de Mercuri.

Com que els delegats estaven col·locats en sentit contrari al de les busques d’un rellotge, per ordre de distància al Sol, el de Mercuri es trobava a l’extrem dret del President. Fins al darrer minut, va estar mirant la seva computadora; després es va treure les ulleres de sincronització, que permetien llegir els missatges de la seva pantalla només a ell. Va agafar uns fulls de notes i es posà dempeus amb energia.

—Senyor President, distingits col·legues delegats, m’agradaria començar amb un breu resum de la situació a la qual ens afrontem.

Aquelles paraules, «un breu resum», si haguessin estat pronunciades per alguns altres delegats, haurien provocat la desaprovació dels oïdors. Però tothom sabia que els mercurians sempre deien el que pensaven fer i dir.

—El vehicle espacial gegant o asteroide artificial que va ésser batejat com Rama fou detectat fa cosa d’un any a la regió més enllà de Júpiter. De bon començament, es va creure que es tractava d’un cos natural que es movia en una òrbita hiperbòlica que el portaria al voltant del Sol i cap a les estrelles.

»En descobrir-ne la seva veritable naturalesa, es va ordenar a la nau espacial de la Vigilància Solar Endeavour que tingués un encontre amb Rama. Estic segur que tots volem felicitar el comandant Norton i la seva tripulació per la forma tan eficient amb què han dut a terme la seva missió sense precedents.

»De primer es va creure que Rama era mort, glaçat durant tants centenars de milers d’anys, que no hi havia cap possibilitat de revifament. Això encara pot ésser cert en un estricte sentit biològic. Sembla que hi ha una unitat de parer entre els que han estudiat aquest afer sobre el fet que cap organisme vivent d’alguna complexitat no pot sobreviure més d’uns quants segles d’animació suspesa. Àdhuc en el zero absolut, els efectes del quàntum residual eventualment eliminen massa informació cel·lular perquè el revifament sigui possible. Per tant, sembla ser que, encara que Rama era d’una importància arqueològica enorme, no presentava problemes astropolítics considerables.

»Avui és evident que aquella actitud va ser molt ingènua per part nostra, encara que des d’un principi hi va haver algú que va indicar que Rama estava dirigit amb massa precisió cap al Sol perquè fos una pura casualitat.

»Tot i això, es podia haver argüit (i realment es va fer) que allà hi havia un experiment fracassat. Rama va aconseguir la meta que s’havia proposat, però la intel·ligència controladora no en va sobreviure. Aquest punt de vista també sembla massa senzill; segurament no valora prou els éssers amb els quals tractem.

»Hi ha quelcom que no hem tingut en compte, i és la possibilitat de la supervivència ‘no biològica’. Si acceptem la teoria molt plausible del doctor Perera, la qual per cert s’adapta als fets, els éssers observats a l’interior de Rama, no existien fins fa poc temps. Els seus dissenys o models estaven emmagatzemats en algun banc central d’informació i, quan va venir el seu moment, van ésser fabricats amb la primera matèria disponible, probablement el brou de cultiu òrgano-metàl·lic del Mar Cilíndric. Aquesta feta encara està lluny de la nostra pròpia capacitat, malgrat que no presenta problemes teòrics. Sabem que els circuits sòlids, a diferència de la matèria viva, poden emmagatzemar informació sense cap pèrdua durant períodes de temps indefinits.

»Així com així, Rama està ara en condicions de ple funcionament, servint els propòsits dels seus constructors, qualssevol que siguin. Des del nostre punt de vista, no hi fa res que els propis ramans estiguin morts des de fa un milió d’anys o que ells siguin recreats també en qualsevol moment i s’uneixin als seus servidors. Amb ells o sense ells, s’acompleix la seva voluntat i se seguirà acomplint.

»Rama ens ha donat proves que el seu sistema de propulsió segueix funcionant. Dintre d’uns dies més arribarà al periheli, on farà algun canvi orbital més gran, lògicament. És possible que llavors ens trobem aviat amb un nou planeta que es mogui dins l’espai solar sobre el qual el meu govern té jurisdicció. O també pot passar, per descomptat, que Rama faci canvis addicionals i segueixi una òrbita final a qualsevol distància del Sol. I també podria convertir-se en un satèl·lit d’un planeta més gran, com la Terra.

»Per tant, col·legues delegats, estem davant de tot un espectre de possibilitats, algunes d’elles molt serioses. Seria de babaus pretendre que aquestes criatures de Rama hagin de ser benèvoles i que no ens interfereixin de cap manera. Si han vingut al nostre sistema solar, és perquè en necessiten alguna cosa. Encara que només fos coneixement científic, considerin com es pot emprar aquest coneixement…

»Davant nostre tenim ara una tecnologia de centenars, potser milers d’anys més avançada que la nostra, i una cultura que potser no té cap punt de contacte amb nosaltres. Hem estat estudiant el comportament dels robots biològics —els biots— a l’interior de Rama. Tal com ens demostren els films que el comandant Norton ens ha retransmès, hem arribat a certes conclusions que volem comunicar-los.

»A Mercuri tenim, potser, poca sort de no comptar amb formes de vida indígenes que poguéssim observar. Però, naturalment, sí que comptem amb un complet registre de la zoologia terrestre i hi hem trobat un sorprenent paral·lel amb Rama.

»Aquest paral·lel són les colònies de formigues blanques o tèrmits. Com Rama, aquestes formigues funcionen sobre sèries senceres de màquines biològiques especialitzades: obrers, constructors, grangers, guerrers. I, malgrat que no sabem si Rama té una reina, suggereixo la possibilitat que l’illa coneguda com Nova York, faci una funció similar.

»Ara bé; fóra realment absurd d’allargar massa aquesta analogia: falla en massa punts. L’exposo a vostès, però, per aquesta raó: quin grau de cooperació o comprensió podria haver-hi entre els éssers humans i els tèrmits? Quan no hi ha conflicte d’interessos, ens tolerem mútuament. Però quan un necessita el territori o els recursos de l’altre, hi ha una guerra sense quarter.

»Mercès a la nostra tecnologia i a la nostra intel·ligència, sempre guanyem els éssers humans, si hi estem ben decidits. Però algunes vegades no és fàcil i n’hi ha que creuen que, a la llarga, la victòria final podria ser dels tèrmits…

»Tenint present això, considerin ara ta formidable amenaça que Rama pot (no dic ha de, que consti) significar per a la civilització humana. Quines mesures hem disposat per a afrontar-nos-hi si la pitjor eventualitat s’esdevé? Cap, ni una. Ens hem limitat a parlar-ne, a fer-ne especulacions, i a escriure’n saberudes monografies.

»Bé, distingits col·legues, Mercuri ha fet més que això. Actuant segons les normes de la clàusula 34 del Tractat de l’Espai del 2057, que ens dóna dret a fer els passos necessaris per a protegir la integritat del nostre espai solar, hem aviat cap a Rama un giny d’alta energia nuclear. Certament, ens considerarem molt feliços si no l’hem d’emprar mai; però ara, almenys, no estem tan indefensos com abans.

»Es pot argüir que hem actuat unilateralment, sense consulta prèvia. Ho admetem. Però, algú pot aquí imaginar, amb tot el respecte, senyor president, que hauríem obtingut la conformitat general en el marge de temps tan escàs del qual disposàvem? Considerem que ho estem fent, no solament per a nosaltres mateixos, sinó per a tota la raça humana. Totes les futures generacions, algun dia potser ens agrairan que hàgim estat previsors.

»Reconeixem que seria una tragèdia i, fins i tot, un crim, de destruir un artefacte tan meravellós com Rama. Si hi ha alguna forma d’evitar-ho sense risc per a la humanitat, estarem molt contents de saber-ho. Nosaltres no n’hem trobat pas cap, i el temps s’està esgotant.

»En els dies vinents, abans que Rama arribi al periheli, hem de prendre una decisió. Per descomptat, farem totes les advertències precises a l’Endeavour, però aconsellaríem al comandant Norton que estigui preparat per partir al cap d’una hora després que se l’avisi. És ben possible que Rama tingui altres dramàtiques transformacions en qualsevol moment.

»Això és tot, senyor President, senyors col·legues delegats. Gràcies per la seva atenció. Confio en la seva cooperació».





39

Decisió del comandant


—Bé, Rod, com encaixen els mercurians en la seva teologia?

—Massa bé, comandant —replicà Rodrigo amb un somriure malhumorat—. És l’etern conflicte entre les forces del bé i les del mal. I hi ha vegades que els homes hi hem de prendre part.

Norton va pensar que ja sabia gairebé la resposta que li faria. Aquella situació havia d’haver estat molt preocupant per a Boris, però ell no era dels resignats a una passiva aquiescència. Els Cristians del Cosmos eren gent enèrgica i competent. Per cert, en alguns aspectes, s’assemblaven remarcablement als mercurians.

—Em sembla que vostè té un projecte, Rod.

—Sí, comandant, i és molt senzill realment. Simplement hauríem de desactivar la bomba.

—Aaah! I com s’ho manegarà?

—Amb unes bones tenalles de tallar filferro.

Si s’hagués tractat d’algú altre, Norton hauria pensat que se’n fumia. Però no Boris Rodrigo.

—Un moment! Tot està controlat per càmeres. Vostè creu que els mercurians s’asseuran a contemplar com ho fa?

—I tant! No podran fer res més. Quan els arribi el senyal, serà massa tard. Puc acabar fàcilment la feina en nou o deu minuts.

—Ja ho entenc. Els deixarem amb un pam de nas i es tornaran ximples de ràbia. Però, i si la bomba està preparada per esclatar amb trampa, a la més lleugera interferència?

—Això sembla improbable. Quin propòsit tindria? La bomba va ésser construïda per a una missió específica a la profunditat de l’espai, i nò tinc cap dubte que està muntada amb tota mena de dispositius de seguretat per a evitar la seva explosió excepte quan li vingui una ordre positiva. Però aquest és un risc per al qual estic preparat i que s’ha de córrer sense que perilli el nostre Endeavour. Tot ho tinc ben pensat.

—N’estic segur —digué Norton.

La idea era fascinant, seductora pels seus motius; li venien ganes de riure quan pensava en els frustrats mercurians i s’hauria jugat la camisa per veure las seves reaccions quan s’adonessin, massa tard, del que li estava passant a la seva mortífera joguina.

Però hi havia altres complicacions que semblaven multiplicar-se en tant que examinava el problema. De fet, estava afrontant la més difícil i la més crucial decisió de tota la seva carrera.

No, això quedava encara ridícul. S’afrontava amb la més difícil decisió que mai no havia hagut de prendre un comandant. El futur de tota la raça humana en depenia. Perquè: i si els mercurians tenien raó?

Quan Rodrigo va sortir, Norton encengué el llum del rètol «NO MOLESTEU, SI US PLAU». No podia recordar la darrera vegada que l’havia emprat i el va sorprendre que funcionés encara. Ara, al cor de la seva nau atapeïda de gent enfeinada, estava isolat, absolutament sol. L’única companyia era el retrat del Capità James Cook, que el contemplava des de la llunyania del temps…

Era impossible de consultar amb la Terra. Ja l’havien previngui que qualsevol missatge podia ésser interceptat, potser, per dispositius de retransmissió de la mateixa bomba. Això deixava tota la responsabilitat en les seves mans.

Hi havia un fet que ell havia sentit en algun lloc, sobre un president dels Estats Units de l’Amèrica del Nord (qui era? Roosevelt? Pérez?), que tenia sobre la taula del seu despatx una placa amb una inscripció: «La responsabilitat acaba aquí». Norton no sabia ben bé les que s’havien d’assumir en aquell despatx, però s’adonava de quan una li queia sobre la taula del seu.

Podia no fer res i esperar fins que els mercurians l’avisessin que partís. Com ho veurien això els historiadors del futur? Norton no estava massa preocupat per la fama o la infàmia pòstumes, però no volia ésser recordat per sempre com el còmplice d’un crim còsmic que podia haver evitat.

I el pla era perfecte. Com ja esperava, Rodrigo havia preparat tots els detalls, havia previst totes les possibilitats, fins i tot el perill remot que la bomba esclatés en manipular-la. Si això s’esdevenia, l’Endeavour estaria estalvi, darrera del buc de Rama. Quant al mateix tinent Rodrigo, semblava preveure la possibilitat d’una apoteosi instantània amb absoluta equanimitat.

No obstant això, encara que la bomba fos desmuntada amb èxit, no s’hauria arribat al final de l’afer. Els mercurians podrien intentar-ho novament, tret que es trobés alguna solució per a evitar-ho. D’una manera o altra, s’haurien guanyat unes setmanes de temps. Rama estaria ja lluny, passat el periheli, abans que un altre míssil pogués atrapar-lo. Aleshores, els pitjors temors dels alarmistes ja s’haurien desaprovat. O a l’inrevés…

Actuar o no actuar, aquesta era la qüestió. El comandant Norton mai no s’havia sentit tan identificat amb aquell Hamlet, príncep de Dinamarca. Fes el que fes, les possibilitats del bé i les del mal semblaven perfectament equilibrades. Estava afrontat, moralment, amb la més difícil de totes les decisions. Si l’elecció era equivocada, ho sabria de seguida. Però si l’havia encertat, potser mai no ho podria provar…

No servia de res cercar justificacions sobre arguments poc lògics, ni tampoc pensar en una corrua d’alternatives futures. Així, podria anar donant voltes i més voltes, per sempre més. Havia arribat el moment d’escoltar les seves veus interiors.

Li va venir la serenor i la calma des de segles enrera, en contemplar aquell retrat del seu admirat Cook.

—Estic d’acord amb vostè, capità —digué tot mirant el retrat de fit a fit—. La raça humana ha de viure amb la seva consciència. Qualssevol que siguin els arguments dels mercurians, la supervivència no ho és tot.

Va prémer el timbre d’avís del circuit del pont de comandament, i va dir amb tota calma:

—Tinent Rodrigo, el voldria veure.

Va tancar els ulls, va doblegar els braços enrera, va posar els polzes darrera les corretges del respatller de la seva butaca, va estirar les cames i es va preparar per a gaudir d’uns moments de relaxament total.

Potser passaria molt de temps abans no ho pogués fer novament.





40

Sabotejador


Aquell petit escúter de l’espai havia estat despullat de tot l’equipament innecessari. Ara, era una carcassa que comptava amb els sistemes de propulsió, de direcció i de supervivència. Fins i tot, se li va treure el seient del segon pilot, perquè cada quilo de massa extra costava una fracció de temps de missió.

Aquesta era una de les raons, no la més important, per la qual Rodrigo va insistir d’anar sol. Era una feina tan senzilla, que unes altres mans no li feien cap falta, i la massa d’un passatger costaria uns minuts de temps de vol. Ara, l’escúter acceleraria a més d’un terç d’una gravetat, i podria fer el viatge des de l’Endeavour a la bomba en quatre minuts. Això li deixava un marge de sis minuts. Ja en tenia prou.

Rodrigo només va girar el cap una vegada, quan va deixar la nau espacial. Va comprovar que, segons el pla, l’Endeavour s’havia separat de l’eix central i s’allunyava suaument a través de l’eix del Nord. Quan ell hagués arribat a la bomba, l’Endeavour s’hauria protegit ja amb tot el gruix de Rama entre ells dos.

En volar sobre la plana polar, s’ho va prendre amb calma. No tenia cap pressa, perquè les càmeres de la bomba no podien enfocar-lo encara, i així, estalviava combustible. Després, va donar la volta, seguint la circumferència d’aquell món fins que va veure el míssil, resplendint a la llum del Sol, més intensa que la que resplendia sobre el planeta on va néixer.

Rodrigo ja havia complert les instruccions de sortida. Llavors va començar la seqüència prevista i l’escúter voltà amb els seus giroscopis, arribant a l’impuls total en pocs segons. Al començament, la sensació de pes semblava aclaparadora, però Rodrigo s’hi va adaptar aviat. Al cap i a la fi, n’havia suportat el doble en alguns llocs de Rama, i havia nascut a la Terra, amb el triple.

L’enorme paret corbada exterior d’aquell cilindre de cinquanta quilòmetres anava separant-se sota d’ell, lentament, mentre el seu escúter es dirigia directament a la bomba. Era impossible adonar-se de les dimensions de Rama, per les seves característiques absolutament llises i sense cap tret identificable. Era ben difícil de dir si giravoltava o no.

Als cent segons de temps de la missió, estava arribant a la meitat de la distància a recórrer. La bomba encara estava massa lluny com per a distingir-hi cap detall, però havia esdevingut més brillant en contrast amb aquell cel d’un negre atzabeja. Era estrany, però no veia estrelles, ni la Terra brillant, ni l’enlluernador Venus. Els filtres foscos que li protegien els ulls de la resplendor mortal ho feien impossible. Rodrigo intuïa que estava batent un rècord; probablement cap altre home no havia estat embolicat en una feina a fora d’una nau espacial i tan a prop del Sol. Era una sort que l’activitat solar en aquell temps fos tan reduïda.

A dos minuts i deu segons, l’indicador lluminós de vol va començar a oscil·lar, l’impuls va baixar a zero i l’escúter va fer un gir de 180 graus. L’impuls total va ressorgir en un instant, però ara Rodrigo feia reduir la velocitat a la ximpleria dels tres metres per segon previstos, que en realitat eren més, per la pèrdua de gairebé la meitat de la seva massa propulsora. La bomba estava a vint-i-cinc quilòmetres enllà; l’aconseguiria en dos minuts. Havia arribat a un límit de velocitat de mil cinc-cents quilòmetres per hora, que, per a un escúter de l’espai, era la bogeria total i, probablement, un altre rècord. Però aquesta no era pas una missió rutinària i ell sabia precisament el que estava fent.

La bomba anava creixent. Ara ja podia veure l’antena principal dirigida cap a l’invisible planeta de Mercuri. Al llarg d’aquesta ona de transmissió, la imatge del seu escúter apropant-se s’havia tramès a la velocitat de la llum en els darrers tres minuts. N’hi quedaven encara dos abans que arribés a Mercuri.

Què farien els mercurians quan el veiessin? Quedarien consternats, sens dubte. S’adonarien instantàniament que la seva trobada amb la bomba s’havia fet minuts abans que ells ho sabessin. Probablement algun guaita de guàrdia hauria cridat una autoritat més alta: això volia dir més temps. Però, fins i tot en el pitjor dels casos, encara que l’oficial guaita tingués autoritat per a fer esclatar la bomba i premés el botó immediatament, això representaria cinc minuts més abans no arribés el senyal.

Malgrat que Rodrigo no havia fet cap juguesca, perquè els Cristians del Cosmos no en feien mai, estava absolutament segur que no hi hauria una reacció instantània. Els mercurians dubtarien de destruir un vehicle de reconeixement procedent de l’Endeavour, encara que sospitessin les seves intencions. Segurament, provarien primer de comunicar-se d’alguna manera, i això significaria més demora.

I encara hi havia una raó millor: no malbaratarien una bomba gegant per un senzill escúter. I la malgastarien si la feien esclatar a vint quilòmetres del seu objectiu. Primer l’haurien de desplaçar. Que si comptava amb temps suficient? Oi, i tant!… Però, de moment, seguia acceptant els fets sense cap mena d’oportunisme.

Havia d’actuar com si l’impuls del disparador hagués d’arribar en el mínim termini: cinc minuts justos.

Mentre l’escúter estava fent els darrers centenars de metres, Rodrigo comparava ràpidament els detalls que ara podia veure amb els que havia estudiat sobre les fotos preses a llarga distància. Allò que només havia estat una col·lecció de vistes abstractes esdevenia ara una realitat mortífera de dur metall i plàstic suau.

La bomba era un cilindre d’uns deu metres de llargada i tres de diàmetre. Per estranya coincidència, gairebé de les mateixes proporcions de Rama. Estava junt a l’estructura del vehicle míssil, unit amb un reixat fet amb biguetes en forma d’I. Per alguna raó, probablement deguda a la situació del centre de la massa, estava emplaçada en angle recte respecte a l’eix del vehicle, de tal forma que feia la impressió sinistra d’un martell, i efectivament ho era. Era un martell tan poderós com per esclafar un món.

De cada extrem de la bomba sortia un feix de cables trenats que anaven al llarg del cilindre i desapareixien, a través del reixat, cap a l’interior del vehicle. Totes les comunicacions i tots els controls passaven per ells. No hi havia antenes de cap mena, a la mateixa bomba. Boris Rodrigo només havia de tallar aquests dos jocs de cables i aquella bomba no seria res més que un tros inofensiu de metall inert.

Encara que això era exactament el que havia previst, ara semblava massa fàcil. Va consultar el rellotge: tindria encara trenta segons abans que els mercurians s’assabentessin de la seva existència, suposant que l’haguessin vist quan havia anat seguint la circumferència de Rama. Comptava amb cinc minuts absolutament segurs per a portar a terme un treball ininterromput, i un noranta-nou per cent de probabilitats de disposar d’un lapse de temps més llarg.

Així que el seu escúter es va parar completament, Rodrigo el va amarrar a l’estructura del míssil com si fes un sol cos amb ell. Això no li va fer perdre més que uns segons. Ja havia agafat les seves eines quan va sortir, de pressa, del seu seient. Només va patir una lleugera torpor dels seus moviments, per la rigidesa del seu vestit espacial afilador.

Abans de començar la tasca, va donar una ullada i va veure una petita placa metàl·lica que duia una inscripció:

DEPARTAMENT D’ENGINYERIA ENERGÈTICA

Secció D

47, Sunset Boulevard Vulcanòpolis, 17464

Per a informació, adreçeu-vos a Henry K. Jones



Rodrigo sospitava, amb fonament, que el senyor Jones no tardaria gaire a estar molt ocupat.

Les tenalles van fer una feina ràpida amb els cables. Mentre n’estava separant la primera trena, Rodrigo va pensar per un moment en els focs infernals comprimits que tenia a l’abast. Si impensadament els connectava… no s’adonaria mai més de res.

Va tornar a mirar el rellotge. Havia passat més d’un minut. Això volia dir que anava bé. Ara havia d’anar pels cables posteriors, i després… cap a caseta, tot fent pam i pipa als mercurians frustrats.

Anava a treballar amb el segon cable trenat quan va sentir una feble vibració en el metall que estava tocant. Va sofrir un sobresalt.

Va mirar tota la llargada del míssil. La característica resplendor blau-violeta, de la regió del plasma dels impulsors en funcionament, sortia entorn d’un dels jets de control de posició. El míssil estava a punt de moure’s.

El missatge de Mercuri va ser breu i desolador. Va arribar dos minuts després que Rodrigo hagués desaparegut de la circumferència de Rama.

«Al comandant de l’Endeavour des del Control Espacial de Mercuri. Infem Occidental. Disposa d’una hora, des de la recepció d’aquest missatge, per a abandonar Rama i els seus entorns. Suggerim que surti amb la màxima acceleració al llarg de l’eix de rotació. Demanem acusi recepció. Fi del missatge».

Norton el llegí amb un escepticisme absolut que aviat es convertí en còlera. Va sentir un impuls infantil de contestar amb un altre missatge dient que tota la tripulació es trobava escampada per l’interior de Rama i que tardaria hores en reunir-los. Però, amb tot això, no aconseguiria pas res, tret de comprovar la fermesa i els nervis dels mercurians.

I per què s’havien decidit a actuar dies abans del periheli? Es preguntava si la pressió creixent de l’opinió pública potser esdevenia insuportable i per això havien volgut presentar a la resta de la raça humana un fait accompli.

Però aquest raonament no semblava lògic. Aquesta sensibilitat no era característica dels mercurians.

No es podia fer retornar Rodrigo perquè el seu escúter ara es trobava en la part de Rama que era a l’ombra, i no hi podria haver contacte amb ell fins que retornés a la línia de visió. I això no s’esdevindria fins que la missió s’hagués acabat, o… hagués fracassat.

Hauria d’esperar. Tenia encara molt de temps. Cinquanta minuts sencers. Mentrestant, ja havia decidit la resposta més efectiva que donaria a Mercuri.

Ignoraria el missatge absolutament i esperaria la reacció dels mercurians.

Quan la bomba va començar a moure’s, la primera sensació de Rodrigo no va ser de por per la seva integritat física, sinó de quelcom molt més devastador. Creia que l’univers funcionava d’acord amb lleis estrictes que ni el mateix Déu podia desobeir i, molt menys, els mercurians. Cap missatge podia anar més ràpidament que la llum: ell anava cinc minuts per endavant de tot el que Mercuri pogués fer.

Això que estava passant només podia ésser una coincidència, fantàstica, potser mortal, però res més que això. Casualment, es devia haver transmès a la bomba un senyal de control a l’atzar, en el precís moment que ell s’allunyava de l’Endeavour. I mentre ell feia un trajecte de cinquanta quilòmetres, el senyal n’havia fet vuitanta milions.

O, potser, allò era només un canvi automàtic de posició, per a contrarestar l’escalfor d’alguna part del míssil. Hi havia llocs on la temperatura del buc exterior s’acostava als mil cinc-cents graus i era per aquest motiu que ell havia procurat estar a l’ombra i tan lluny com podia de l’escalfor.

Un segon jet es va engegar, corregint el gir que el primer havia provocat. No, això no era un canvi termal. La bomba s’estava reorientant per si sola i apuntava cap a Rama…

Era inútil que es preguntés per què estava succeint una cosa semblant, en aquest precís moment. Hi havia una cosa al seu favor: el míssil era un giny d’acceleració baixa; un dècim de «g» era el màxim que podia suportar. Ell podia continuar.

Va comprovar els fermalls que mantenien l’escúter travat a l’estructura de la bomba i també el cable de seguretat del seu vestit. Un fred rancor s’anava introduint en la seva ment, afegint-se a la seva determinació. Era que potser aquella maniobra volia dir que els mercurians anaven a fer esclatar la bomba sense previ avís, sense donar a l’Endeavour l’oportunitat de fugir? Semblava increïble, un acte no tan solament de brutalitat, sinó de follia, calculat per fer que la resta del sistema solar se’ls girés d’esquena. Què els hauria fet ignorar la solemne promesa del seu propi Ambaixador?

Qualssevol que fossin els seus plans, no se’n sortirien.

El segon missatge de Mercuri era idèntic al primer, i arribà deu minuts més tard. De manera que havien allargat el termini, oi? Norton encara disposava d’una hora. I els mercurians segurament van esperar el temps suficient per a rebre una resposta de l’Endeavour abans que tornessin a comunicar-se amb ell.

Però ara hi havia un altre factor. Entretant, ells havien d’haver vist Rodrigo i haurien d’haver tingut uns minuts per a prendre-la iniciativa. Les seves instruccions podien estar ja en camí. Podien arribar d’un moment a l’altre.

Ell hauria d’estar preparant-se per partir. En qualsevol moment, la mola immensa de Rama, que omplia el cel, podia esdevenir incandescent al llarg de les seves circumferències, amb l’esclat lluminós d’una glòria efímera que faria quedar insignificant la resplendor del Sol.

Quan vingué la impulsió definitiva, Rodrigo ja estava ben afermat. Només vint segons més tard, allò es va parar novament. Va fer un ràpid càlcul mental: el viratge en delta no es podia fer a més de quinze quilòmetres per hora. La bomba tardaria més d’una hora per arribar a Rama. Potser s’estava desplaçant més a prop, per aconseguir un lapsus d’acció més ràpid. Si fos així, era una precaució intel·ligent. Però els mercurians ho havien deixat per a massa tard.

Rodrigo va tornar a mirar el seu rellotge, malgrat que ara gairebé s’adonava exactament del pas del temps sense haver de comprovar-lo. A Mercuri, ara el podien veure dirigint-se decididament cap a la bomba, a menys de dos quilòmetres. No tindrien ja cap dubte de les seves intencions i s’estarien preguntant si ell les havia dut a terme.

La segona trena de cables va saltar tan fàcilment com la primera. Com un bon treballador, Rodrigo havia triat molt bé les seves eines. La bomba estava desarmada, o per a ser més exactes, ja no podria esclatar sota l’impuls d’un comandament remot.

Però hi havia una altra possibilitat, i no podia permetre’s el luxe d’ignorar-la. No hi havia fusibles de contacte exteriors, però potser sí que n’hi havia d’interiors. I si l’impacte els posava en funcionament? Els mercurians seguien controlant el moviment del seu míssil. Per tant, podrien fer-lo topar amb Rama quan volguessin. La tasca de Rodrigo no estava del tot finida.

Cinc minuts més tard, a la sala de control d’algun lloc de Mercuri, el veurien com s’arrossegava sobre el buc exterior del míssil, portant aquelles tenalles que havien neutralitzat l’arma més poderosa construïda pels homes. Gairebé estava temptat d’aixecar el braç i fer-los babarotes davant la cambra, però va comprendre que això no s’adiria amb la seva dignitat. Al cap i a la fi, ell estava fent història, i milions d’homes contemplarien aquella escena els anys vinents, tret que els mercurians, ressentits, en destruïssin tots els vídeos. Si ho feien així, no els blasmaria gens.

Va abastar el marc de l’antena dirigida i, mà sobre mà, va anar grimpant fins arribar al gran plat parabòlic. Aquelles tenalles no li van fallar. Van treballar de pressa i bé, sobre el sistema múltiple d’alimentació, masegant i tallant cables i guies de raig làser ensems. Quan va fer la darrera operació, l’antena començà a gronxar-se lentament. Aquell moviment inesperat el va sorprendre, però després entengué que havia destruït l’automatisme que depenia de Mercuri, En cinc minuts, els mercurians perdrien tot el contacte amb el seu servent. No solament el míssil era ja impotent: l’havia deixat també orb i sord com una tàpia.

Rodrigo, lentament, va tornar a l’escúter, va afluixar els fermalls i el va fer girar fins que el para-xocs davanter va fer pressió contra el míssil, tan a prop com va poder del seu centre de massa. Va fer que l’impuls anés al màxim i l’hi va mantenir durant vint segons.

Empenyent contra aquella massa enorme, l’escúter responia mandrosament. Quan Rodrigo va reduir l’impuls a zero, va calcular el nou vector de velocitat de la bomba.

No toparia amb Rama per un ample marge, i la podrien localitzar novament i amb precisió en qualsevol moment del futur. Després de tot, era un giny valuós i ben equipat.

El tinent Boris Rodrigo era un home d’una honradesa gairebé patològica. No volia que algun dia els mercurians poguessin retreure-li que els havia fet perdre res que era de la seva propietat.





41

Heroi


—Estimada —va començar Norton—, aquesta ximpleria ens ha costat més d’un dia, però almenys m’ha donat l’oportunitat de poder parlar-te.

»Encara sóc a la nau, però ara la portem novament al seu lloc d’estacionament de l’Eix del Nord. He recollit Rod fa una hora i semblava com si acabés de fer una feina qualsevol després d’una guàrdia tranquil·la. Suposo que ningú de nosaltres no podrà visitar Mercuri mai més, i em pregunto si serem tractats com a herois o com a malvats, quan retornem a la Terra. Però la meva consciència està tranquil·la. Estic segur d’haver fet el que havia de fer. Era el meu deure. Em pregunto si alguna vegada els ramans me’n donaran les gràcies.

»Només podrem estar-nos-hi dos dies més. Diferentment de Rama, nosaltres no tenim un buc d’un quilòmetre de gruix que ens protegeixi del Sol. El nostre exterior ja té alguns punts perillosament calents, i hem hagut de posar-hi unes pantalles de protecció. Em sap greu, estimada. No et volia preocupar amb els meus problemes…

»Així que només ens queda el temps just per a fer un viatge més a Rama i penso treure’n el millor partit que pugui. Però no t’amoïnis. No correré cap risc».

Norton va desconnectar la gravació. Allò, per dir-ho així, era disfressar la veritat. Hi havia perill i incertesa quasi a cada moment, a l’interior de Rama. No hi hauria cap home que realment se sentís com a casa, allà, en presència de forces que anaven més enllà de la seva comprensió. I en aquest viatge final, ara que sabia que mai més no hi retornarien ni comprometrien futures operacions, provaria de temptar la seva sort una mica més.

—En el termini de quaranta-vuit hores, doncs, haurem completat aquesta missió. El que passarà després, no ho sabem. Com ja saps, hem gastat virtualment tot el nostre combustible per entrar en aquesta òrbita. Encara estic esperant que em diguin si es podrà reunir amb nosaltres un tanc, per poder retornar a la Terra a temps, o si haurem de fer un descens planetari a Mart. Sigui com sigui, jo seré a casa per Nadal. Digues-li al nen que em sap greu de no poder-li portar un cadell de biot: no n’hi ha, de cadells…

»Tots estem bé, però molt cansats. Després d’això, m’hauré guanyat un permís ben llarg, i tu i jo aprofitarem el temps que hem perdut. Diguin el que diguin de mi, pots contestar que estàs casada amb un heroi. Quantes dones poden dir que tenen un marit que ha salvat un món?».

Com sempre, Norton va escoltar amb molta atenció la cinta que havia gravat, abans de fer-ne un duplicat, assegurant-se que la podia fer servir per a les seves dues famílies. Era ben estrany pensar que no sabia quina de les dues veuria primer. Generalment, els seus programes de descans estaven preparats amb un any d’anticipació, almenys, d’acord amb els inexorables moviments dels mateixos planetes.

Però això era en els temps anteriors a Rama. Ara ja no hi hauria res que fos el mateix.





42

Temple de cristall


—Si ho intentem —digué Karl Mercer—, penses que els biots ens ho impediran?

—Potser sí. Això és una de les coses que vull comprovar. Per què em mires d’aquesta manera?

Els llavis de Mercer van iniciar lentament un somriure enigmàtic, que sempre li venia quan algú deia algun acudit compartible o nó amb els seus companys.

—M’estava preguntant, capità, si et penses que n’ets el propietari, de Rama. Fins ara has prohibit qualsevol intent d’irrompre dins d’aquells edificis. Per què has canviat? És que els mercurians t’han donat la idea?

Norton esclafí de riure, però va parar en sec. Era una pregunta lògica, i no estava pas segur que la resposta fos correcta.

—Potser he estat massa cautelós —respongué—. He volgut estalviar-nos problemes. Però aquesta és la nostra darrera oportunitat. Si ens veiem obligats a retirar-nos, no hi haurem perdut gaire.

—Sempre que ens retirem amb ordre.

—Naturalment. Però els biots no ens han estat hostils. I, tret de les aranyes, em penso que aquí no hi ha res que ens pugui atrapar, si és que hem de córrer.

—Tu podràs córrer, capità, però jo penso fer una retirada digna. Ah!, i a propòsit: ja sé perquè els biots són tan correctes amb nosaltres.

—És un xic tard, per a una nova teoria.

—No obstant això, t’ho he de dir. Pensen que som ramans. No poden distingir la diferència entre un consumidor d’oxigen i un altre.

—No crec que siguin tan estúpids.

—No es tracta d’estupidesa. Estan programats per a les seves particulars feines i nosaltres no entrem en les seves instruccions.

—Potser tens raó, Karl. Ho aclarirem tan aviat com comencem a treballar a Londres.

Joe Calvert sempre s’havia divertit amb les pel·lícules antigues de robatoris de bancs, però no s’ho hauria cregut mai que s’hagués de veure barrejat en un cas semblant. No obstant, essencialment, era el que ara estava fent.

Els carrers deserts de Londres li semblaven plens d’amenaces, malgrat que s’adonava que era la seva consciència culpable que li ho feia pensar. Realment no creia que aquelles estructures segellades, sense finestres ni portes, arrenglerades entorn d’ells, fossin plenes de gent en estat d’alerta, esperant emergir furiosament tan aviat com els invasors toquessin les seves propietats. De fet, estava gairebé segur que tot aquell complex i totes les altres ciutats eren simplement alguna mena d’àrea d’emmagatzematge.

Un segon temor, basat també en innombrables drames antics de crims i assassinats, potser tenia més fonament. Malgrat que no hi hagués timbres d’alarma ni sirenes udoladores, era raonable de suposar que Rama disposaria d’algun sistema d’alerta. Si no fos així, com sabien els biots quan i on se’ls demanaven els seus serveis?

—Els que no duguin ulleres protectores, que es girin d’esquena —ordenà el sergent Myron.

Es va escampar una olor d’òxids nítrics mentre el mateix aire començava a cremar pel raig de llum del projector làser i se sentia un so com el que fa una peça de seda en estripar-la de dalt a baix. Aquell ganivet ignífer anava avançant cap a secrets que havien estat amagats des del naixement de l’home.

No hi havia cap material que pogués resistir aquella concentració de poder, i aquell tall anava seguint sense interrupció a raó d’uns metres per minut. En una estona realment curta, s’havia tallat una secció suficientment gran perquè un home hi pogués passar.

Com que aquella secció que s’havia tallat no feia cap moviment, Myron hi va fer donar uns cops amb suavitat, després van picar-hi més fort i, finalment, van fer-ho amb totes les seves forces. Aleshores sí que va caure endins amb un soroll de buidor ressonant.

Una altra vegada, com li va passar en entrar-hi durant la primera exploració dins de Rama, Norton recordà l’arqueòleg Carter obrint aquella antiga tomba egípcia. Ell no esperava veure, però, la brillantor de l’or. De fet, no tenia idees preconcebudes en tant que traspassava l’entrada, amb la llanterna il·luminant enfront d’ell.

Un temple grec fet de cristall: aquesta fou la seva primera impressió. L’edifici estava ple de fileres i més fileres de columnes verticals cristal·lines d’un metre d’amplada i que anaven des de terra al sostre. N’hi havia centenars, i s’anaven perdent en la foscor, més enllà de l’abast de la seva llum.

Norton va anar cap a la columna més propera i va enfocar la llanterna al seu interior. Refractada com si ho fos a través d’una lent cilíndrica, la llum s’obria com un ventall fins a l’extrem més llunyà, afeblint-se a cada repetició en les fileres de més enllà. Li feia l’efecte de trobar-se al bell mig d’una complicada demostració d’òptica.

—Molt bonic —comentà Mercer, sempre tan pràctic—, però, què significa això? Qui necessita un bosc de pilars de cristall?

Norton va donar uns cops suaus en una columna. Semblava sòlida, més aviat metàl·lica que no cristal·lina. Estava absolutament desconcertat, i per això va seguir un savi consell que havia sentit feia molt de temps: «Quan tinguis un dubte, no diguis res i tira endavant».

Mentre s’acostava a la següent columna, que semblava igual que la primera, va sentir una exclamació de sorpresa de Mercer.

—Jo hauria jurat que aquest pilar estava buit! I ara hi ha alguna cosa a dins!

Norton va mirar ràpidament cap enrera.

—On? —preguntà—. Jo no veig res.

Va seguir la direcció que Mercer li indicava amb el dit. No hi havia res. La columna era completament transparent.

—No ho veus? —digué Mercer, incrèdul—. Vine per aquest costat. Maleit siguis!… Ja ho he perdut!

—Què està passant aquí? —exclamà Calvert.

Van haver de transcórrer uns minuts abans de rebre res semblant a una resposta.

Les columnes no eren transparents des de tots els angles o sota qualsevol il·luminació. Mentre es caminava al seu voltant, sorgien a la vista diferents objectes que semblaven incrustats ben endins, i que en un moment tornaven a desaparèixer. N’hi havia a dotzenes, tots diferents. Se’ls veia absolutament reals i sòlids, encara que molts semblaven ocupar el mateix lloc quant a volum.

—Hologrames —digué Calvert—. Igual que un museu de la Terra.

Aquesta era l’explicació lògica i era precisament per això que Norton la considerava desconfiadament. Els seus dubtes s’incrementaren en examinar les altres columnes, encantant-se amb les imatges que emmagatzemaven els seus interiors.

Eines manuals (fetes, potser, per a unes mans enormes i peculiars), recipients, petites màquines amb teclat que semblava per a més de cinc dits, instruments científics, estris domèstics sorprenentment convencionals, inclosos ganivets i plats, que a la Terra ningú no els miraria dues vegades, excepte per la seva mesura: tot era allà, barrejat amb centenars d’objectes menys identificables, moltes vegades, a la mateixa columna. Un museu, segurament, tindria algun ordenament lògic, alguna selecció de coses amb relació entre elles. Però no; allò semblava una col·lecció de quincalla feta a l’atzar.

Ja havien fet fotos de les fugisseres imatges de l’interior d’un gran nombre de pilars cristal·lins, quan precisament tot aquell poti-poti va fer pensar a Norton en una explicació de tot allò. Potser, va pensar, no era una col·lecció, sinó un catàleg, ordenat amb un índex fet segons un sistema arbitrari, però perfectament lògic. Va recordar les juxtaposicions antitètiques que hi havia en qualsevol diccionari, i va exposar la seva idea als seus companys.

—Ja sé el que vol dir —respongué Mercer—. Els ramans se sentirien igualment sorpresos de veure com nosaltres posem junts en un diccionari, per exemple, president i presidi, malgrat que algunes vegades els presidents hi hagin anat, a presidi.

—O llibertinatge i llibre —afegí Calvert, després de pensar-s’ho uns segons.

Es podia seguir jugant aquest joc durant hores, amb un grau creixent d’antítesis.

—Aquesta és la idea —replicà Norton—. Bé podria ser aquest un catàleg d’imatges en tres dimensions, motlles, proves d’impremta sòlides o com vulguis anomenar-les.

—Amb quin propòsit?

—Bé. Ja sabeu la teoria sobre els biots… la idea que no existeixen fins que se’ls necessita i que només aleshores són creats, sintetitzats amb motlles guardats en algun lloc.

—Ja ho entenc —va dir Mercer lentament, tot pensarós—. Així, quan un ramà necessita un estri o una màquina per a un esquerrà, pica el número adequat de la clau i se li fabrica una còpia amb el motlle que hi ha aquí.

—Alguna cosa semblant, sí. Però, si us plau, no em pregunteu sobre els detalls pràctics.

Els pilars a través dels quals anaven avançant creixien de mida, i ara tenien uns dos metres de diàmetre. Les imatges també eren més grosses. Era obvi que, sens dubte per raons justificades, els ramans seguien una escala progressivament en augment. Norton es va preguntar de quina forma, arribat el cas, emmagatzemarien res que fos realment gran.

Per a augmentar l’índex d’exploració, cadascun dels quatre exploradors recorria ara un sector entre les columnes de cristall, enfocant a gratcient amb les cambres aquelles fugisseres imatges i fent-ne fotos amb una notable rapidesa.

Havia tingut una gran sort, es deia Norton, però estava convençut que se l’havia guanyada. No era possible d’haver triat millor, en aquesta darrera visita, que aquell Catàleg Il·lustrat d’Artefactes Ramans. I tot i això, en un altre sentit, difícilment podia haver estat més frustrat. No hi havia realment res allà, excepte impalpables formes de llum i foscor. Aquells aparentment sòlids objectes no tenien existència real.

Encara que això ho tenia ben clar, més d’una vegada Norton va sentir un impuls gairebé irresistible de fer-se camí amb els raigs làser, en un d’aquells pilars, per si podia aconseguir alguna cosa material per a emportar-se-la a la Terra. S’ho va pensar millor, tot comparant la situació amb la d’una mona que pretengués agafar una banana d’una pantalla de televisió.

Estava fotografiant quelcom semblant a un aparell d’òptica quan un crit de Calvert el va fer córrer cap a ell per entre les columnes.

—Capità! Karl! Will! Veniu a veure això!

Joe Calvert era ben propens a entusiasmar-se de cop, però el que acabava de descobrir era prou engrescador per justificar la seva excitació.

Dins una d’aquelles columnes de dos metres, hi havia un complet equipament o uniforme, confeccionat òbviament per a un ésser de posició erecta, més alt que un home. Una molt estreta faixa central metàl·lica contornejava la part del pit, tòrax o alguna part desconeguda per la zoologia terrestre. Des d’aquesta faixa, sorgien tres suports prims que s’anaven afinant cap a l’extrem, per acabar en un cinturó perfectament circular d’un impressionant metre de diàmetre. Unes llaçades espaiades regularment, només podien estar destinades als membres superiors o braços: tres.

Tema nombroses bosses, sivelles i bandoleres, de les quals sobresortien eines (o armes?). Hi havia uns tubs i uns cables elèctrics i també unes capses negres que haurien encaixat perfectament en algun laboratori d’electrònica a la Terra. Tot aquell conjunt era gairebé tan complex com un vestit espacial, encara que només cobria parcialment l’ésser que l’havia de portar.

I aquest ésser, era un ramà? Es va preguntar Norton. Probablement no ho sabrien mai. Però havia d’haver estat intel·ligent; un simple animal no podia haver-se-les amb aquell equipament sofisticat.

—D’uns dos metres i mig d’alçària —digué Mercer tot pensarós—, sense comptar el cap, fos com fos de gran.

—Amb tres braços i, probablement, tres cames. La mateixa conformació que les aranyes, en una escala molt més intensa. Creieu que és una coincidència?

—Probablement, no. Nosaltres dissenyem robots segons la nostra pròpia imatge. Podem suposar que els ramans també.

Joe Calvert, insòlitament subjugat, l’estava contemplant amb certa basarda.

—Creieu que ells saben que estem aquí? —va dir amb un to de veu temorenc.

—Ho dubto —digué Mercer—. Ni tan sols els hem arribat al llindar de la seva consciència, malgrat que els mercurians van fer-ne un bon intent, per cert.

Estaven tots quatre dempeus allà dins, sense decidir-se a sortir-ne, quan Pieter els cridà des de l’Eix, amb una veu d’excitació apressada.

—Capità! Serà millor que surtin a fora.

—Què passa? És que vénen els biots?

—No. És una cosa més seriosa. La llum s’està esvanint!





43

Retirada


Quan va sortir, de pressa, del forat que havien fet amb el làser, a Norton li va semblar que els sis sols de Rama eren tan brillants com sempre. Segurament, pensava, Pieter s’havia equivocat, encara que això no ho solia fer.

Però Pieter s’anticipà a la seva reacció.

—S’ha esdevingut tan lentament —va replicar, com si es disculpés—, que ha passat bastant de temps abans que m’adonés de cap diferència. Però no hi ha cap dubte. Acabo de mesurar-ho amb el fotòmetre. El nivell de lluminositat ha baixat en un quaranta per cent.

Ara, mentre els seus ulls tornaven a reajustar-se a la llum, després de la tenebrositat del temple de cristall, Norton el va poder creure. Aquell dia tan llarg de Rama s’estava exhaurint.

Feia la mateixa calor de sempre, però Norton s’adonà que estava tremolant. Aquesta sensació l’havia tinguda en una ocasió durant un dia d’estiu esplendorós, a la Terra. Hi va haver un inexplicable afebliment de la llum, com si la foscor baixés de l’aire, o el Sol hagués perdut la seva força, malgrat que no es veia ni un sol núvol al cel. Després va recordar que aquell dia hi havia un eclipsi parcial; i ja s’estava produint.

—Això s’ha acabat —va dir amb recança—. Tornem-nos-en a la nau. Deixarem tot l’equipament. No el necessitarem més.

Ara, així ho esperava, era a punt de comprovar una mesura de precaució de les que havia pres. Per a aquesta sortida, havia triat Londres perquè no hi havia cap més ciutat tan a prop d’una escala. El peu de l’escala Beta era només a quatre quilòmetres.

Van fer camí amb passes llargues, la forma més adient per desplaçar-se en aquella mitja gravetat. Norton va imposar una marxa amb la qual ell calculava que arribarien a l’extrem de la planura sense esgotament i amb el mínim de temps. Tenia molt presents els vuit quilòmetres que encara haurien de pujar en arribar al peu de l’escala Beta, i volia tenir la garantia d’una ascensió segura.

El primer tremolor s’esdevingué quan ja quasi havien arribat a l’escala. Fou molt lleuger i, instintivament, Norton va dirigir la mirada cap al Sud, esperant veure un altre castell de focs a l’entorn de les Banyes. Però Rama no semblava que es volgués repetir exactament; si hi havia algunes descàrregues elèctriques en aquelles muntanyes de cim d’agulla, devien ésser molt febles, perquè no se’n veia cap.

—Control del pont —va avisar—. S’han adonat d’això?

—Sí, capità. Ha estat una lleugera batzegada. Podria ser un altre canvi de posició. Estem vigilant la freqüència del giroscopi, i res… Un moment! Lectura positiva! Quasi no es pot detectar. Menys d’un microradiant per segon, però segueix.

O sigui, que Rama estava començant a virar, però amb una lentitud gairebé imperceptible. Aquells primers tremolors podien haver estat una falsa alarma, però això era un fet real.

—Això augmenta: cinc microradiants. Ei! S’ha adonat d’aquesta batzegada?

—Oi, i tant! Posi tots els sistemes de la nau en funcionament. Potser haurem de marxar ràpidament.

—Espera un canvi d’òrbita tan aviat? Encara falta bastant per al periheli.

—Jo no crec que Rama funcioni segons els nostres llibres de text. Ja estem gairebé a Beta. Allà descansarem cinc minuts.

Cinc minuts era poca cosa, però els van semblar un segle. Ara ja no hi havia cap dubte que la llum minvava d’intensitat i, a més a més, de pressa.

Malgrat que tots anaven equipats amb llanternes, ara el pensament de la foscor se’ls feia intolerable. S’havien acostumat psicològicament tant a aquell dia sense fi de Rama, que els era difícil de recordar les condicions sota les quals havien fet la primera exploració d’aquell món. Sentien una imperiosa urgència de fugir, de sortir a la llum del Sol, quasi a un quilòmetre a l’altra banda d’aquella paret cilíndrica.

—Control de l’Eix —va cridar Norton—. Està preparat el projector? El podem necessitar d’un moment a l’altre.

—Sí, capità. Ja està engegat.

Un tranquil·litzador doll de llum començà a sorgir des de vuit quilòmetres per sobre dels seus caps. Semblava sorprenentment feble si es comparava amb el dia de Rama, malgrat que aquest dia ja fos quasi un capvespre. Però els havia servit abans, i ara els guiaria una vegada més si el necessitaven.

Norton estava tristament convençut que aquella seria la grimpada més llarga i esgotadora de tota la seva vida. Qualsevol cosa més que s’esdevingués, no els faria anar més de pressa. Si abusaven de les seves forces, podien patir un col·lapse i haurien d’esperar fins que els seus músculs protestataris es refessin i els permetessin de continuar. En aquell temps, tots quatre devien ésser un dels equips més preparats per a dur a terme una missió espacial. Però hi havia uns límits que la carn i la sang del gènere humà no podien traspassar.

Després d’una hora d’afany constant, arribaren a la quarta secció de l’escala, quasi tres quilòmetres més amunt de la planura. A partir d’aleshores, tot els seria més fàcil; la gravetat era ja a un terç de la de la Terra. De tant en tant, hi havia tremolors lleus, però no hi va haver cap fenomen estrany i encara hi havia molta llum. Van començar a sentir-se més optimistes i, fins i tot, s’estranyaren d’haver partit tan aviat. La seva caminada per la planura de Rama havia estat la darrera.

Va ser mentre s’estaven prenent deu minuts de descans a la quarta plataforma, que Joe Calvert exclamà de sobte:

—Què és aquell soroll, capità?

—Soroll? No en sento pas cap.

—Un xiulet d’un to agut, baix de freqüència. L’hauries de sentir.

—Les teves orelles són més joves que les meves, noi… Ei! Ara el sento.

El xiulet semblava venir de tot aneu. Aviat va ser més fort, fins i tot penetrant, i va anar decaient de to ràpidament. Després, de cop i volta, es tallà en sec.

Uns segons més tard, va tornar-hi, repetint la mateixa seqüència. Tenia tota la qualitat malenconiosa i dominant de la sirena d’un far que transmet el seu avís en una nit amortallada de boira. Hi havia un missatge en aquell xiulet i era d’urgència. No anava destinat a ells, però el van entendre. Aleshores, com si fos per a fer-ho doblement eficaç, va ser reforçat per la mateixa llum.

Els sis sols de Rama es van enfosquir fins que gairebé semblaven extingits, i tot seguit van començar a llançar ràfegues que, com pilotes lluminoses, corrien al llarg de les sis estretes valls que havien il·luminat aquell món. Anaven des d’ambdós pols fins al mar, amb un ritme sincronitzat, hipnòtic, que només podia tenir un significat:

—Al mar! —cridaven les llums—. Al mar!

Aquella crida era difícil de resistir. No hi va haver cap home que no sentís l’impuls de tornar enrera i cercar l’oblit etern en les aigües de Rama.

—Control de l’Eix! —cridà Norton urgentment—. Poden veure el que està passant?

Se sentí la veu de Pieter. Tenia un to impressionat i bastant temorenc.

—Sí, capità. Estic mirant a través del continent austral. Hi ha molts escamots de biots per aquell entorn, alguns de ben grans. Grues, excavadores, quantitats d’escombriaires. Tots corren cap al mar molt més ràpidament del que es movien abans. Allà salta una grua, just sobre el caire! Igual que Jimmy, però baixant molt més de pressa… S’ha esclafat a miques quan ha fet un rebot… i ara vénen els taurons, que l’estan acabant de destrossar… Ecs! Quina cosa més repugnant!

»Ara estic mirant la planura. Hi ha una excavadora que sembla que estigui trencada i va donant voltes circulars. Un parell de crancs l’estan capolant i emportant-se-la a trossos… Capità, crec que farien molt bé de venir aquí, ràpidament».

—Cregui’m —digué Norton amb un sentiment profund—. Estem pujant tan ràpids com podem.

Rama estava tancant i protegint les escotilles, com un vaixell que s’està preparant per a una tempesta. Aquesta era la impressió neguitosa de Norton, sense que pogués relacionar-la amb una base lògica. Ja no se sentia absolutament racional. A la seva ment, hi lluitaven dos impulsos contradictoris: la necessitat d’escapar i el desig d’obeir aquells llampecs sincopats que travessaven el cel, ordenant-li que s’ajuntés amb els biots en la seva marxa cap al mar.

Una secció més de l’escala, uns altres deu minuts de descans. Els seus músculs s’havien de recuperar de les toxines de la fatiga. Després, au! Amunt! Dos quilòmetres més. Però fóra millor no pensar-hi.

L’enfollidora seqüència de xiulets descendents va parar en sec. Simultàniament, les pilotes de foc que corrien al llarg de les trinxeres de les Valls Rectes van parar també aquell ritme al·lucinant. Els sis sols lineals de Rama eren novament unes bandes de llum contínua.

Però aquesta llum s’anava esvanint amb rapidesa. A vegades fluctuava, com si hi hagués poderoses descàrregues d’energia que sorgissin d’una font que s’estigués esgotant. De tant en tant, se sentien lleugeres sacsejades subterrànies. Des del pont de l’Endeavour van informar que Rama seguia balancejant-se amb imperceptible lentitud, com l’agulla d’una brúixola que respon a un feble camp magnètic. Potser això era tranquil·litzador. Si Rama parava el seu balanceig, seria quan Norton realment començaria a preocupar-se.

Tots els biots havien desaparegut, informà Pieter. En tot l’interior de Rama l’únic moviment era el que feien els éssers humans, grimpant amb penosa lentitud per la cara corbada de la cúpula Nord.

Ja feia temps que Norton havia superat aquella sensació de vertigen que havia patit en la primera ascensió, però ara li començava a barrinar pel cervell un nou temor. Eren molt vulnerables aquí, a l’escala, en aquesta inacabable ascensió des de la planura a l’eix. I si quan Rama hagués completat el seu canvi de posició, comencés a accelerar?

Era de preveure que la seva impulsió seria al llarg de l’eix. Si era en direcció Nord, no hi hauria cap problema; ells es sostindrien amb més fermesa contra la corba per la qual grimpaven. Però si era en direcció Sud, podrien ser llançats al buit i caure esclafats allà baix, a la planura llunyana.

Va provar de tranquil·litzar-se pensant que qualsevol possible acceleració hauria d’ésser molt feble. Els càlculs del doctor Perera havien estat ben convincents. Rama, possiblement, no podia accelerar a més d’un quinquagèsim de gravetat o el Mar Cilíndric pujaria pel penya-segat del Sud i es vessaria sobre tot el continent austral. Però Perera estava instal·lat en un confortable estudi allà a la Terra, no aquí amb quilòmetres de metall sobre el seu cap, a punt de caure’ls al damunt. I, potser, Rama estava fet per suportar inundacions periòdiques.

No. Això era ridícul. Era absurd d’maginar que tots aquells trilions de tones podien començar a moure’s de sobte, amb l’acceleració suficient per a fer-lo desprendre de l’escala amb una sacsejada. De totes maneres, durant la resta d’ascensió, Norton no deixà d’anar ben agafat al passamà, per si de cas…

Després d’un lapse etern, l’escala s’acabava. Només quedaven uns pocs centenars de metres d’escala vertical mig enfonsada. Ja no era necessari grimpar per aquella secció perquè, des de l’Eix, un home els podia hissar un per un amb un cable, prou fàcilment degut a la reduïda gravetat que hi havia. Al peu de l’escala, un home pesava uns cinc quilos, a dalt de tot, quasi gens.

Norton es va relaxar, agafat a un esglaó, per contrarestar la feble força Coriolis que l’arrencava de l’escala. Gairebé oblidà els seus músculs adolorits mentre contemplava, per darrera vegada, el panorama de Rama.

Ara era ple d’una brillantor suau, com a la Terra en una nit de lluna plena. El panorama es veia perfectament clar, però no podia distingir ja els detalls més petits. El Pol Sud quedava parcialment enfosquit per una boira reverberant. Només en sobresortia l’agulla de la Gran Banya que, vist des d’aquella distància, semblava només un punt negre.

El continent austral, tan acuradament reproduït en mapes, però desconegut encara, era el mateix conjunt aparentment apedaçat a l’atzar que sempre havia estat. Era massa ple de detalls complexos per a parar-hi esment des de lluny, i Norton només hi va donar una llambregada.

Va anar mirant tot el voltant de la banda circular del mar i, per primera vegada, s’adonà que l’aigua estava esvalotada a distàncies regulars, com si les ones es rompessin contra esculls situats a intervals geomètricament iguals. La maniobra de Rama produïa el seu efecte, encara que molt lleuger. Norton estava segur que la sergent Barnes hauria salpat alegrement en aquestes condicions, si ell li hagués demanat de fer-ho amb el seu perdut Resolution.

Nova York, Londres, París, Moscou, Roma… Digué adéu a totes aquestes ciutats del continent del Nord, amb l’esperança que els ramans li perdonessin tot el mal que els hagués pogut fer. Potser comprendrien que ho havia fet per la causa de la ciència.

Després, sobtadament, ja es va trobar a l’Eix del Nord. Unes mans acollidores el van agafar i el van portar amb rapidesa a través de les cambres de descompressió i de les tanques. Les cames i els braços, esgotats, li tremolaven sense control i, per aquest motiu, no es veia capaç de valer-se per si mateix; es deixava dur com un invàlid semiparalitzat.

El cel de Rama s’anava reduint per damunt d’ell a mida que baixava dins el cràter central de l’Eix del Nord. Quan la tanca interior de la darrera cambra de descompressió fou closa, va pensar que també se li tancava per sempre la visió d’aquell món i encara va tenir un darrer pensament: era ben estrany que la nit tornés a caure sobre Rama, precisament ara que era ben a prop del Sol!





44

Impulsió espacial


Norton va decidir que un centenar de quilòmetres era el marge de seguretat adequat. Rama era ara un enorme rectangle negre, tan exactament ben situat, que eclipsava el Sol. Havia aprofitat aquesta avinentesa per a fer desplaçar l’Endeavour completament dins de l’ombra, de manera que pogués estalviar el carburant dels sistemes de refrigeració, ensems que podrien dur a terme algunes tasques de manteniment molt necessàries. Aquell con de foscor que els protegia podria desaparèixer en qualsevol moment i ell intentava aprofitar-se’n tant com pogués.

Rama continuava girant. Ara s’havia balancejat almenys quinze graus i era impossible no creure en un canvi d’òrbita imminent. Als Planetes Units, l’excitació havia assolit ara un bon punt d’histèria, però a l’Endeavour no n’arribà més que un feble ressò. La seva tripulació estava físicament i emocionalment esgotada; deixant a part la guàrdia mínima, tothom havia dormit dotze hores després de la sortida de la base del Pol Nord. Seguint les prescripcions de la doctora Ernst, el mateix Norton havia utilitzat un tractament electrosedant. Tot i això, havia somiat que pujava per una escala inacabable.

El segon dia que van passar altre cop a la nau, tot havia tornat gairebé a la normalitat. L’exploració de Rama semblava ja part d’una altra vida.

Norton començà a immergir-se en el seu treball d’oficina acumulat, i a fer plans per al futur. Però va refusar les peticions d’intervius que d’alguna manera havien aconseguit d’introduir-se en els circuits de ràdio de la Vigilància i també des de la SALVAGUARDA ESPACIAL.

No hi havia cap missatge de Mercuri, i l’Assemblea General dels Planetes Units havia ajornat la sessió, encara que estaven a punt per a reunir-se de nou una hora després de ser avisats.

Trenta hores després d’abandonar Rama, Norton, ben adormit, gaudia del seu primer son nocturn quan va ser sacsejat i retornat sobtadament a la realitat. Mig endormiscat, llançà un renec, va mirar Karl Mercer amb un ull tot lleganyós i, aleshores, com un bon comandant, es va despertar completament.

—Ha deixat de girar?

—Sí. Està quiet com un roc.

—Anem cap al pont.

La nau sencera estava desperta. Fins els ximpanzés s’adonaven que s’estava preparant alguna cosa i, amb ansietat, cridaren l’atenció fins que el sergent McAndrews, el seu governant, els va tranquil·litzar amb moviments ràpids de la mà.

Mentre Norton es deixava lliscar sobre el seu seient i s’argollava els cinyells de seguretat entorn de la cintura, es demanà si allò no podia haver estat una altra falsa alarma.

Rama es veia ara amb una perspectiva d’escorç, com un simple cilindre. Del Sol ardent se’n veia només com un segment flamejant que sobresortia per un dels seus extrems. Norton va anar desplaçant l’Endeavour lentament cap al con d’ombra de l’eclipsi artificial i va contemplar l’esplendor platejada de l’halo reapareixent a l’altra banda d’un fons d’estrelles ara més brillants. Hi havia una prominència enorme, almenys de mig milió de quilòmetres, que havia ascendit des del Sol; les seves ramificacions semblaven un arbre de foc d’un vermell carmesí.

Norton es repetia a si mateix que ara calia esperar. La qüestió més important era no ensopir-se, estar a punt per reaccionar en qualsevol moment que se’ls avisés, amb tots els instruments a punt i comprovats. El temps, no importava…

Allò era ben estrany. El camp d’estrelles estava canviant gairebé com si ell hagués actuat sobre els propulsors. Però no havia tocat pas cap control i, si hi hagués hagut algun moviment real, se n’hauria adonat de seguida.

—Capità! —digué Calvert, de sobte, des del seu lloc de navegant—. Estem girant! Mira les estrelles! Però els instruments no m’ho indiquen!

—Lectura dels giroscopis en funcionament?

—Perfectament normal en tots. El zero, el puc veure, nerviós, però fixe. I tot i això, estem girant uns quants graus per segon!

—Això és impossible!

—Oi, i tant que ho és!, però mira-ho tu mateix.

Quan els instruments d’un giny fallaven, l’home havia de confiar en els seus ulls com a millor instrument. Norton no va poder dubtar que el camp estel·lar estava realment girant amb lentitud. Allà passava Sirius, pel cantó de l’ull de bou. O bé l’Univers, havent retornat a la cosmologia precopernicana, havia decidit, de cop i volta, de girar entorn l’Endeavour, o les estrelles estaven quietes al seu lloc i era la nau la que girava.

La segona explicació semblava molt més que probable, malgrat que implicava paradoxes aparentment insolubles. Si la nau girava realment a aquesta velocitat, ell ho hauria notat, com aquell qui diu, fins i tot aclucant els ulls. I els giroscopis no podien haver fallat tots simultàniament i independent.

Només quedava una resposta: cada àtom de l’Endeavour devia haver caigut sota la grapa d’alguna força, i només un poderós camp gravitacional podia produir aquest efecte. Almenys, no se’n coneixia un altre…

Sobtadament, les estrelles es van esvanir. L’encegador disc del Sol havia sorgit des de darrera de la protecció de Rama, i la seva omnipotent resplendor les havia escombrades del cel.

—Pots aconseguir una altra lectura del radar? Quina és la freqüència Doppler?

Norton estava absolutament preparat per a sentir que això tampoc no funcionava, però s’equivocà.

Rama, finalment, feia camí, accelerant a la raó modesta de quinze mil·lèsimes de gravetat. Norton va pensar que el doctor Perera estaria molt satisfet. Havia pronosticat un màxim de dues centèsimes. I l’Endeavour estava dominat per la seva estela, talment com una deixalla de fusta va seguint i donant voltes en l’estela d’un vaixell veloç.

Hora darrera hora, aquella acceleració es mantenia constant. Rama s’allunyava de l’Endeavour a una velocitat creixent. Quan la distància fou més gran, va cessar el comportament estrany de la nau i retornà a les lleis normals de la inèrcia. Només podien tenir una lleugera idea de les energies a les quals havien estat sotmesos per un lapse de temps. Norton va estar molt cofoi d’haver estacionat l’Endeavour a una distància prudencial abans que Rama hagués agafat impuls.

Quant a la naturalesa d’aquest impuls, hi havia una cosa molt clara, malgrat que la resta fos un misteri: no hi havia jets de carburant, ni raigs de ions, ni plasma propel·lint Rama cap a la seva nova òrbita. Ningú no ho va saber expressar millor que el sergent-professor Willard Myron, quan va dir, impressionat i incrèdul:

—Aquí tenim la Tercera Llei de Newton!

Precisament, fou de la Tercera Llei de Newton de la qual depengué l’Endeavour l’endemà, quan hagué d’emprar les seves darreres reserves de carburant per a torçar la seva òrbita i apartar-se del Sol. Fou un canvi lleuger, però augmentà la distància del periheli en deu milions de quilòmetres. Aquesta era la diferència entre engegar el sistema de refrigeració de la nau al noranta per cent de la seva potència, o deixar-se rostir per un foc mortalment infernal.

Quan havien completat la seva maniobra, Rama estava a dos-cents mil quilòmetres lluny i era difícil de veure’l contra la resplendor del Sol. Però encara podien obtenir el mesurament precís de la seva òrbita, i quan més l’observaven, més bocabadats quedaven.

Comprovaren les xifres una vegada, i una altra, i una altra… fins que no hi va haver cap més sortida que una conclusió increïble. Semblava com si els temors expeditius dels mercurians, l’heroïcitat cosmonàutica de Boris Rodrigo i la retòrica saberuda de l’Assemblea General haguessin estat endebades.

«Quina ironia còsmica tan extraordinària! —pensava Norton mentre comprovava les xifres finals—. Si després d’un milió d’anys d’una guia segura, les computadores de Rama haguessin tingut un ínfim error, potser canviant el signe més d’una equació per un signe menys!…».

S’havien convençut que Rama perdria velocitat, i així, seria captivat per la gravetat del Sol, esdevenint un nou planeta del sistema solar. Però Rama feia precisament el contrari.

Guanyava velocitat, i en la pitjor direcció que ho podia fer.

Rama, cada vegada més de pressa, queia cap al Sol.





45

Fènix


Mentre els detalls de la seva nova òrbita es feien més i més clars i definits, era difícil de preveure com Rama podria escapar del desastre. Només un grapat de cometes havien passat tan a prop del Sol: seguint el seu periheli, arribaria a menys de mig milió de quilòmetres d’aquell infern d’hidrogen ardent. Cap material sòlid no podria resistir aquella temperatura de tan a prop. El resistent aliatge dels metalls del buc de Rama es començaria a fondre deu vegades més lluny d’aquella distància.

L’Endeavour, amb l’alleujament de tothom, ara ja havia passat el seu propi periheli, i la seva llunyania del Sol anava augmentant lentament. Rama, amb una òrbita més tancada i més ràpida, estava molt més endavant i semblava que es trobés ben endins de les orles externes de la corona. La nau espacial tindria una tribuna presidencial per a presenciar el darrer acte d’aquell drama espectacular.

Quan Rama estigué a cinc milions de quilòmetres del Sol, accelerant encara, va començar a teixir el seu capoll. Fins aleshores, només havia estat visible a la màxima potència dels telescopis de l’Endeavour, com si fos una petita barra brillant. De sobte, va començar a centellejar, com una estrella que es veiés a través de les boires de l’horitzó. Semblava gairebé que s’estigués desintegrant. Quan va veure que la imatge es perdia, Norton patí una forta sensació d’angoixa per la pèrdua d’aquella meravella. Després s’adonà que Rama encara hi era, però rodejat d’una catifa resplendent.

I, de cop i volta, va desaparèixer. En el seu lloc hi havia un objecte brillant, semblant a una estrella sense disc visible, com si Rama s’hagués constret, convertint-se en una petita pilota.

Va passar algun temps abans no s’adonaren del que havia passat. Rama havia desaparegut realment: ara estava rodejat per una esfera perfectament reflectant, d’uns cent quilòmetres de diàmetre. Tot el que podien veure era el reflex del mateix Sol sobre la porció corbada que tenien més a prop. Darrera d’aquesta bombolla protectora, Rama estava presumiblement estalvi de l’infern solar.

Així que les hores anaven passant, la bombolla va canviar de forma. La imatge distorsionada del Sol es va allargassar. L’esfera es va convertir en un el·lipsoide, l’eix del qual apuntava en direcció a la ruta de Rama. Llavors començaren a arribar les primeres informacions anòmales dels observatoris robot que, des de feia gairebé dos-cents anys, feien una guaita permanent de vigilància solar.

Al camp magnètic solar de la regió de l’entorn de Rama, li passava alguna cosa. Al voltant d’aquell el·lipsoide resplendent, s’hi formaven línies de força d’un milió de quilòmetres de llargària, rodejant la corona i llançant els seus dolls de gas fortament ionitzat a velocitats que desafiaven l’aclaparadora gravetat del Sol. Res no era visible als ulls humans, però els instruments orbitals transmetien cada canvi del flux magnètic i de la radiació ultra-violada.

Finalment, fins i tot els ulls van poder veure els canvis de la corona. Més amunt de l’atmosfera exterior del Sol, va aparèixer un tub o un embut d’una brillantor feble i d’uns cent mil quilòmetres de llargària. Era lleugerament corbat, inclinat sobre l’òrbita que seguia Rama. El mateix Rama, o el seu capoll protector, era visible com una bombolla resplendent que anava més i més de pressa, a través de la corona, dins d’aquell fantasmagòric tub.

Encara guanyava velocitat. Ara es desplaçava a més de dos mil quilòmetres per segon i no semblava pas que hagués de romandre captivat pel Sol. Ara, finalment, l’estratègia de Rama era evident. S’havia acostat tant al Sol només per a extraure la seva energia de la mateixa font d’on sorgia. Després, podia continuar el seu trajecte amb més rapidesa encara, cap a la seva darrera i desconeguda meta…

I ara semblava que n’extreia quelcom més que energia. Ningú no podria estar-ne del tot segur, perquè els instruments d’observació més propers estaven a trenta milions de quilòmetres lluny. Tot semblava ser, però, que del Sol en sorgia la matèria que anava a dins del mateix Rama, com si Rama estigués compensant la pèrdua produïda per deu mil segles d’anar per l’espai.

Cada vegada més ràpid, Rama va passar al voltant del Sol, desplaçant-se a major velocitat de la que mai cap cos no ho havia fet a través del sistema solar. En menys de dues hores, la seva direcció havia variat en més de noranta graus. Donava així una prova final i quasi menyspreadora de la seva falta total d’interès per tots aquells mons, la pau mental dels quals havia pertorbat tan fortament.

Queia fora de l’eclíptica, baixant cap al cel austral, molt per sota del pla en el qual es mouen tots els planetes. Malgrat que aquella no devia ésser la seva meta definitiva, apuntava francament cap al Núvol Gran de Magallanes i als solitaris abismes de més enllà de la Via Làctia.





46

Interval


—Endavant! —digué el comandant Norton, capficat, en sentir una trucada suau a la porta.

—Hi ha algunes noves per a tu, Bill. He volgut ser la primera a fer-t’ho saber, abans que la tripulació s’hi fiqui. Sigui com sigui, això també és del meu departament.

Norton semblava que no hi fos. Estava estirat amb les mans creuades darrera el clatell, els ulls mig clucs, dins la penombra de la seva habitació. No estava ensopit, sinó més aviat engrescat en uns pensaments ben particulars. Parpellejà un parell de vegades, i va tornar a la realitat.

—Laura, em sap greu, però no sé què vols dir. Què hi ha de nou?

—Home! No em diràs que te n’has oblidat!

—Apa, maca, no siguis mala pècora. No veus que darrerament he tingut massa coses al meu magí?

La comandant metgessa Ernst féu lliscar una cadira pels carrils de fixació i es va asseure al seu costat.

—Encara que les crisis interplanetàries vénen i se’n van, les rodes de la burocràcia marciana segueixen funcionant. Però suposo que Rama també hi ha ajudat. Encara bo que no vas haver de demanar també permís als mercurians.

Se li va encendre el llum.

—Ah! Port Lowell n’ha donat permís.

—Millor que això. Ja s’està complint —Laura va mirar el full de paper que duia a la mà—. Realització immediata —va llegir—, probablement ara, en aquests moments, s’està concebent ja el teu nou fill. L’enhorabona!

—Gràcies, Laura. Espero que el retard no li hagi importat.

Norton, com tots els astronautes, havia estat esterilitzat en entrar al servei. Per a un home que passaria anys a l’espai, les transformacions induïdes per la radiació no eren un risc, sinó una certesa. Els espermatozous que a Mart acabaven de transmetre la seva càrrega de gens, dos-cents milions de quilòmetres enllà, havien estat congelats durant trenta anys, esperant el moment d’arribar a la seva destinació.

El comandant es preguntava si seria a casa a temps pel naixement. S’havia guanyat el descans, el relaxament, la vida normal de família que com a astronauta tenia dret a gaudir. Ara que la missió estava pràcticament acabada, començava a oblidar tensions i obligacions, i a pensar una vegada més en el seu futur i en el de les seves dues famílies. Sí, seria molt bo d’estar-se a casa una temporada i rescabalar-se del temps perdut, aprofitant-lo en tots els sentits.

—Aquesta visita —protestà Laura amb un to suau i planyívol—, ha estat purament dins les meves atribucions professionals.

—Després de tots aquests anys —replicà Norton—, ens coneixem mútuament més que com a professionals. De totes maneres, ara ja estàs fora de les teves obligacions.

Hi va haver una estona de silenci.

—En què penses, ara? —li va preguntar la comandant metgessa Ernst—. Espero que no et tornis sentimental, eh?

—No és pas per nosaltres dos, sinó per Rama. Començo a enyorar-lo.

—Home, moltes gràcies! Això és tot un compliment!

Norton es va aixecar d’una revolada i va agafar Laura fent-la alçar de la cadira. Tots dos dempeus, va cenyir els braços amb força, abraçant el cos escultural de la metgessa…

Una de les coses agradables de la manca de gravetat, pensava sovint, era que es podia mantenir abraçada una persona tota una nit, si calia, sense que hi haguessin problemes circulatoris. Hi havia qui deia que l’amor a un «g» era tan pesat, que ja no en podia gaudir.

—És un fet ben conegut, Laura, que els homes, a l’inrevés de les dones, tenim la ment apta per a parar esment en dues coses alhora. Però, parlant seriosament, més seriosament, pateixo una sensació com d’haver perdut alguna cosa.

—Ho comprenc, això.

—No siguis tan freda. Aquesta no és l’única raó… Però, no importa.

Ho deixava córrer. No li era pas fàcil d’explicar-se. Tampoc no s’ho podia explicar ell mateix.

Havia triomfat més enllà de qualsevol previsió raonable. El que els seus homes havien descobert a Rama, mantindria enfeinats els científics durant dècades. I, per damunt de tot, havia acomplert la seva missió sense ni una baixa.

Però també havia fracassat. Es podrien seguir fent especulacions i no s’acabarien mai, però la naturalesa i els propòsits dels ramans eren ben desconeguts i continuarien essent-ho. Havien emprat el sistema solar com una mena d’estació de servei o de carregador de bateries, digui’s com es vulgui, i després l’havien menyspreat en absolut, prosseguint la seva via, cap a més importants afers. Probablement, mai no es donarien per assabentats de l’existència de la raça humana. Aquesta monumental indiferència era pitjor que qualsevol insult deliberat.

Quan Norton va contemplar Rama per darrera vegada, era ja una petita estrella que viatjava veloçment més enllà de Venus. Aleshores va comprendre que una part de la seva vida havia finit per sempre. Tenia només cinquanta-cinc anys, però se sentia com si hagués deixat la resta de la seva joventut allà, a la Planura Corbada, enmig de misteris i meravelles que havien fugit inexorablement, molt més enllà de l’abast de la mà de l’home. Qualssevol que fossin els honors i medalles que en el futur li concedissin, per a tota la seva vida el perseguiria un sentit de profunda decepció i el pensament que havia perdut moltes oportunitats.

Feia molt de temps que pensava en això però encara creia que hauria hagut de saber-ne més de tot plegat.

I allà, en la llunyana Terra, el doctor Carlisle Perera no havia dit encara a ningú que, durant aquells dies, sempre es despertava sobresaltat després d’un son angoixós, amb un missatge que el seu subconscient feia ressonar dins del cervell:

«Els ramans ho fan tot per triplicat».





SIR ARTHUR CHARLES CLARKE, més conegut com a ARTHUR C. CLARKE (Minehead, Anglaterra, 16 de desembre de 1917 - Colombo, Sri Lanka, 19 de març de 2008), fou un escriptor i científic anglès.

És considerat un dels millors escriptors de ciència-ficció, juntament amb H. G. Wells, Philip K. Dick, Robert A. Heinlein i Isaac Asimov. Les seves obres més importants són: La fi de la infantesa (1953), La ciutat i els estels (1956), 2001, una odissea espacial (1968), Encontre amb Rama (1972, premis Nebula i Hugo) i Les fonts del paradís (1979, premis Nebula i Hugo).





