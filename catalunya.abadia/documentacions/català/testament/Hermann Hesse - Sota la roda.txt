En Hans Giebenrath és un adolescent delicat i solitari que viu en un poblet de la Selva Negra. Quan els mestres i la família descobreixen que té un talent extraordinari, l’empenyen a emprendre una cursa vertiginosa per passar l’examen d’ingrés al seminari, on els estudiants més brillants del país són sotmesos a una estricta disciplina intel·lectual que els assegura un futur brillant. Però el preu que Hans haurà de pagar per aquesta pressió és molt alt.

Sota la roda és la història commovedora i impactant d’en Hans, el crit desesperat d’un nen prodigi atrapat en una societat mesquina i tancada en què l’excepcionalitat porta les persones als límits de l’alienació i posa en perill la seva integritat.





Hermann Hesse





Sota la roda




ePUB v1.0

Raticulina 04.04.19





Títol original: Unterm Rad

Hermann Hesse, 1906

Traducció: Montserrat Ollé, 2002

Edició digital: Raticulina (v1.0)

Digitalització: Raticulina

ePUBCat base r1.3





1


El senyor Joseph Giebenrath, intermediari i agent comercial, no es distingia en res dels seus conciutadans. Com ells, era de complexió ampla i sana, tenia un talent comercial mitjà, unit a una veneració franca i cordial pels diners, a més d’una caseta amb jardí, un panteó familiar al cementiri, una religiositat que havia esdevingut una mica racionalista i ensopida, un mesurat respecte per Déu i l’autoritat, i un servilisme cec als inflexibles manaments del decòrum burgès. Bevia alguna gerra de cervesa, però mai no arribava a estar begut. A vegades feia negocis que no eren del tot clars, però mai no els portava més enllà dels límits que s’acceptaven per convenció. Tractava els pobres de morts de gana, els rics, de fatxendes. Era membre del Casino i no es perdia les partides de bitlles que es jugaven a l’Hotel de l’Àliga cada divendres, ni els dies dedicats a fer dolços i pastissos, ni els dies en què hi havia carn d’olla per a tothom, ni els de matança. A la feina fumava cigars barats; a la sobretaula i els diumenges n’escollia d’una classe més selecta.

La seva vida interior era la d’un petitburgès. El bon cor que potser tenia feia temps que s’havia cobert de pols i consistia en poca cosa més que en un sentit de la família tradicional i sever, en orgull pel seu únic fill i en rampellades ocasionals d’ajudar els pobres. Les seves capacitats intel·lectuals no anaven més enllà d’una astúcia i d’una habilitat aritmètica innates, molt limitades. Les seves lectures es reduïen al diari, i per cobrir les seves necessitats culturals en tenia prou amb la representació anual d’aficionats que organitzava el Casino i amb una visita al circ de tant en tant.

Hauria pogut canviar-se el cognom i la casa amb qualsevol veí i res no s’hauria alterat. També compartia amb tots els altres pares de família de la ciutat fins la part més pregona de la seva ànima: la desconfiança sempre alerta envers qualsevol força o personalitat superiors, i una hostilitat instintiva, alimentada per l’enveja, contra tot allò que sortís de la rutina, que fos lliure, refinat i espiritual.

No parlem més d’ell. Només un irònic profund seria capaç d’afrontar la descripció d’aquesta vida irrellevant i del seu cantó tràgic inconscient. Però aquest individu tenia un sol fill, i és d’ell de qui volem parlar.

En Hans Giebenrath era, sens dubte, un nen amb talent; n’hi havia prou de veure com es movia, delicat i solitari, entre els altres. El niuet de la Selva Negra no acostumava a produir éssers com aquell, d’allà encara no havia sortit cap individu amb unes mires i una capacitat d’influència que superessin la més estricta mediocritat. Qui sap d’on havia tret el nen els ulls seriosos, el front intel·ligent i la distinció del caminar. De la mare, potser? Feia anys que havia mort i, en vida, ningú no li havia notat res d’especial, a part d’estar sempre malaltissa i malenconiosa. El pare no entrava en consideració. Realment l’espurna misteriosa havia davallat tot d’una al vell niu, que en els seus vuit o nou segles havia donat tants bons ciutadans, però mai un talent o un geni.

Un bon observador format a la moderna hauria pogut parlar d’hipertròfia de la intel·ligència com a símptoma d’una degeneració incipient, recordant la fragilitat de la mare i l’envelliment considerable de la família. Però la ciutat tenia la sort de no albergar gent d’aquesta mena, i només els funcionaris i els mestres d’escola més joves i espavilats tenien una vaga idea de l’existència de l’«home modern» a través d’articles de revistes. Encara es podia viure i rebre una formació allà sense conèixer els discursos de Zaratustra; els matrimonis eren sòlids i sovint feliços, i la vida sencera tenia un aspecte irremeiablement passat de moda. Els ciutadans arrepapats i benestants, alguns dels quals havien passat d’artesans a fabricants en els últims vint anys, si bé saludaven amb el barret els funcionaris i buscaven el seu tracte, entre ells els tractaven de pelacanyes i de pixatinters. Era estrany que, tot i així, no tinguessin cap ambició superior que la de fer estudiar els seus fills per arribar a funcionaris. Per desgràcia aquesta il·lusió quedava, gairebé sempre, en un bonic somni irrealitzat, perquè la jove generació solia passar el batxillerat només amb penes i treballs i amb suspensos repetits.

Ningú no dubtava de l’aptitud d’en Hans Giebenrath. Els mestres, el director de l’escola, els veïns, el senyor rector, els companys d’escola, tothom reconeixia que el xicot era una ment desperta, un cas excepcional. Amb això el seu futur quedava dat i beneït. Perquè en terres suàbies, per als nens amb talent, si no és que els seus pares són rics, només hi ha un únic camí estret: passar l’examen estatal per entrar al seminari, d’allà al convent de Tübingen i d’allà al púlpit o a la càtedra. Any rere any emprenen aquest camí tranquil, segur, de tres a quatre dotzenes de fills del país; nois tot just confirmats, escardalencs, cansats d’estudiar, recorren a càrrec de l’Estat els camps més diversos de la humanística i comencen, vuit o nou anys després, la segona part de la seva vida, la més llarga, en què han de tornar a l’Estat la mercè que se’ls ha fet.

Quedaven poques setmanes per a l’examen estatal. Així s’anomena l’hecatombe anual en què l’«Estat» escull la flor intel·lectual del país i que, mentre dura, els sospirs, les pregàries i els bons desigs de moltes famílies de pobles i petites ciutats es dirigeixen a la capital, on es porta a terme la prova.

En Hans Giebenrath era l’únic candidat que la seva ciutat pensava enviar a aquell concurs desagradable. L’honor era gran, però no l’hi feien debades. Les classes de l’escola, que duraven cada dia fins a les quatre, les seguien una lliçó extra de grec amb el director, a les sis el senyor rector era tan amable d’impartir una classe de repàs de llatí i religió, i dos cops a la setmana després de sopar encara feia una hora amb el professor de matemàtiques. A grec, a part dels verbs irregulars, es dedicava especial atenció a les possibilitats múltiples de connexió de frases, expressades per les partícules; a llatí es tractava d’aconseguir un estil clar i concís, i de conèixer particularment les abundants subtileses prosòdiques; a matemàtiques es posava especial èmfasi en problemes complicats. Aquestes qüestions, tal com subratllava sovint el professor, semblaven mancades de valor per a l’estudi i la vida futurs, però només ho semblaven. En realitat eren molt importants, més que algunes assignatures principals, perquè formen les facultats lògiques i són la base de tot pensament clar, serè i eficaç.

No obstant això, per evitar una sobrecàrrega intel·lectual i per no oblidar i marcir l’esperit amb exercicis raonats, en Hans podia assistir cada matí, una hora abans de l’escola, a la catequesi que preparava per a la confirmació, on una alenada refrescant de vida religiosa penetrava les ànimes juvenils, que brotava del catecisme de Brenz i de l’estimulant estudi memorístic i recitació de preguntes i respostes. Per desgràcia, ell mateix es perdia aquestes hores recreatives i es privava de la seva acció benèfica. D’amagat posava fulls en el seu catecisme amb vocabulari grec i llatí o amb exercicis de traducció, i es dedicava gairebé tota l’hora a aquestes ciències laiques. Tot i així, la seva consciència no estava tan insensibilitzada per no sentir tota l’estona una inseguretat penosa i una lleugera por. Cada vegada que el degà se li acostava o el cridava pel nom, se sobresaltava avergonyit, i si havia de donar una resposta, se li omplia el front de suor i se sentia bategar el cor. Les seves respostes, malgrat tot, acostumaven a ser impecables i correctes, fins i tot de pronúncia, la qual cosa tenia tanta importància per al degà.

Els exercicis per escrit o per memoritzar, per repassar i preparar, que s’acumulaven durant el dia de lliçó a lliçó, podien enllestir-se de nit a casa a la llum íntima del quinqué. Aquest treball tranquil, envoltat de la benefactora pau casolana, al qual el mestre de la classe atribuïa uns efectes especialment transcendents i estimulants, només acostumava a durar fins a les deu els dimarts i els dissabtes, però els altres dies fins a les onze, les dotze i a vegades encara més enllà. El pare rondinava una mica per la desmesurada despesa de petroli, però es mirava aquest estudi amb un orgull satisfet. Per a les eventuals hores de lleure i per als diumenges, que, com se sap, integren la setena part de la nostra vida, es recomanava carament la lectura d’alguns dels autors que no es llegeixen a l’escola i un bon repàs de la gramàtica.

«És clar que amb mesura, amb mesura! Passejar una vegada o dues a la setmana és necessari i fa meravelles. Si fa bo també et pots endur un llibre a fora: veuràs que bé i amb quina facilitat s’estudia a fora, a l’aire fresc! I sobretot, la moral ben alta!».

Així que en Hans mantenia la moral ben alta en la mesura que li era possible, d’ençà de llavors també dedicava les passejades a l’estudi i anava callat i espantadís, amb cara de no haver dormit prou, amb ulleres i mirada cansada.

—Què en pensa, d’en Giebenrath? Oi que passarà? —li va dir un dia el mestre de la classe al director.

—Passarà, passarà! —va exclamar, ple de joia, el director—. És dels intel·ligents de debò; només cal mirar-lo, si fa ben bé l’efecte que està espiritualitzat.

En els últims vuit dies l’espiritualització s’havia posat en evidència d’una manera alarmant. A la cara fina i agradable del noi, uns ulls enfonsats i inquiets cremaven amb un foc tèrbol; al bell front vibraven fines arrugues que revelaven l’espiritualitat, i els seus braços i mans, ja de per si prims i xuclats, penjaven amb un aire fatigat que recordava Botticelli.

Havia arribat, finalment, l’hora. L’endemà, ben aviat al matí, aniria amb el seu pare a Stuttgart i demostraria a l’examen estatal si era digne de passar per l’estreta porta conventual del seminari. Acabava de fer una visita de comiat al despatx del director.

—Aquest vespre —li va dir per acabar el temut senyor amb una indulgència inusitada—, no treballis més. Promet-m’ho. Has d’arribar a Stuttgart ben despert. Vés a passejar encara una estona i després al llit ben aviat. La gent jove ha de fer les seves hores de son.

En Hans no se’n sabia avenir, de tanta benvolença en comptes de la temuda tanda de consells, i va sortir de l’escola amb un sospir d’alleujament. Els til·lers alts del turó on hi havia l’església resplendien suaument a la llum càlida del vespre, a la plaça remorejaven i brillaven les dues fonts grans, per sobre la línia desigual dels teulats treien el cap les muntanyes properes cobertes d’avets foscos. El noi se sentia com si fes molt de temps que no veia tot allò, i tot li semblava estranyament bonic i atraient. Tenia mal de cap, però aquell dia no li calia estudiar més. Va ronsejar tranquil·lament per la plaça, passant per davant del vell ajuntament, pel carreró del mercat i pel costat de l’obrador del ganiveter. Va estar una estona donant voltes amunt i avall, i al capdavall s’assegué al damunt de l’ampla barana. Durant setmanes i mesos sencers havia passat per allà, un dia rere l’altre, ben bé quatre vegades, i no havia dedicat ni una mirada a la capelleta gòtica del pont, ni al riu, ni a la resclosa, la presa o el molí, ni tan sols a la prada des d’on anaven a banyar-se, ni als marges vorejats de salzes, en què les adoberies estaven una al costat de l’altra allà on el riu era fondo, verdós i serè com un llac, i on les branques doblegades i punxegudes dels salzes penjaven a frec d’aigua.

En aquell moment va recordar quants dies, sencers o a mitges, havia passat allà, que sovint hi havia nedat i fet capbussons i remat i pescat. Ai, pescar! Gairebé se n’havia oblidat, de com es feia, i l’any passat havia plorat tan amargament quan li ho van prohibir, per culpa de l’examen… Pescar! Havia estat la cosa més bonica de tots els llargs anys d’escola. Estar a l’ombra lleugera dels salzes, la fressa propera de la presa del molí, l’aigua fonda, tranquil·la! I els jocs de llum sobre el riu, el fimbrament suau de la llarga canya de pescar, l’excitació quan els peixos picaven i tibaven, i l’alegria d’agafar-ne amb la mà un de fresquet, grassó, que clavés cuades!

Havia tret de l’aigua moltes carpes gustoses, i albors i barbs, també tenques de carn delicada i, rarament, petits barbs roigs de bells colors. Va mirar l’aigua una llarga estona i, a la vista de tot el verd rabeig, es va posar pensarós i trist i va sentir que les diversions agradables, lliures i salvatgines de la seva infantesa quedaven molt enrere. Maquinalment es va treure un rosegó de pa de la bossa, en va fer boles grans i petites, les va llançar a l’aigua i va observar com s’enfonsaven i els peixos les atrapaven. Primer van venir els carpins diminuts i les bremes blanques; es cruspien les molles més petites amb avidesa i, fent ziga-zagues, empenyien les grosses amb boques famolenques. Aleshores es va acostar, lent i cautelós, un albor bastant gran, que es destacava dèbilment del fons amb el seu llom fosc i ample; va nedar al voltant de les boles de pa amb parsimònia i les va fer desaparèixer obrint de cop una boca rodona. De l’aigua, que fluïa mandrosament, arribava una olor humida i càlida, uns quants núvols clars es reflectien imprecisos sobre la superfície verdosa, al molí xerricava la serra circular i les dues preses entrellaçaven els seus murmuris frescos i greus. El noi va pensar en el diumenge de confirmació, que havia passat feia poc, en què es va sorprendre a si mateix, enmig de la cerimònia i l’emoció, repassant de memòria un verb grec. També li passava sovint, últimament, que els seus pensaments s’embrollaven i, fins i tot a l’escola, pensava sempre en un treball passat o futur en comptes d’estar pel que tenia al davant. Com se’n sortiria, de l’examen!

Tot distret, es va aixecar del seu lloc, indecís, sense saber on anar. Es va espantar terriblement quan una mà forçuda el va agafar per l’espatlla i una amistosa veu d’home li va dir:

—Bona tarda, Hans, m’acompanyes una estona?

Era en Flaig, el mestre sabater; de tant en tant passava alguna estoneta de la tarda a casa seva, però ara feia temps que no. El Hans el va acompanyar, escoltant aquell pietista devot sense gaire atenció. En Flaig va parlar de l’examen, li va desitjar bona sort i li va donar ànims; però la finalitat de les seves paraules era fer-li veure que un examen així, fet i fet, no deixava de ser una cosa superficial i fortuïta. Que suspendre no era cap vergonya, li podia passar al millor; i per si de cas li passava, havia de pensar que Déu té els seus propòsits concrets per a cada ànima i que condueix a cadascuna pel seu propi camí.

En Hans no tenia la consciència del tot neta pel que feia a aquell home. Sentia gran respecte per ell i per la seva manera de ser, tan segura i admirable; amb tot, havia sentit i rigut tants acudits sobre la secta dels Stundenbrüder, sovint contra la seva voluntat; a més, s’avergonyia de la seva covardia, perquè d’un temps ençà esquivava el sabater gairebé amb por per les preguntes tan agudes que li feia. Des que era l’orgull dels professors i s’havia tornat una mica altiu, el mestre Flaig se’l mirava sovint d’una manera ben estranya i intentava posar-lo en evidència. Amb això, al conseller i guia, amb la millor intenció, se li havia anat escapant a poc a poc l’ànima del noi, perquè en Hans es trobava a la flor de la tossuderia adolescent i tenia unes antenes molt sensibles a qualsevol contacte desagradable per al seu amor propi. Ara caminava al costat del seu interlocutor i no se n’adonava de la mirada preocupada i bondadosa que li dirigia des de dalt. Al carrer Kronengasse es van trobar el senyor rector. El sabater el va saludar retret i fred, i de cop li van entrar les presses, perquè el senyor rector era un dels moderns i tenia fama de no creure ni en la resurrecció. Va fer acostar el noi.

—Com anem? —va preguntar—. Deus estar content que ja hagi arribat l’hora.

—Sí, que bé.

—Doncs, apa, a veure què fas! Ja saps que hem posat totes les nostres esperances en tu. De llatí espero de tu el millor resultat.

—I si suspenc… —va insinuar en Hans amb timidesa.

—Suspendre?! —El sacerdot va quedar clavat de l’ensurt—. No és possible que suspenguis, de cap manera. Quines coses de pensar!

—Només vull dir que podria passar que…

—No pot passar, Hans, no pot passar; estigues ben tranquil per això. Apa, saluda el teu pare de part meva i endavant!

En Hans el va seguir amb la mirada; després es va girar buscant el sabater. Què era el que li havia dit? Que el llatí no era tan important, si es tenia bon cor i se sentia temor de Déu. Això ho deia ell! I ara, a sobre, el senyor rector. Mai més no se li podria presentar al davant, si el suspenien.

Aclaparat, es va escapolir fins a casa i va entrar per l’hort, petit i costerut. Allà hi havia un cobert desmanegat que feia molt de temps que no s’utilitzava; hi havia construït un corral de taulons i hi havia tingut conills durant tres anys. La tardor passada els hi van prendre per l’examen. Ja no tenia temps per a distraccions.

També feia molt que no havia estat a l’hort. El corral buit semblava que queia a trossos, el grup d’estalactites a l’angle del mur havia caigut, la petita sínia de fusta era a terra, doblegada i trencada, al costat de la canonada de l’aigua. Va pensar en l’època en què havia construït tot allò i havia donat forma a aquelles fustes. També feia ja dos anys: tota una eternitat. Va alçar la sínia, la va doblegar una mica, la va acabar de trencar i la va llançar pel damunt de la tanca. Fora trastos, ja feia molt temps que tot allò havia passat i s’havia acabat. Llavors li va venir a la memòria el seu amic de l’escola, l’August. L’havia ajudat a fer la sínia i a posar en condicions les conilleres. Tardes senceres havien jugat en aquell lloc, havien fet punteria amb la fona, empaitat els gats, aixecat tendes de campanya i menjat pastanagues crues per berenar. Però després va començar a estudiar de valent i l’August feia un any que havia deixat l’escola per fer-se aprenent de manyà. Des de llavors només s’havia deixat veure dues vegades. Segur que ell tampoc no tenia temps, ara. Ombres de núvols passaven de pressa per sobre de la vall, el sol ja era prop de la vora de les muntanyes. Per un moment el noi va sentir la necessitat de llançar-se a terra a plorar. En comptes d’això, va treure la destral del cobert, la va brandir per l’aire amb els seus bracets esprimatxats i va partir les conilleres en mil bocins. Els llistons van sortir volant, els claus es van torçar amb un grinyol, i va aparèixer una mica de menjar fet malbé, encara de l’estiu passat. Va començar a donar cops a tort i a dret, com si així pogués matar la nostàlgia que sentia pels conills, per l’August i per totes les criaturades passades.

—Ep, ep, què és això? —va cridar el pare des de la finestra—. Què estàs fent?

—Faig llenya.

No va dir res més; va llançar la destral, va travessar corrents el pati fins al carrer i després pel marge, riu amunt. A fora, prop de la fàbrica de cervesa, hi havia dos rais amarrats. Sovint, en altres temps, havia baixat riu avall hores senceres amb uns de semblants, a les tardes caloroses de l’estiu, mig endormiscat i al mateix temps excitat per la marxa sobre l’aigua, que l’esquitxava entre els troncs de l’embarcació. Va fer un salt sobre els troncs, que es mantenien inestables sobre l’aigua, es va ajeure sobre una pila de fulles de salze i va intentar imaginar-se que el rai estava en marxa, que, ara ràpid, ara insegur, passava arran de prats, camps llaurats, pobles i boscos frescos, per sota de ponts i rescloses obertes, i que ell hi jeia a sobre i tot tornava a ser com abans, quan anava a collir menjar per als conills al turó de Kapfberg, pescava als horts de les adoberies del marge i encara no tenia mal de cap ni preocupacions.

Cansat i de mal humor va tornar a casa a sopar. El pare no s’aguantava d’excitació per l’imminent viatge d’exàmens a Stuttgart, i va preguntar una dotzena de vegades si tenia a punt el vestit negre, si no volia llegir el llibre de gramàtica pel camí, si es trobava bé. En Hans donava respostes curtes i seques, va menjar poc i aviat va dir bona nit.

—Bona nit, Hans. Que dormis bé! Demà et desperto a les sis, eh? No t’has descuidat el diccionari, oi?

—No, no m’he deixat «el» diccionari. Bona nit.

A les fosques, es va quedar despert encara una bona estona a la seva petita habitació. Fins ara era l’únic benefici que li havia aportat la història de l’examen: la petita habitació per a ell sol, en què era amo i senyor i ningú no l’empipava. Aquí havia cremat llargues hores de la nit amb Cèsar, Xenofont, amb les gramàtiques, diccionaris i exercicis de matemàtiques, lluitant contra el cansament, la son i el mal de cap, tenaç, tossut i ambiciós, sovint a punt de desesperar-se. Aquí mateix havia tingut, però, uns quants moments que per ell eren molt més valuosos que totes les diversions que s’havia perdut, aquells moments estranys en què deixava voleiar la imaginació, segur de si mateix, ple d’entusiasme i d’esperit de superació, en què se somiava en un nivell d’éssers superiors, més enllà de l’escola, de l’examen i de tot plegat. Llavors l’havia inundat una intuïció atrevida i gloriosa que ell, en veritat, era diferent i millor que els seus companys d’escola, galtaplens i de bon tarannà, i que potser algun dia se’ls podria mirar amb superioritat des d’elevades altures. També ara respirava de gust, com si en aquella petita habitació l’aire fos més net i clar; es va asseure al llit i va divagar unes hores entre somnis, desigs i pressentiments. Lentament les parpelles subtils van anar tancant-li els ulls grans i cansats, es van tornar a obrir encara una vegada, van parpellejar i van tornar a caure; el cap pàl·lid del noi es va inclinar sobre l’espatlla ossuda, els braços prims es van estirar cansats. S’havia adormit amb la roba posada i la mà quieta i maternal de la son va suavitzar l’agitació del seu cor infantil i va esborrar les petites arrugues del seu front tan bonic.

Va ser una cosa inaudita. El senyor director, tot i ser tant d’hora, s’havia molestat a anar a l’estació en persona. El senyor Giebenrath, embotit a la seva levita negra, no podia parar quiet d’excitació, alegria i satisfacció; nerviós, anava fent saltets al voltant del director i d’en Hans, va fer que el cap d’estació i tots els empleats ferroviaris els desitgessin bon viatge i molta sort per l’examen del seu fill i tan aviat agafava la seva maleta petita i encarcarada amb la mà dreta com amb l’esquerra. El paraigua l’aguantava sota el braç, després el tornava a pinçar amb els genolls, li va caure diverses vegades i cada cop havia de deixar la maleta a terra per tornar-lo a agafar. A qualsevol li hauria semblat que se n’anava de viatge a Amèrica, i no pas a Stuttgart amb bitllet d’anada i tornada. El fill aparentava tranquil·litat absoluta, però una por latent li oprimia la gola.

El tren va arribar i es va aturar, van pujar, el director va fer adéu amb la mà, el pare es va encendre un cigar; a baix, la ciutat i el riu anaven desapareixent dins la vall. El viatge va ser un martiri per a tots dos.

Un cop a Stuttgart el pare es va espavilar de sobte i va començar a posar-se alegre, afable amb tothom i a actuar com un home de món; es deixava endur per l’alegria del provincià que va a passar uns dies a la capital. En canvi en Hans es va anar quedant més callat i acovardit; va sentir una forta angoixa quan va veure la ciutat. Les cares desconegudes, les cases d’una alçada pretensiosa, massa recarregades, les caminades llargues i cansades, els tramvies de cavalls i el soroll del carrer l’intimidaven i li feien mal. Es van allotjar a casa d’una tieta i, allà, les habitacions estranyes, l’amabilitat i la loquacitat de la tieta, tanta estona de seure sense fer res i l’eterna xerrameca del pare per animar-lo van acabar per enfonsar del tot el noi. Voltava per l’habitació estrany i esmaperdut, i en fixar-se en l’ambient inusual, en la tieta i la seva manera tan urbana d’arreglar-se, en el paper de paret de grans dibuixos, en el rellotge de taula, els quadres de la paret o en el carrer sorollós a través dels vidres de la finestra, se sentia totalment abandonat i llavors li semblava que feia una eternitat que havia marxat de casa seva i que de moment havia oblidat tot el que havia après amb tant d’esforç.

A la tarda volia repassar altra vegada les partícules gregues, però la tieta va proposar de sortir a fer una passejada. Per un moment va passar per la imaginació d’en Hans una cosa semblant al verd dels prats i a la remor dels boscos, i va acceptar de bon grat. Però ben aviat va veure que allà, a la gran ciutat, també el fet de passejar consistia en un tipus de diversió ben diferent que a casa.

Va anar sol amb la tieta, perquè el seu pare era de visita a la ciutat. Tot just a l’escala ja van començar les desgràcies. Al primer pis es van trobar una senyora grassa, que semblava molt presumptuosa; la tieta li va fer una petita genuflexió i la dona va començar a xerrar amb gran eloqüència. La parada va durar més d’un quart d’hora. En Hans s’estava allà al costat, encaixat a la barana de l’escala, suportant que el gosset de la senyora l’olorés i li bordés i més o menys va comprendre que parlaven d’ell, perquè aquella senyora grassa que no coneixia de res se l’anava mirant de dalt a baix a través del seu pinçanàs. Tan bon punt van ser al carrer, la tieta va entrar a una botiga i va passar una bona estona fins que va tornar. Mentrestant en Hans, tot tímid, es va quedar al carrer, els vianants el van empènyer cap a un cantó i uns bordegassos van fer befa d’ell. Quan la tieta va tornar de la botiga, li va donar una pastilla de xocolata i ell li va donar educadament les gràcies, tot i que no li agradava la xocolata. A la cantonada següent van pujar a un tramvia de cavalls i es van deixar portar pels carrers en el cotxe atapeït, entre l’estrident i constant repicar de la campaneta, fins que finalment van arribar a un gran passeig entre jardins. Allà corria un brollador, florien parterres sumptuosos i nedaven peixos vermells en un petit estany artificial. Van passejar amunt i avall, cap aquí i cap allà i fent cercles, entre una munió de gent que també passejava, va veure una bona quantitat de cares, de vestits elegants i diferents, ciclistes, cadires de rodes i cotxets de criatura, va sentir una confusió de veus i va respirar un aire calent i polsegós, i al final van fer-se lloc en un banc al costat d’altra gent. La tieta, que s’havia passat gairebé tota l’estona parlant sense solta ni volta, va sospirar, va somriure afectuosament al noi i el va animar a menjar-se ara la xocolata.

Ell no volia.

—Ai, Senyor! No et faci pas vergonya! Menja, home, menja!

Va haver de treure la pastilla, va estar una estona arrencant paper de plata i, finalment, en va mossegar un trosset molt petit. La xocolata no li agradava gens ni mica, però no va gosar dir-ho a la tieta. Quan encara tenia el trosset per la boca, la tieta va descobrir un conegut entre la multitud i hi va anar corrents.

—Queda’t aquí assegut, que ara torno.

En Hans va aprofitar alleujat l’ocasió per enviar ben lluny la xocolata, a la gespa. Després va començar a moure les cames rítmicament, va mirar fixament tota aquella gent i es va sentir molt desgraciat. Al final va tornar a recitar de memòria els verbs irregulars, però amb espant mortal va comprovar que no es recordava de gairebé res. S’havia oblidat de tot! I l’endemà tenia l’examen.

La tieta va tornar i va dir que acabava de sentir que aquest any hi havia cent divuit candidats per a l’examen estatal. Només podien aprovar trenta-vuit, per això. Al noi li va acabar de caure l’ànima als peus i pel camí de tornada no va dir ni una paraula més. A casa li va venir mal de cap, va tornar a no voler menjar res i estava tan desesperat, que el seu pare el va renyar fort, i fins i tot la tieta va acabar trobant-lo insuportable. A la nit va tenir un son pesat i profund, perseguit per malsons horrorosos. Es veia assegut a l’examen amb els cent divuit companys, l’examinador tant s’assemblava al senyor rector de la seva ciutat com a la tieta, i amuntegava al seu davant muntanyes de xocolata que s’havia de menjar. I mentre menjava tot plorant, veia que els altres s’anaven aixecant un a un i desapareixien per una porteta. Tots s’havien acabat la seva muntanya de xocolata, però la d’ell s’anava fent més i més grossa davant seu, vessant per sobre la taula i el banc com si el volgués ofegar.

L’endemà al matí, mentre en Hans es bevia el cafè i no treia l’ull del rellotge, per no arribar tard a la prova, molta gent de la seva petita ciutat natal pensava en ell. El primer era en Flaig, el sabater; acostumava a dir la seva oració abans d’esmorzar: la família, en companyia dels fadrins sabaters i dels dos aprenents, feia rotllana al voltant de la taula. Aquell dia, a la seva primera oració, va afegir aquestes paraules:

—Senyor, estén la teva mà també sobre en Hans Giebenrath, l’estudiant, que avui fa l’examen; beneeix-lo i dóna-li forces, i permet que un dia arribi a ser un defensor autèntic i honest del teu nom diví!

El senyor rector no va resar per ell, però a l’esmorzar va dir a la seva dona:

—Ara el petit Giebenrath va a l’examen. Arribarà lluny; ja es fixaran en ell i llavors no em farà cap mal haver-lo ajudat amb el llatí.

El mestre de la seva classe, abans de començar la lliçó, va dir als seus alumnes:

—Bé, ara comença l’examen estatal a Stuttgart i volem desitjar a en Giebenrath molta sort. De fet no li cal, perquè a uns dropos com vosaltres us dóna mil voltes.

I llavors també gairebé tots els alumnes pensaven en la seva absència, però sobretot aquells que havien fet juguesques per si passava o suspenia.

I com que les pregàries que surten del cor i la simpatia que surt de l’interior actuen a través de grans distàncies amb facilitat, també en Hans va arribar a notar que a casa pensaven en ell. Va entrar a l’aula de l’examen amb palpitacions, acompanyat pel seu pare, va seguir tímidament i espantat les indicacions del bidell i va mirar al seu voltant aquell lloc tan gran, ple de nois esblanqueïts, com un criminal a la cambra de tortures. Però quan el professor va haver arribat, va imposar silenci i va dictar el text per a l’exercici d’estil de llatí, en Hans, sospirant alleujat, el va trobar ridículament senzill. Amb molta agilitat, i gairebé alegre, va fer l’esborrany, el va passar en net fixant-s’hi molt i amb bona lletra, i va ser un dels primers a entregar el treball. Tot i que es va equivocar de camí per anar a casa de la seva tia i va caminar desorientat un parell d’hores pels calorosos carrers de la ciutat, l’estabilitat que havia recuperat no se’n va ressentir; fins i tot estava content d’escapar una estona més de la tieta i del pare i es va sentir, passejant pels carrers bulliciosos i desconeguts de la capital, com un aventurer atrevit. Quan, finalment i amb dificultats, va trobar el camí de casa, després de molt preguntar, el van assetjar amb preguntes.

—Com ha anat? Com era? Te n’has sortit?

—Era fàcil —va dir, orgullós—, ja ho hauria sabut traduir a cinquè.

I va menjar amb bona gana.

La tarda, la tenia lliure. El seu pare el va arrossegar d’una banda a l’altra, a veure uns parents i uns amics. A casa d’uns van trobar un noi tot vestit de negre, molt tímid, que havia vingut de Göppingen, per presentar-se a l’examen estatal, també. Els nois es van quedar sols i es van mirar l’un a l’altre amb reserva i curiositat.

—Què t’ha semblat, a tu, el treball de llatí? Fàcil, oi? —va preguntar en Hans.

—Facilíssim. Però el problema està just aquí: en els treballs fàcils és on es fan més relliscades. No es va amb compte. I segur que hi havia paranys amagats.

—Vols dir?

—És clar. Els examinadors no són tan rucs.

En Hans es va espantar una mica i es va quedar pensarós. Llavors va preguntar amb un fil de veu:

—Encara tens el text?

L’altre va portar la seva llibreta i els dos junts van repassar tot l’examen, paraula per paraula. El de Göppingen semblava ser un llatinista refinat; almenys va fer servir un parell d’expressions gramaticals que en Hans encara no havia sentit mai.

—I què tenim, demà?

—Grec i redacció.

Llavors el de Göppingen va preguntar quants nois havien vingut de la seva escola per fer l’examen.

—Ningú —va dir en Hans—, només jo.

—Òndia, nosaltres som dotze! N’hi ha tres d’allò més intel·ligents, de qui s’espera que siguin dels primers. L’any passat també va quedar primer un de Göppingen. Aniràs a l’institut, si suspens?

Encara no n’havien parlat mai, d’aquella possibilitat.

—Doncs, no ho sé… no, no ho crec.

—No? Jo vull seguir estudiant passi el que passi, encara que ara suspengui. La meva mare em deixarà anar a Ulm.

Això el va impressionar terriblement. També els dotze de Göppingen, amb aquells tres d’allò més intel·ligents, li feien por. Així no podia ni presentar-se.

A casa es va asseure i va repassar una altra vegada els verbs en -mi. Amb el llatí no havia tingut cap por, perquè se sentia segur. Però amb el grec li passava una cosa estranya. Li agradava, gairebé l’entusiasmava, però només llegir-lo. En particular Xenofont era d’una escriptura tan bella i emocionant i fresca, que tot sonava alegre, agradable i poderós, i tenia un esperit lleuger, lliure, i tot era fàcil d’entendre. Però tan aviat es tractava de la gramàtica o s’havia de traduir de l’alemany al grec, se sentia perdut en un laberint de regles i formes contradictòries i experimentava gairebé el mateix respecte temorós cap a la llengua estranya que el dia de la seva primera lliçó, quan encara no sabia ni llegir l’alfabet grec.

L’endemà, efectivament, els va tocar grec i després la redacció en alemany. L’examen de grec era bastant llarg i gens fàcil, el tema de la redacció era espinós i podia donar lloc a malentesos. A partir de les deu va començar a fer xafogor i molta calor a l’aula. En Hans escrivia amb una ploma no gaire bona i va embrutar dos quaderns fins que no va tenir l’examen de grec en net. A la redacció va passar-ho molt malament per culpa d’un veí desaprensiu del mateix banc que li va passar un full amb una pregunta i que el burxava amb cops de colze a les costelles perquè li contestés. Qualsevol intercanvi amb els veïns de banc estava terminantment prohibit i comportava l’expulsió irremissible de l’examen. Tremolant de por va escriure al full: «Deixa’m en pau», i va girar l’esquena a aquell pesat.

I feia tanta calor! Fins i tot el professor de guàrdia, que es passejava per la sala vigilant d’una manera constant i regular, i no descansava ni un moment, es va passar diverses vegades el mocador per la cara. En Hans estava suant dintre del seu gruixut vestit de confirmació, li va venir mal de cap i, finalment, va entregar els quaderns sentint-se molt desgraciat, amb la impressió que estaven plens de faltes, ara sí que donava l’examen per perdut.

A la taula no va badar boca, sinó que s’encongia d’espatlles a cada pregunta i posava cara de delinqüent. La tieta el consolava, però el pare es va irritar i es va posar desagradable. Havent dinat va emportar-se el noi a l’habitació del costat i va mirar de treure-li alguna cosa.

—Ha anat malament —va dir en Hans.

—Per què no t’hi has fixat més? També et podries controlar una mica, caram!

En Hans va callar, i quan el pare va començar a renyar-lo, es va posar vermell i va dir:

—Però si tu no en saps gens de grec!

El pitjor era que a les dues li tocava l’examen oral. Era el que li feia més por. De camí pels carrers encesos de calor es va sentir completament desgraciat i gairebé no s’hi veia de pena, por i mareig.

Durant tres minuts va estar assegut a una gran taula verda davant de tres senyors, va traduir unes quantes frases del llatí i va respondre les preguntes que li plantejaven. Després, va seure deu minuts davant de tres senyors més, va traduir del grec i li van fer preguntes sobre tota mena de coses. Per acabar li volien sentir un segon aorist de construcció irregular, però no va donar cap resposta.

—Ja pot marxar, per allà, aquella porta a la dreta.

Va anar cap allà, però just a la porta li va venir l’aorist al cap. Es va quedar quiet.

—Vagi-se’n —li van dir de lluny—, vagi-se’n! O és que potser es troba malament?

—No, però ara mateix se m’acaba d’acudir l’aorist.

El va dir en veu alta des d’on era; va veure com un dels senyors reia i va sortir d’allà rabent, amb la cara encesa. Després va intentar recordar les preguntes i les seves respostes, però tot era un embolic. Cada vegada veia només la superfície de la taula, gran i verda, els tres senyors vells i seriosos amb les seves levites, el llibre obert i la seva mà tremolant al damunt. Mare de Déu, quina mena de respostes devia haver donat!

Quan caminava pel carrer, li va semblar que feia setmanes que era en aquell lloc i que ja no en podria sortir mai més. Com una cosa molt allunyada, vista una vegada feia molt de temps, se li va aparèixer la imatge del jardí patern, les muntanyes blavoses cobertes d’avets, els racons de pesca al riu. O, si avui pogués tornar a casa! No valia la pena quedar-se, de totes maneres l’examen ja estava potinejat.

Es va comprar un brioix i va estar rondant tota la santa tarda, només per no haver de parlar amb el seu pare. Quan finalment va arribar a casa, ja estaven passant ànsia per ell, i com que tenia aspecte d’estar esgotat i malalt, li van donar una sopa d’ou i el van enviar al llit. L’endemà encara tocava càlcul i religió, després ja podia tornar a casa.

Al matí següent li va anar molt bé. En Hans es va prendre com una ironia amarga que avui li sortís tot bé, després de tenir tan mala sort el dia anterior amb les assignatures principals. Ja tant li feia, la qüestió era marxar cap a casa!

—L’examen s’ha acabat, ara podem tornar a casa —va anunciar a casa de la tieta.

El seu pare no volia marxar aquell dia encara. Volia arribar fins a Cannstatt i beure’s un cafè al jardí del balneari. En Hans va suplicar amb tanta insistència, que el pare li va donar permís per marxar aquell dia mateix tot sol. El van acompanyar fins al tren, li van donar el bitllet i alguna cosa per menjar, la tieta li va fer un petó i va emprendre el camí cap a casa per una terra de turons verds, ara esgotat i sense cap pensament al cap. Fins que no va veure les muntanyes d’un blau fosc cobertes d’avets, al noi no li va venir un sentiment de joia i d’alliberament. Li feia il·lusió pensar en la vella minyona, en la seva petita habitació, en el director, en l’aula de sostre baix que coneixia bé i en tota la resta.

Per sort, a l’estació no l’esperava cap conegut encuriosit i va poder afanyar-se per arribar a casa amb el seu petit equipatge sense cridar l’atenció.

—T’ho has passat bé, a Stuttgart? —va preguntar la vella Anna.

—Bé? Què vols dir, que t’ho passes bé fent un examen? De l’únic que m’alegro, és de tornar a ser aquí. El meu pare no torna fins demà.

Es va veure un bol de llet fresca, va agafar el banyador que penjava de la finestra i va arrencar a córrer, però no cap al prat on anaven a banyar-se tots els altres.

Se’n va anar fora de la ciutat, lluny, cap a la Waage, on l’aigua fluïa, profunda i lenta, entre alts matollars. Un cop allà, es va despullar, va ficar la mà i després el peu a l’aigua freda, per provar-la, es va esgarrifar una mica, i tot seguit es va llançar al riu amb un salt ràpid. Nedant a poc a poc contra el corrent suau, va sentir que la suor i la por d’aquells últims dies rodolaven per la seva pell, i mentre el riu abraçava amb frescor el seu cos magre, la seva ànima prenia possessió de la seva bella terra amb ganes renovades. Nedava més de pressa, descansava i tornava a nedar, sentint-se envoltat d’una frescor i d’un cansament agradables. Panxa enlaire, deixant-se endur altre cop riu avall, va escoltar el zumzeig feble dels núvols de mosques del capvespre, que volaven fent cercles daurats, i va contemplar les orenetes ràpides que travessaven el cel de la tarda, il·luminat de rosa pel sol que ja havia desaparegut rere les muntanyes. Un cop es va haver posat la roba i tornava divagant cap a casa, la vall ja era plena d’ombres.

Va passar per l’hort d’en Sackmann, el botiguer, on de molt petit pispava prunes verdes amb altres nens. I per la fusteria d’en Kirchner, on hi havia escampades per terra les bigues blanques d’avet, a sota de les quals abans sempre havia trobat cucs per pescar. També va passar pel costat de la caseta d’en Gessler, l’inspector, que tenia una filla, l’Emma, amb qui li hauria agradat tant de festejar fa dos anys, sobre la pista de gel. Havia estat la nena més delicada i elegant de la ciutat en edat escolar, era de la mateixa edat que ell, i en aquella època, durant molt temps, no havia desitjat altra cosa amb tanta ardor que parlar amb ella una vegada o donar-li la mà. No hi va arribar mai, havia tingut massa vergonya. Llavors la van enviar a un internat i ell gairebé ja no es recordava de com era. Ara li tornaven al cap aquestes històries infantils, per això, com si vinguessin de molt lluny, i tenien uns colors més vius i una aroma més estranyament evocadora que res del que havia viscut fins ara. Quins temps, aquells, quan seien al vespre al portal de la Liese de cal Naschold, pelant patates i escoltant històries, quan els diumenges ben d’hora, amb mala consciència i els pantalons arromangats, anaven a agafar crancs i a pescar carpins a la resclosa de més avall, per després rebre del pare un fart de llenya amb el vestit dels diumenges xop! En aquella època hi havia hagut tanta gent i tantes coses estranyes i misterioses en què no havia pensat més feia tant de temps! El sabater amb el coll torçat, l’Strohmeyer, del que se sabia del cert que havia enverinat la seva dona, i l’aventurat «senyor Beck», que havia recorregut tota la regió amb bastó i motxilla, i que se’l tractava de senyor perquè abans havia estat molt ric i havia tingut quatre cavalls i un carruatge elegant. En Hans no en recordava altra cosa que els noms i intuïa d’una manera obscura que havia perdut aquell món de carrerons, petit i enigmàtic, sense haver rebut a canvi res que no fos ni viu ni interessant de ser viscut.

Com que el dia següent encara feia festa, va dormir fins tard i va paladejar la seva llibertat. Al migdia va anar a l’estació a buscar el pare, que encara estava sota els efectes dels plaers d’Stuttgart.

—Si has aprovat, pots demanar el que vulguis —va dir, de bon humor—. Pensa-t’ho!

—No, no —va sospirar el noi—, segur que he suspès.

—Un ruc, això és el que ets! Millor que demanis alguna cosa abans que me’n penedeixi!

—Per vacances m’agradaria anar a pescar altra vegada. Que podré?

—Molt bé, hi podràs anar si aproves l’examen.

El dia següent, un diumenge, va caure una tempesta i un xàfec, i en Hans es va passar hores a la seva habitació, llegint i rumiant. Va repassar amb el pensament una altra vegada i amb precisió tot el que havia fet a l’examen d’Stuttgart i sempre arribava a la mateixa conclusió: que havia tingut molt mala sort i que hauria pogut fer-ho molt millor. Ara ja tenia clar que no arribava a l’aprovat. Caram de mal de cap! A poc a poc el va anar oprimint una angoixa més gran i, al final, una greu ànsia el va portar fins on era el seu pare.

—Ei, pare!

—Què vols?

—Preguntar-te una cosa. D’allò que podia demanar. Prefereixo deixar estar això de la pesca.

—Ah, per què, si es pot saber?

—Perquè jo… És que et volia preguntar que si jo no…

—Prou de comèdia! Què és el que vols?

—Si puc anar a l’institut, si suspenc.

El senyor Giebenrath es va quedar mut.

—Què? A l’institut? —va exclamar a la fi—. Tu, a l’institut? Qui t’ha ficat aquesta idea al cap?

—Ningú. Només ho estava pensant…

Se li podia llegir una por mortal a la cara. El pare no ho va veure.

—Au, vés-te’n —va dir el pare, rient sense ganes—. Això són excentricitats. A l’institut! Què t’has cregut, que sóc el conseller de comerç?

Li va fer que no amb la mà amb tanta violència que en Hans ho va deixar córrer i va marxar d’allà desesperat.

—Carai de nen! —remugava al seu darrere—. Mira que també…! Ara, ni més ni menys, vol anar a l’institut! I què més! Aquí t’equivoques!

En Hans es va passar ben bé mitja hora assegut a l’ampit de la finestra, mirant fixament el terra de fusta acabat de fregar, i va intentar imaginar-se com seria si de debò el seminari i l’institut i el seguir estudiant es quedessin en no-res. El posarien d’aprenent en una formatgeria o en una oficina, i seria per sempre un d’aquells homes vulgars i mesquins que ell menyspreava i que volia superar de totes totes. La seva cara d’escolar, bella i intel·ligent, es va contraure amb una ganyota plena de ràbia i dolor; furiós, es va aixecar d’un salt, va escopir, va agafar la crestomatia de llatí, que estava per allà, i la va llançar amb totes les seves forces contra la paret més pròxima. Després va sortir corrents sota la pluja.

Dilluns va tornar a l’escola ben d’hora.

—Com anem? —li va preguntar el director, donant-li la mà—. Em pensava que vindries ahir mateix a veure’m. Com va anar l’examen?

En Hans va acotar el cap.

—Què, doncs? T’ha anat malament?

—Em sembla que sí.

—Paciència —el va consolar l’ancià—. Segurament avui al matí arribarà l’informe d’Stuttgart.

El matí es va fer esgarrifosament llarg. No va arribar cap informe i per dinar en Hans gairebé no podia empassar-se res, ofegat pels sanglots que reprimia. Quan va entrar a les dues de la tarda a la classe, el mestre ja era allà.

—Hans Giebenrath —el va cridar en veu alta.

En Hans se li va acostar. El mestre li va donar la mà.

—Et felicito, Giebenrath. Has aprovat l’examen estatal amb la segona millor nota.

Es va produir un silenci solemne. La porta es va obrir i el director va entrar.

—Felicitats. Què me’n dius, ara?

El noi no es podia moure de la sorpresa i l’alegria.

—Doncs, què, no dius res de res?

—Si ho hagués sabut abans —se li va escapar—, també hauria pogut quedar el primer de tots.

—Au, ara vés-te’n a casa —va dir el director—, i ho dius al teu pare. Ja no et cal tornar a l’escola; de totes maneres les vacances comencen d’aquí a vuit dies.

El noi va baixar al carrer mig marejat, va mirar els til·lers i la plaça il·luminada pel sol, tot com sempre, però tot més bonic i més significatiu i més alegre. Havia aprovat! I en segon lloc! Quan li va passar el primer atac d’alegria, es va sentir inundat per un agraïment molt càlid. Ara no li calia esquivar el senyor rector. Ara podria seguir amb els estudis! Ja no li calia pensar més en l’amenaça de la formatgeria o del despatx!

I ara podria anar a pescar altra vegada. El pare precisament era a la porta de casa quan va arribar.

—Què hi ha? —li va preguntar, distret.

—Res d’especial. M’han fet tornar cap a casa.

—Què? I per què, si es pot saber?

—Perquè ara sóc seminarista.

—Ai, macà, així que has aprovat? —En Hans va fer que sí amb el cap.

—Has quedat bé?

—He quedat segon.

Això no s’ho esperava, el vell. No sabia què dir, li donava copets a l’espatlla sense parar, reia i sacsejava el cap d’un cantó a l’altre. Llavors va obrir la boca per dir alguna cosa. Però no va dir res, sinó que només va tornar a sacsejar el cap d’un cantó a l’altre.

—Carai! —va cridar, a la fi. I encara una altra vegada—: Carai!

En Hans va entrar corrents a casa, escales amunt fins a les golfes, va obrir de cop un armari encastat a la mansarda buida, ho va regirar tot i en va treure tota mena de capses i rodets de llinya i trossets de suro. Eren els seus trastos de pescar. Ara, sobretot, s’havia de fer una canya ben maca. Va baixar cap on era el seu pare.

—Papa, deixa’m una navalla!

—Per fer-ne què?

—Haig de fer-me una canya, per pescar.

El pare es va posar la mà a la butxaca.

—Vinga —va dir radiant i magnànim—, aquí tens dos marcs, perquè te’n compris una per a tu. Però no vagis a cal Hanfried, sinó al davant, a l’obrador del ganiveter.

Va sortir al galop. El ganiveter li va preguntar per l’examen, va escoltar l’alegre notícia i li va donar una navalla molt bonica. Riu avall, més avall del pont de Brühel, hi havia unes mates primes i boniques d’àlber i d’avellaner, allà es va tallar, després de molt triar, una canya impecable, flexible i resistent, i va tornar amb ella de pressa cap a casa.

Amb la cara enrojolada i els ulls lluents va emprendre l’alegre tasca de preparar els estris de pesca, que li agradaven gairebé tant com la pesca en si. S’hi va estar tota la tarda. Va separar les llinyes blanques, marrons i verdes, les va revisar amb molt de compte, les va posar a punt, alliberant-les de nusos antics i d’embolics. Va provar trossos de suro i canons de ploma de totes les formes i mides, o en va tallar de nous si calia, va picar amb el martell petites peces de plom de diferent pes fins a fer-ne boletes i hi feia una incisió, per donar pes a les llinyes. Després van venir els hams; encara n’hi quedava una petita reserva. En va lligar uns quants a un fil negre de costura doblegat quatre vegades, uns quants a la resta d’una corda de tripa, i els altres a uns cordills de crinera de cavall. Cap al vespre ja ho tenia tot a punt i llavors estava segur que no s’avorriria gens les set setmanes llargues de vacances, perquè amb la canya de pescar es podia passar tot el dia sol a la vora de l’aigua.





2


Així haurien de ser les vacances d’estiu! Sobre les muntanyes un cel blau de flor de genciana, durant setmanes senceres un dia enlluernador i càlid rere l’altre, només de tant en tant una tempesta forta, però curta. El riu, tot i córrer entre tantes roques i ombres d’avet i valls estretes, s’havia escalfat fins al punt que al capvespre encara t’hi podies banyar. Al voltant de la petita ciutat se sentia olor de farratge sec i de segona segada, les franges primes dels quatre camps de blat es van tornar grogues i daurades; als marges dels rierols, les plantes de flor blanca, semblants a la cicuta, eren exuberants, de l’alçada d’un home. Tenien flors en forma de paraigua, sempre cobertes d’escarabats diminuts, i amb les seves canyes, buides de dins, es podien fer flautes i xiulets. Als marges del bosc ressaltaven llargues fileres de candeleres apelfades, de flor groga, majestuoses; les salicàries i les matajaies es gronxaven sobre les seves canyes esveltes i resistents, i cobrien pendents sencers amb el seu roig violat. A dins, sota els avets, s’alçava greu, bella i exòtica la didalera, vermella, alta i dreta, amb les fulles amples prop de l’arrel, d’un vellut platejat, i la forta tija i les flors ben arrenglerades, en forma de calze, d’un bell color roig. A més, la gran varietat de bolets: el reig bord, d’un vermell radiant; el siureny, molsut i ample; l’aventurada barba de cabra; el peu de rata, d’un vermell coral, amb nombroses branquetes; i la múrgola, estranyament incolora, d’un gras malaltís. Als nombrosos marges coberts de matoll, entre el bosc i el prat, flamejava com foc groc la resistent ginesta; després venien llargues franges morades de bruc, després els mateixos prats, que en general ja estaven a punt per a la segona sega, coberts dels colors del morritort, del pessiganassos, de la sàlvia i de les escabioses. A les fagedes cantaven sense parar els pinsans, a les avetoses els esquirols, vermells com guineus, corrien entre el brancatge; als matollars, murs i recs secs respiraven i llostrejaven sargantanes verdes, aprofitant la calor, i als prats ressonava el cant agut, estrident, incansable de les cigales.

La ciutat feia una impressió molt camperola en aquella època de l’any: carros de farratge, olor de farratge i el soroll de martellejar la dalla omplien els carrers i l’aire; si no fos per les dues fàbriques que hi havia, ens semblaria que érem en un poble.

Al matí del primer dia de festa en Hans era a la cuina ben d’hora, impacient, esperant el cafè, quan la vella Anna tot just s’acabava d’aixecar. Va ajudar a encendre el foc, va anar a buscar pa a cal forner, es va empassar de pressa el cafè, que havia refredat amb llet fresca, es va ficar pa a la butxaca i va sortir corrents. Va fer un alto a la via del tren de més amunt, es va treure una capsa rodona de llauna de la butxaca dels pantalons i va començar a caçar llagostes verdes aplicadament. El tren va passar, no a tota màquina, perquè la via feia una forta pujada, sinó ben a poc a poc, amb totes les finestres obertes i pocs passatgers, deixant onejar una bandera de fum i vapor darrere seu, llarga i alegre. La va seguir amb la mirada i va observar com el fum blanquinós feia remolins i es perdia aviat en l’ambient assolellat i clar del matí. Quant temps feia que no ho veia! Va respirar fondo, com si volgués recuperar per partida doble el bell temps perdut i ser una altra vegada un nen petit, lliure de traves i preocupacions.

El cor li bategava d’alegria continguda i d’instint de caçador quan va passar pel pont i pel darrere dels horts cap a la bassa del Rossi, el lloc més fondo del riu, amb la llauna de llagostes verdes i la nova canya de pescar. Allà hi havia un indret on es podia pescar amb més comoditat i tranquil·litat que enlloc, repenjat al tronc d’un salze. Va descabdellar la llinya, hi va posar un plom petit i, sense miraments, va clavar una llagosta rabassuda a l’ham i va impulsar la canya amb un moviment ampli cap al bell mig del riu. Va començar el joc vell i conegut: les petites bremes blanques es van amuntegar en veritables eixams al voltant de l’esquer, intentant arrencar-lo de l’ham. Aviat se la van haver cruspit; va tocar el torn a una segona llagosta, i encara a una altra, i a una quarta i a una cinquena. Cada vegada les fixava a l’ham amb més cura, al final va posar un altre plom a la llinya, i aquesta vegada va tastar l’esquer el primer peix de veritat. Va tibar-lo algunes vegades, el va tornar a deixar, ho va tornar a intentar. Ara havia picat: un bon pescador nota les estrebades als dits a través de la llinya i de la canya! En Hans va fer una estrebada hàbil i va començar a recollir la llinya amb molt de compte. El peix estava ben enganxat, i quan va aparèixer, va poder veure que era una madrilleta vera. Es reconeix de seguida pel seu cos ample, que brilla amb un to blanc groguenc, pel seu cap triangular i sobretot pel començament de les seves boniques aletes abdominals, d’un vermell intens, com els seus ulls. Quant devia pesar? Però abans de poder-ho apreciar, el peix va donar un cop de cua desesperat, va giravoltar esfereït sobre la superfície de l’aigua i es va escapar. Encara se’l va veure donar tres o quatre voltes a l’aigua i després va desaparèixer com un llamp de plata en la profunditat. Havia picat malament. Ara, en el pescador s’havia despertat l’excitació i l’atenció apassionada per la cacera. La seva mirada estava concentrada i immòbil en la llinya prima de color marró, en el punt on tocava l’aigua; les seves galtes estaven enrojolades; els seus moviments eren precisos, ràpids i segurs. Va picar una segona madrilleta vera i va poder-la treure fora de l’aigua, després una carpa petita, que gairebé no valia la pena, després tres gobis de Kessler, un darrere l’altre. Sobretot es va posar content amb els gobis, perquè al seu pare li agradava el gust que tenien. Arriben a fer un pam a tot estirar, tenen un cos grassó amb petites escates, un cap gros amb una graciosa barbeta blanca, ulls petits i la cua prima. El color queda entre el verd i el marró, i juga amb tons de blau metàl·lic quan el traiem de l’aigua.

Mentrestant el sol ja era alt, l’escuma a la resclosa de dalt resplendia blanca com la neu, sobre l’aigua vibrava l’aire calent i, en aixecar la vista, es veien sobre el Muckberg quatre nuvolets que enlluernaven, de la mida d’una mà. Va començar a fer molta calor. No hi ha res que expressi tant l’escalfor d’un dia pur de mitjan estiu com quatre nuvolets tranquils, que queden a mitja alçada de la blavor del cel, quiets i blancs, tan impregnats i plens de llum, que no se’ls pot mirar gaire estona. Sense ells sovint no ens adonaríem de la calor que fa, ni pel cel blau ni per la reverberació del mirall del riu, però així que es veuen uns quants navegadors del migdia blancs com l’escuma, ben arrodonits, notem de cop que el sol crema, busquem l’ombra i ens passem la mà pel front humit.

En Hans, a poc a poc, va començar a vigilar la canya amb menys atenció. Estava una mica cansat i de totes maneres cap al migdia no s’acostuma a pescar gran cosa. Els albors, fins i tot els més vells i grossos, arribada aquesta hora pugen del fons per prendre el sol. Neden ensonyadament en grans grups foscos riu amunt, tocant la superfície; de vegades s’espanten de cop sense cap motiu aparent i a aquestes hores no van a cap canya.

Va deixar la llinya a l’aigua penjant d’una branca del salze, es va asseure a terra i va fixar la mirada a l’aigua. A poc a poc els peixos pujaven cap amunt, un llom fosc rere l’altre apareixia a la superfície: uns grups tranquils, que nedaven pausadament, atrets i fascinats per la calor. Devien sentir-se a gust a l’aigua tèbia! Es va treure les botes i va deixar penjar els peus dins l’aigua, que era ben temperada a la superfície. Va observar els peixos que havia pescat, que nedaven silenciosament dintre d’una gran regadora i només se’ls sentia xipollejar fluixet de tant en tant. Que n’eren, de bonics! El blanc, el marró, el verd, el platejat, el daurat mat, el blau i altres colors resplendien a les escates i a les aletes amb cada moviment.

Tot estava molt silenciós. A penes se sentia la fressa dels carros que creuaven el pont; fins i tot l’espetegadissa del molí només es percebia molt dèbilment en aquell lloc. Tan sols arribava la remor sempre suau de la resclosa blanca amb un so tranquil, fresc i soporífer, i, d’entre els pals dels rais, el discret remolí de l’aigua que passava.

El grec i el llatí, la gramàtica i l’estilística, el càlcul i la memorització i tot el batibull torturador d’un any llarg sense pauses, sota pressió, es van enfonsar silenciosament en aquella hora soporífera de calor. En Hans tenia un mica de mal de cap, però ni de bon tros tan fort com de costum, i ara podia tornar a seure a la vora de l’aigua, veia com l’escuma es polvoritzava a la resclosa, mirava la llinya amb els ulls mig aclucats i al seu costat nedaven a la regadora els peixos que havia atrapat. Era tan agradable! Amb això es va recordar de cop i volta que havia aprovat l’examen estatal i que havia quedat segon; llavors va xipollejar a l’aigua amb els peus nus, va posar les mans a les butxaques dels pantalons, i es va posar a xiular una melodia. En realitat no li sortia un xiulet de debò: allò era una de les seves velles preocupacions i ja li havia costat prou burles dels seus companys d’escola. Només podia fer-ho entre les dents i fluixet, però ja n’hi havia prou per estar per casa i, de totes maneres, en aquell moment ningú no el podia sentir. Ara, els altres eren a classe i tenien geografia, únicament ell estava lliure del tot. Els havia pres la davantera, ara quedaven darrere seu. Ja l’havien fastiguejat prou perquè, a part de l’August, no havia tingut amics i perquè no s’ho havia acabat de passar mai bé amb les seves baralles i jocs. Apa! Ara se’l podien quedar mirant els curts de gambals, els totxos. Els menyspreava tant que per un moment va deixar de xiular per fer cara de fàstic. Després va enrotllar la llinya i va haver de riure, perquè ja no quedava ni un bri d’esquer a l’ham. Va deixar anar les llagostes que havien quedat a la llauna, que es van ficar atordides i a desgrat entre l’herba baixa. Allà al costat, al taller d’adobar pells, ja feien la pausa del migdia; ja era hora d’anar a dinar. A taula es va parlar ben poc.

—Has pescat alguna cosa? —va preguntar el pare.

—N’he pescat cinc.

—Ah, sí? Mira de no agafar els adults, perquè si no, després no n’hi ha, de petits.

La conversa no va anar més enllà. Feia tanta calor! I quina pena que no pogués banyar-se de seguida després de menjar! Però, per què? Deien que era dolent! Quina exageració, dolent! En Hans ho sabia millor que ningú, ho havia fet prou sovint, tot i la prohibició. Però ara no ho tornaria a fer més, ja era massa gran per aquestes entremaliadures. Mare de Déu, si a l’examen l’havien tractat de vostè!

Al final tampoc no va estar gens malament quedar-se una hora estirat sota l’avet roig. Hi havia prou ombra i es podia llegir o observar les papallones. Així que es va quedar allà fins les dues i va faltar poc perquè s’adormís. Però llavors, a banyar-se! Al prat només hi havia uns quants nens petits, els més grans eren tots a escola i en Hans se’n va alegrar de tot cor. Ben a poc a poc es va anar traient la roba i es va ficar a l’aigua. Sabia com gaudir alternativament de l’escalfor i del fred; tan aviat nedava una mica, es capbussava i xipollejava, com s’estirava bocaterrosa a la vora del riu i sentia el sol cremant a la seva pell, que s’eixugava ràpidament. Els nens petits es movien al seu voltant plens de respecte. Sí senyor, ara era famós. I també tenia un aspecte diferent de la resta. Sobre el coll esvelt, que havia agafat color, s’alçava, lliure i elegant, el cap distingit amb la cara espiritual i els ulls reflexius. A part d’això, estava molt prim, era estret de pit i d’espatlles, se li podien comptar les costelles, tenia els músculs flàccids i gairebé ni se li notaven a les cames.

Es va passar gairebé tota la tarda entre el sol i l’aigua, amunt i avall. A partir de les quatre van arribar la majoria de nois de la seva classe, amb presses i xivarri.

—Ei, Giebenrath! Ara sí que ho tens bé!

Es va estirar amb un gest de plaer.

—Sí, no està malament.

—Quan comences el seminari?

—Fins al setembre res. Ara són vacances.

Va deixar que l’envegessin. No es va ni afectar quan des de darrere va sentir burles i algú va entonar aquella cantarella:

Si jo ho tingués tan bé,

com la Lisabeth Schulz!

Es passa el dia al llit,

jo això no ho puc fer.



Va riure i prou. Mentrestant, els nois s’havien despullat. Un va saltar a l’aigua de cop, altres prenien la precaució de refrescar-se primer una mica, alguns es van estirar abans una estona sobre l’herba. Un noi que feia bones capbussades va despertar l’admiració de tots. Van empènyer a l’aigua un indecís per l’esquena, que cridava «assassins!». Es perseguien, corrien i nedaven, esquitxaven els que prenien el sol. El xipolleig i la cridòria eren importants i tot el riu brillava de cossos clars, mullats, lluents.

Al cap d’una hora en Hans va marxar. Venien les hores tèbies del vespre, en què els peixos tornen a picar. Fins a l’hora de sopar va estar pescant des del pont, però no va treure gairebé res. Els peixos seguien la canya amb avidesa, a cada moment es cruspien l’esquer, però no en quedava cap, d’enganxat. Havia posat cireres a l’ham, devien ser massa grosses i massa toves. Va decidir de tornar-hi més tard. Al sopar va saber que una pila de coneguts havien vingut per felicitar-lo. I li van ensenyar la gaseta setmanal que acabava de sortir. A la secció de «Publicacions oficials» hi havia una nota:

«A l’examen d’ingrés del seminari elemental de teologia aquesta vegada la nostra ciutat ha enviat un sol candidat, Hans Giebenrath. Per la nostra satisfacció, acabem d’ésser informats que aquest candidat ha aprovat l’examen en segon lloc».

Va doblegar la gaseta, se la va ficar a la butxaca i no va dir res, però esclatava d’orgull i d’alegria. Després se’n va anar altra vegada a pescar. Aquest cop va agafar trossets de formatge com a esquer; els agrada molt, als peixos, i el poden veure bé a la llum del capvespre.

Va deixar la canya a casa i es va emportar un simple cordill. Aquesta era la manera de pescar que més li agradava: mantenir a la mà la llinya sense pal ni flotador, de manera que tot l’estri consistia únicament en un cordill i un ham. Era una mica més difícil, però molt més divertit. Es controlava així cada moviment mínim de l’esquer, es notava cada intent i cada mossegada i podia observar els peixos a través de les estrebades del cordill com si els tingués al davant. És clar que aquesta manera de pescar s’ha de saber fer, cal tenir uns dits molt hàbils i vigilar com un espia.

A la vall del riu, estreta, profunda i sinuosa, la foscor arribava aviat. L’aigua era negra i quieta a sota del pont, al molí de més avall ja hi havia llum. Converses i cançons corrien per ponts i carrerons, l’aire era una mica xafogós i al riu tot sovint saltava un peix fosc amb un breu cop de cua a l’aire. En vespres com aquell els peixos s’agiten d’una manera estranya, es mouen precipitadament fent ziga-zagues, salten enlaire, empenyen la llinya i es llancen a cegues sobre l’esquer. Quan es va acabar l’últim bocí de formatge, en Hans havia aconseguit quatre carpes més aviat petites; les volia portar l’endemà al senyor rector.

Un vent càlid baixava per la vall. S’havia fet molt fosc, però el cel encara era lluminós. D’entre tota la petita ciutat a les fosques només s’alçaven la torre de l’església i la teulada del castell, negres i retallades sobre el cel clar. Molt lluny d’allà devia haver-hi tempesta; de tant en tant se sentia una tronada lleugera, molt allunyada.

Quan en Hans es va ficar al llit a les deu, de cap i de cos estava cansat i endormiscat d’una manera tan agradable com feia temps que no ho estava. Tenia per davant una llarga sèrie de dies d’estiu agradables i lliures i això el tranquil·litzava i l’atreia, dies per fer el dropo, per banyar-se, per pescar, per somiar. Només el rosegava una cosa: que no havia quedat el primer de tots.

D’hora al matí en Hans ja era al passadís de la casa parroquial per donar els seus peixos. El senyor rector va sortir del seu despatx.

—Hola, Hans Giebenrath! Bon dia! Et felicito, et felicito de tot cor. I doncs, què tenim aquí?

—Només són uns quants peixos. Ahir vaig estar pescant.

—Oh, mira que bé! Moltes gràcies. Però, entra, entra.

En Hans va entrar al despatx que coneixia prou bé. En realitat allò no semblava una habitació de capellà. No feia olor de flors ni de tabac. La considerable col·lecció de llibres mostrava quasi exclusivament lloms nous, polidament lacats i daurats, no els volums desmanegats, caiguts, corcats i plens de taques que se solen trobar a les biblioteques parroquials. Qui observava amb més precisió, també notava pels títols dels llibres ben arrenglerats un nou esperit, un de diferent del dels rancis i venerables senyors de la generació que anava desapareixent. Els respectables volums principals d’una biblioteca parroquial, els Bengel, Oetinger, Steinhofer i els cantorals pietosos que Mörike va lloar amb tanta bellesa i sentiment a «El penell del campanar», aquí no hi eren o havien desaparegut entre la multitud d’obres modernes. Tot plegat, incloses les carpetes de revistes, el faristol per escriure dret i el gran escriptori, cobert de fulls, tenia un aspecte erudit i seriós. Feia la impressió que en aquell lloc es treballava molt. I, en efecte, s’hi treballava molt, però no tant en sermons, doctrina i ensenyament de la Bíblia, com en investigacions i articles per a revistes especialitzades i en estudis preparatoris per a llibres propis. La mística somiadora i les cavil·lacions intuïtives estaven desterrades d’aquell lloc, com també estava desterrada la ingènua teologia del cor que, per damunt dels avencs de la ciència, s’inclina sobre l’assedegada ànima popular amb amor i compassió. En comptes d’això, en aquell lloc es practicava amb zel la crítica dels textos bíblics i es feien recerques sobre el Crist històric, que als teòlegs moderns se’ls escorria no només com l’aigua s’escorre de la boca, sinó com una anguila entre els dits.

I és que amb la teologia passa el mateix que amb la resta de coses. Existeix una teologia que és art i una altra que és ciència o, almenys, s’esforça a ser-ho. Això és així des dels temps antics, i els que han volgut seguir un mètode científic, per un petit bot nou sempre s’han deixat perdre el vi anyenc, mentre que els artistes, persistint despreocupats en alguna errada superficial, han estat consol i font d’alegria de molts. És la vella lluita desigual entre la crítica i la creació, la ciència i l’art, en què sempre té raó la ciència, sense que ningú no en tregui profit, mentre que l’art sempre va sembrant les llavors de la fe, de l’amor, del consol i de la bellesa i la intuïció de l’eternitat, i sempre va trobant bon terreny. Perquè la vida és més forta que la mort i la fe més poderosa que el dubte.

Per primera vegada en Hans va seure al petit sofà de pell, entre el faristol i la finestra. El senyor rector estava d’allò més amable. Amb un to de camarada li va explicar coses del seminari, i com s’hi vivia i com eren els estudis.

—La novetat més important que et trobaràs allà —va dir per acabar— és la introducció al grec del Nou Testament. Se t’obrirà un món nou, ple d’esforç i de satisfaccions. Al principi la llengua et costarà; ja no es tracta de grec àtic, sinó d’un idioma nou, un esperit nou el concep.

En Hans va escoltar amb atenció i, amb orgull, es va sentir pròxim a la ciència autèntica.

—La introducció preceptiva en aquest nou món —va continuar el senyor rector— li treu, és clar, bastant del seu encant. A més a més, al principi, al seminari, l’hebreu t’absorbirà tota l’atenció, potser d’una manera massa exclusiva. Ara, si en tinguessis ganes, podríem fer un primer pas aquestes vacances. Després, al seminari, estaràs content d’haver reservat temps i forces per les altres coses. Podríem llegir uns quants capítols de l’Evangeli segons sant Lluc i, de passada, aprendries la llengua gairebé jugant. Jo et puc deixar un diccionari. Hi dedicaries cada dia una hora, més o menys, dues a tot estirar. Més no, és clar, perquè ara, sobretot, has d’aprofitar el teu ben merescut descans. Només és una proposta, és clar, no voldria pas aixafar-te la sensació tan bonica de les vacances.

Naturalment, en Hans va acceptar. Tot i que aquella classe dedicada a sant Lluc li semblava un núvol prim en el cel blau i alegre de la seva llibertat, li feia vergonya dir que no. Aprendre una llengua nova a les vacances era més aviat una diversió que un esforç. De totes maneres, tenia una mica de por de la quantitat de coses noves que s’haurien d’estudiar al seminari, sobretot de l’hebreu.

No descontent del tot, va deixar el senyor rector i va començar a pujar pel camí de làrixs cap al bosc. El petit mal humor ja s’havia evaporat i com més rumiava la cosa, més acceptable li semblava. Perquè ell sabia prou bé que al seminari hauria de treballar amb més amor propi i tenacitat, si és que també allà volia deixar els companys enrere. I ell hi estava ben decidit. Però, per què? No ho sabia ni ell. Feia tres anys que no li treien l’atenció del damunt; els mestres, el senyor rector, el seu pare i sobretot el director l’havien animat i esperonat i no li havien donat ni un moment de descans. Tot aquell temps, de classe a classe, havia estat el primer indiscutiblement. I ara, ell mateix havia anat posant el seu orgull a ser al capdavant i no consentir que ningú estigués al seu costat. I aquella por tan ximple per l’examen ja havia passat.

De fet, tenir vacances era fantàstic. Quina bellesa insòlita tornava a tenir el bosc llavors, al matí, quan no hi havia ningú més passejant a part d’ell! Columna rere columna s’alçaven els avets roigs, formant una cúpula de color blau verdós d’una sala immensa. Hi havia pocs matolls, només aquí i allà uns espessos esbarzers de gerds, però sí que hi havia en canvi un sòl molt ample, tou i pelut de molsa, amb petites mates de nabineres i de bruc. La rosada ja s’havia evaporat i entre els troncs drets com perpals es gronxava la típica xafogor matinal del bosc que, barrejada amb l’escalfor del sol, el baf de la rosada, l’aroma de la molsa i l’olor de resina, agulles d’avet i bolets, acarona i afalaga tots els sentits amb un lleuger atordiment. En Hans es va llançar sobre la molsa, va anar menjant dels matolls foscos de nabius, carregats de fruit, va sentir per aquí i per allà el martelleig del pica-soques en un tronc i el crit del cucut gelós. Per entre les copes negrenques i fosques dels avets veia el cel d’un blau viu immaculat; mirant cap al lluny, els milers i milers de troncs verticals s’aplegaven per formar un sever mur marró; aquí i allà una taca groga de sol s’escampava càlida i plena de llum per sobre de la molsa.

En realitat en Hans hauria volgut fer una passejada llarga, almenys fins a la granja dels Lützel o fins al prat dels crocus. Però s’estava ajagut a la molsa, menjava nabius i fixava la mirada, mandrós i absort, en un punt indeterminat. Ell mateix començava a trobar estrany que estigués tan cansat. Normalment, una caminada de tres o quatre hores no li suposava cap esforç. Va decidir d’espolsar-se la mandra i de fer un bon tros a bon pas. I va caminar uns quants centenars de metres. I no va saber com, es va trobar estirat sobre la gespa altra vegada, descansant. Es va quedar ajagut; la seva mirada vagava amb els ulls mig tancats per entre els troncs i les copes dels arbres i pel terra verd. Sí que deixava cansat aquell aire!

Quan va arribar a casa cap al migdia, tornava a tenir mal de cap. Els ulls també li feien mal: el sol havia lluït amb molta força pel corriol del bosc. Mitja tarda se la va passar a casa tot emmurriat, fins que no es va banyar no es va tornar a espavilar. Ara ja era l’hora d’anar a cal senyor rector.

Pel camí el va veure en Flaig, el sabater, que era a la finestra del seu taller assegut sobre el tamboret, el va cridar.

—Cap on vas, fill meu? Ja gairebé no et veiem mai!

—Ara haig d’anar a cal senyor rector.

—Encara? Però si l’examen ja ha passat!

—Sí, ara em toca una altra cosa. El Nou Testament. Resulta que el Nou Testament està escrit en grec, però en un grec ben diferent del que jo he estudiat. Això és el que he d’estudiar ara.

El sabater es va fer relliscar la gorra enrere i va arrugar el seu gran front de pensador amb plecs gruixuts. Va sospirar amb dificultat.

—Hans —va dir fluixet—, et vull dir una cosa. Fins ara he callat, per l’examen, però ara t’haig d’avisar. Perquè has de saber que el senyor rector és un descregut. Et dirà i et farà creure que la Sagrada Escriptura està equivocada i que diu mentides, i si llegeixes amb ell el Nou Testament tu mateix perdràs la fe i no sabràs com.

—Però, senyor Flaig, si només tocarem el grec. Al seminari l’he d’estudiar de totes maneres.

—Això ho dius tu. Són dues coses ben diferents, però, si aprens a estudiar la Bíblia amb mestres pietosos i responsables o amb un que ja no creu en Nostre Senyor.

—Home, no ho sap ningú, si de debò no hi creu.

—Sí, Hans, sí que se sap, per desgràcia.

—Però, què puc fer, jo? Ja he quedat amb ell que hi aniria.

—Doncs hi has d’anar, és clar. Però millor que no sigui gaire sovint. I si diu coses sobre la Bíblia, com que és obra dels homes i que és fal·laç i que no ha estat inspirada per l’Esperit Sant, llavors em véns a veure i en parlem. Ho faràs?

—Sí, senyor Flaig. Però segurament no n’hi haurà per tant!

—Ja ho veuràs; pensa en mi!

El senyor rector encara no era a casa i en Hans va haver d’esperar-lo al despatx. Mentre contemplava els títols daurats dels llibres, donava voltes a les paraules del mestre sabater. Aquella mena de declaracions sobre el senyor rector i els clergues progressistes en general ja les havia sentit sovint. Però per primera vegada se sentia implicat ell mateix amb excitació i curiositat en aquelles coses. No li semblaven tan importants ni esgarrifoses com al sabater; més aviat hi intuïa la possibilitat de penetrar en antics i grans misteris. En anys passats d’escola les qüestions sobre l’omnipresència de Déu, el lloc on van a parar les ànimes, sobre el diable i l’infern li havien provocat de tant en tant cavil·lacions quimèriques, però tot s’havia adormit els últims anys, severs i de molta feina, i la seva fe cristiana d’escola només s’havia despertat esporàdicament en la vida pròpia i personal conversant amb el sabater. Va haver de somriure quan el comparava amb el senyor rector. La fermesa aspra del sabater, conquerida en anys d’amargor, el noi no la podia comprendre; i, pel que feia a la resta, en Flaig era un home intel·ligent, però senzill i unilateral, de qui molts en feien befa per la seva dèria pel pietisme. A les reunions dels Stundenbrüder actuava com a jutge de severa fraternitat i com a intèrpret enèrgic de la Sagrada Escriptura; també anava pels pobles de la rodalia amb les seves lectures edificants; però, a part d’això, no era altra cosa que un petit artesà, limitat com tots els altres. El senyor rector, en canvi, no era només un home i un predicador hàbil i eloqüent, sinó que, a més, era un intel·lectual aplicat i rigorós. En Hans va alçar els ulls cap a les prestatgeries amb un desig ardent.

El senyor rector va arribar de seguida, es va canviar la levita per una jaqueta d’estar per casa, negra i prima, va donar a l’alumne una edició grega de l’Evangeli segons sant Lluc i el va convidar a llegir. Això era ben diferent de com havien estat les lliçons de llatí. Llegien només unes quantes frases, les traduïen amb exactitud literal i, després, el mestre desenvolupava amb habilitat i eloqüència el veritable esperit d’aquella llengua a partir d’exemples senzills, parlava del quan i del com de l’origen del llibre i, en una sola hora, aportava al noi un concepte absolutament nou de l’estudi i la lectura. En Hans va aprendre a intuir els enigmes i els problemes que s’amagaven a cada vers i a cada paraula, com s’havien preocupat per aquestes qüestions milers d’intel·lectuals, pensadors i investigadors des de temps antics, i li va semblar que ell mateix era acceptat en aquella hora al cercle dels que busquen la veritat.

Va rebre un diccionari i una gramàtica en préstec i va seguir treballant a casa tota la tarda. Ara intuïa pel damunt de quantes muntanyes de treball i de saber passa el camí que condueix a l’autèntica investigació, i estava disposat a obrir-se pas i no deixar res pel camí. De moment, el sabater va quedar oblidat.

Durant uns dies aquella nova manera de fer el va tenir completament absorbit. Cada tarda anava a cal senyor rector i cada dia li semblava més bella, més difícil i més digna d’esforç. Al matí ben d’hora anava a pescar, a primera hora de la tarda a banyar-se al prat; a part d’això, gairebé no sortia de casa. L’ambició, que havia quedat submergida per la por i pel triomf de l’examen, s’havia tornat a despertar i no el deixava tranquil. Alhora, tornava a desvetllar-se aquella sensació estranya al cap que havia sentit tan sovint els últims mesos; no era dolor, sinó un moviment triomfant i precipitat de polsos accelerats i d’energies excitades amb violència, un deler d’avançar imperiós i urgent. Després, per descomptat, venia el mal de cap; però, mentre durava aquella febre lleugera, la lectura i el treball avançaven impetuosament; llavors, com si es tractés d’un joc, llegia les frases més complicades de Xenofont, que normalment li costaven molta estona; llavors gairebé mai no li calia el diccionari, sinó que passava volant amb la seva intel·ligència aguditzada per sobre de pàgines senceres, tot i ser difícils, amb agilitat i alegria. A aquesta febre de treball i set de coneixement intensificats es va ajuntar una satisfacció de si mateix plena d’orgull, com si l’escola i els mestres i els anys d’aprenentatge fes molt que haguessin quedat al seu darrere i com si ja avancés per una via pròpia cap a les altures del saber i del conèixer. Això el va afectar ara altra vegada i, alhora, el son se li va tornar lleuger, sovint interromput per somnis d’una claredat insòlita. Si es despertava de nit amb un mal de cap lleuger i no es podia tornar a adormir, l’escometia una impaciència de tirar endavant i un sentiment orgullós de superioritat quan pensava com anava d’avançat respecte als seus companys i com els mestres i el director l’havien mirat amb una mena de respecte i, fins i tot, d’admiració.

Per al director havia constituït un plaer entranyable conduir aquesta bella ambició que ell havia despertat i veure-la créixer. Que no sigui dit que els mestres d’escola no tenen cor i que són pedants anquilosats i sense vida! Ah, no! Quan un mestre veu que el talent d’un nen, estimulat infructuosament durant molt de temps, esclata amb força; que un nen deixa de banda l’espasa de fusta i la fona i l’arc i els altres jocs infantils, que comença a esforçar-se per avançar; que la serietat del treball fa del nen tosc i galtaplè un noi refinat, seriós i gairebé ascètic; que la seva cara es torna més adulta i espiritual, la seva mirada més profunda i decidida, la seva mà més tranquil·la, clara i reposada; llavors se li eixampla l’ànima de satisfacció i orgull. El seu deure i la missió que l’Estat li ha confiat consisteixen a refrenar i extirpar els instints i les forces brutes de la natura i plantar en lloc seu els ideals reposats, moderats i reconeguts per l’Estat. Més d’un que llavors era un ciutadà satisfet i un funcionari eficient, sense aquells esforços de l’escola, hauria arribat a ser un innovador impetuós i desenfrenat o un somiatruites de meditacions estèrils! Hi havia alguna cosa en ell, una cosa salvatge, sense regles, inculta, que primer s’havia de fer trossos, una flama perillosa que primer s’havia d’apagar i de trepitjar. L’ésser humà, tal com el crea la natura, és imprevisible, hermètic, hostil. És un torrent que s’obre pas des d’una muntanya desconeguda i és una selva sense ordre ni camí. I com una selva que ha de ser aclarida i netejada i restringida a la força, l’escola ha de fer trossos, vèncer i restringir a la força l’ésser humà en estat natural; la seva tasca consisteix a convertir-lo, segons els principis que accepta l’autoritat, en un membre útil per a la societat i despertar-li les qualitats, la formació de les quals l’escrupolosa disciplina de la caserna després acabarà de completar i de coronar. Que bé que s’havia desenvolupat el petit Giebenrath! Gairebé per ell mateix havia deixat de vagarejar i de jugar, les rialles ximples a les classes feia temps que no se li sentien, fins i tot se n’havia estat del treball a l’hort, de la cria de conills i del maleït costum d’anar a pescar.

Un dia al vespre el director en persona es va presentar a cals Giebenrath. Un cop es va haver desprès amb cortesia del pare afalagat, va entrar a l’habitació d’en Hans i va trobar el noi assegut davant l’Evangeli de sant Lluc. El va saludar amb extrema amabilitat.

—Així m’agrada, Giebenrath, altra vegada treballant! Però, per què no et deixes veure mai? T’he estat esperant cada dia.

—Ja hauria vingut —es va disculpar en Hans— però m’hauria agradat de portar-li almenys un bon peix.

—Peix? Quina mena de peix?

—No ho sé, una carpa o alguna cosa per l’estil.

—Ah, ja ho veig. Així és que tornes a pescar?

—Sí, només una miqueta. El pare em deixa.

—Hum. Ja. T’ho passes bé?

—Sí, bastant.

—Bé, bé, està molt bé, t’has ben guanyat les vacances. Així que segurament tens poques ganes d’estudiar a més a més, oi?

—Oh, sí que en tinc, senyor director, és clar que sí.

—No voldria forçar-te a res que no et vingués de gust de fer.

—És clar que en tinc ganes.

El director va fer unes quantes respiracions profundes, es va acariciar la barba prima i es va asseure a una cadira.

—Mira, Hans —va dir— la cosa està així. L’experiència ensenya que precisament després d’un examen molt bo acostuma a venir una reculada sobtada. Al seminari es tracta de familiaritzar-se amb moltes assignatures noves. I sempre hi ha un nombre d’alumnes que han estudiat per endavant a les vacances, precisament solen ser aquells alumnes a qui l’examen no els va anar tan bé. Llavors, de sobte, aconsegueixen les primeres posicions en detriment dels que s’han adormit sobre els llorers durant les vacances.

Va tornar a sospirar.

—Aquí, a l’escola, has tingut fàcil de ser sempre el primer. Al seminari, però, et trobaràs altres companys, un munt de gent que val molt o que és molt estudiosa, que no es deixen passar al davant de qualsevol manera. Saps què vull dir?

—Oh, sí.

—Doncs et volia proposar d’avançar una mica de matèria aquestes vacances. Amb mesura, s’entén! Ara tens el dret i l’obligació de descansar a consciència. Pensava que potser una o dues hores al dia serien ideals. Sense això és fàcil sortir de la via i després es necessiten setmanes per tornar a posar-se en marxa. Què et sembla?

—Hi estic ben disposat, senyor director, si vostè té la bondat de…

—Bé. Al costat de l’hebreu, al seminari, sobretot Homer t’obrirà un nou món. El llegiries amb el doble de plaer i de comprensió si ja ara assentéssim uns fonaments sòlids. La llengua d’Homer, l’antic dialecte jònic, a més de la prosòdia homèrica, és molt particular, totalment fet a la seva, i exigeix aplicació i minuciositat, si és que realment es vol arribar a gaudir d’aquesta poesia.

Naturalment, en Hans estava ben disposat a introduir-se també en aquest nou món, i va prometre que hi posaria tot l’esforç.

Però encara faltava el millor. El director es va esclarir la veu i va seguir amablement:

—Reconec obertament que també m’agradaria que dediquessis algunes horetes a les matemàtiques. No és que no tinguis facilitat per al càlcul, però fins ara les matemàtiques no han estat precisament el teu fort. Al seminari hauràs de començar amb l’àlgebra i la geometria, i seria convenient que fessis unes quantes classes de preparació.

—Com vostè digui, senyor director.

—Sempre ets benvingut a casa meva, ja ho saps. Per mi és una qüestió d’honor veure com et fas un home de profit. Però, pel que fa a les matemàtiques, hauries de demanar al teu pare que et fes anar a classes particulars a casa el senyor professor. Potser tres o quatre a la setmana.

—Com vostè digui, senyor director.

L’estudi estava altra vegada en ple apogeu i si, malgrat tot, en Hans sortia a pescar o a passejar de tant en tant, tenia mala consciència. El sacrificat professor de matemàtiques havia triat per a les seves lliçons l’hora en què acostumava a banyar-se.

En Hans, amb tota la seva bona voluntat, no podia trobar aquestes lliçons d’àlgebra gens divertides. Perquè, enmig de la calor de la tarda, li feia ràbia d’anar al calorós despatx del professor en comptes de ser al prat on es banyava, i recitar de memòria amb el cap espès i la gola seca allò d’«a més b» i «a menys b» a l’aire polsegós, ple de mosques brunzinaires. Llavors hi havia a l’aire una cosa paralitzant i extremament aclaparadora que es podia convertir en desconsol i desesperació quan tenia un mal dia. Amb les matemàtiques li passava una cosa ben estranya. No era de la mena d’alumnes que les troben hermètiques i impossibles d’entendre, tot sovint trobava solucions bones, elegants, i s’ho passava bé. Li agradava de les matemàtiques que no tenien paranys ni divagacions, no hi havia la possibilitat d’anar-se’n de tema i d’anar a parar a equívocs camps veïns. Per la mateixa raó li agradava tant el llatí, perquè aquesta llengua és clara, segura, unívoca i gairebé no presenta dubtes. Però en el càlcul, encara que tots els resultats fossin exactes, en el fons no se’n treia res. Els exercicis i les lliçons de matemàtiques li semblaven com un passeig per una carretera plana; sempre s’avança, cada dia s’entén alguna cosa que no s’entenia ahir, però no s’arriba mai a la muntanya des d’on s’obren de sobte amplis horitzons.

Les classes amb el director eren una mica més animades. Evidentment el senyor rector sabia fer del grec adulterat del Nou Testament una cosa molt més atraient i esplèndida que ell amb la llengua fresca i juvenil d’Homer. Però, al cap i a la fi, va ser en Homer on, després de les primeres dificultats, van sorgir de seguida sorpreses i plaers, incitant-lo a seguir d’una manera irresistible. Sovint en Hans quedava tot tremolós d’impaciència i tensió davant d’un vers que sonava amb una bellesa misteriosa, de comprensió difícil, i no podia trobar al diccionari amb prou rapidesa les claus que li obrissin aquell jardí tranquil i alegre.

De deures, en tornava a tenir de sobres, i altra vegada es passava alguna nit fins tard assegut a la seva taula, embrancat en algun problema. El senyor Giebenrath es mirava aquesta aplicació amb orgull. En el seu cap curt d’enteniment vivia obscurament l’ideal de tanta gent limitada i frívola de veure que del seu tronc creix una branca que el sobrepassa cap a una alçada que ell venera amb un respecte apàtic.

L’última setmana de vacances el director i el senyor rector es van tornar a mostrar de sobte exageradament benèvols i preocupats. Enviaven el noi a passejar, van suspendre les classes i posaven èmfasi en la importància que comencés fresc i deixondit la nova carrera.

En Hans va poder anar a pescar encara unes quantes vegades. Tenia molt mal de cap i seia sense gaire interès al marge del riu, que ara reflectia un cel blau clar de principi de tardor.

No acabava d’entendre per què, en un principi, s’havia posat tan content per les vacances d’estiu. Ara més aviat s’alegrava que haguessin passat i d’estar a punt d’anar al seminari, on començaria una vida i un estudi completament diferents. Com que tant se li’n donava, gairebé no pescava res, i quan el pare li va fer una broma sobre el tema, no va voler anar més a pescar i va ficar les seves llinyes altra vegada a la capsa de les golfes.

Fins als últims dies no se li va acudir de cop i volta que feia setmanes que no havia anat a cal sabater, en Flaig. Fins i tot ara es va haver de forçar per anar-lo a visitar. Era cap al tard i el mestre era a la finestra de la seva sala d’estar, assegut amb una criatura a cada genoll. Tot i la finestra oberta, l’olor de pell i betum envaïa tota la casa. Cohibit, en Hans va posar la mà sobre la mà dreta del mestre, dura i ampla.

—I doncs, com va això? —va preguntar el sabater—. Has anat molt a cal senyor rector?

—Sí, hi he anat cada dia i he après molt.

—I què has après?

—Principalment grec, però també moltes altres coses.

—I, a casa meva, no hi has volgut venir més?

—Prou que he volgut, senyor Flaig, però no he trobat el moment. Una hora cada dia amb el senyor rector, dues hores cada dia amb el director i quatre vegades a la setmana he hagut d’anar a cal mestre de càlcul.

—Ara, a les vacances? Això és un disbarat!

—No ho sé. Els mestres tenien aquesta opinió. I com que estudiar no em costa…

—Potser sí —va dir en Flaig, agafant el braç del noi—. Ja estaria bé això d’estudiar, però quina mena de bracets tens aquí? I tens la cara tan eixuta! Encara et fa mal el cap?

—De vegades.

—Això és un disbarat i, a més a més, un pecat. A la teva edat cal aire lliure i moviment a dojo, i un bon descans. Per què us donen vacances, si no? Segur que no és per estar tancats a l’habitació i seguir estudiant. És que només ets pell i os.

En Hans va riure.

—En fi, ja te’n sortiràs. Però el que és massa, és massa. I amb les lliçons a cal senyor rector, com ha anat? Què ha dit?

—De dir, ha dit moltes coses, però absolutament res dolent. En sap un pou.

—No ha parlat mai despectivament de la Bíblia?

—No, ni una sola vegada.

—Això està bé. Perquè t’ho dic ben clar: és preferible arruïnar deu vegades el cos que causar dany a l’ànima! Més endavant vols ser pastor; és una missió preciosa i difícil que necessita uns homes diferents d’allò que sou la majoria de vosaltres, els joves. Potser tu serveixes i un dia seràs ajuda i mestre de les ànimes. T’ho desitjo de tot cor i resaré per això.

S’havia aixecat i va repenjar amb força les dues mans sobre les espatlles del noi.

—Adéu, Hans, i segueix pel bon camí! Que el Senyor et beneeixi i et guardi, amén.

La solemnitat, la pregària i l’alemany culte que va fer servir, van oprimir el pit del noi i el van fer sentir violent. El senyor rector no havia fet res de semblant quan es van acomiadar.

Amb preparatius i comiats van passar els quatre dies de pressa i amb intranquil·litat. Ja havien facturat una caixa amb la roba de llit, vestits, roba interior i llibres; van fer la bossa de viatge, i un matí fred pare i fill van marxar cap a Maulbronn. Feia una sensació estranya i aclaparadora deixar la ciutat natal i la casa paterna per anar a viure a una institució desconeguda.





3


Ben al nord-oest del Land es troba el gran monestir cistercenc de Maulbronn, entre turons coberts de bosc i petits llacs tranquils. Les belles i antigues edificacions s’estenen amples, fermes i ben conservades, i semblen un lloc prou atraient per viure-hi perquè són molt boniques, per dins i per fora, i al llarg dels segles s’han anat fusionant d’una manera noble i entranyable amb el seu entorn de bellesa i verdor reposades. Qui visita el monestir entra per una portalada pintoresca que obre l’alta muralla a una plaça ampla i molt tranquil·la. Allà, hi corre una font i s’hi alcen uns arbres vells i greus, i uns antics edificis de pedra, ferms, i al fons la part frontal de la immensa església principal amb un pòrtic romànic tardà, que li diuen Paradís, d’una bellesa sense parió, encantadora i plena de gràcia. Sobre la imponent teulada de l’església, cavalca un petit i còmic campanar d’agulla, el qual no s’entén com és que pot sostenir una campana. El claustre, per si sol una obra preciosa, es conserva intacte i conté com a joia una font coberta per un templet encisador; el refectori d’homes, un espai meravellós amb volta d’arestes d’una noblesa poderosa; més enllà, apinyats de forma compacta l’oratori, el parlador, el refectori dels llecs, la vivenda de l’abat i dues esglésies. Murs pintorescs, miradors, portals, jardinets, un molí, diverses vivendes envolten de forma agradable i alegre els edificis antics i imponents. L’ampla plaça reposa tranquil·la i buida, i quan tothom dorm juga amb les ombres dels seus arbres; només l’hora després del migdia l’envaeix una aparença fugissera de vida. És llavors quan entra una munió de gent jove que ve del monestir, es perd sobre l’àmplia superfície, aporta una mica de moviment, crits, converses i rialles, juga potser a pilota i desapareix precipitadament i sense deixar rastre darrere dels murs quan passa l’hora. En aquesta plaça algú s’ha pensat que aquest deu ser el lloc ideal per a la vida i l’alegria, que hi creix alguna cosa viva i que fa feliç que homes madurs i bons hi devien tenir pensaments feliços i que devien fer obres boniques i alegres.

Amb una previsió amorosa el govern ha cedit aquest monestir magnífic, allunyat del món, amagat darrere de turons i boscos, als alumnes del seminari de teologia protestant, perquè la bellesa i la pau envoltin els esperits joves i sensibles. Alhora, els nois romanen apartats de les influències dispersadores de les ciutats i de la vida familiar, i queden preservats de la visió perjudicial de la vida activa. Amb això es fa possible que, durant anys, els joves es puguin prendre com a objectiu vital l’estudi de les llengües hebrea i grega, a més de les assignatures complementàries, amb tota seriositat, que tota la set d’aquestes joves ànimes es dediqui a l’estudi i al plaer ideal i pur. Per això és un factor molt important la vida d’internat, la coacció a l’autoeducació, el sentiment de pertànyer a una col·lectivitat. El govern, gràcies al finançament del qual poden viure i estudiar els seminaristes, ha tingut cura, d’aquesta manera, que els seus interns esdevinguin nens amb un esperit especial, esperit pel qual més endavant i en qualsevol moment poden ser reconeguts: una manera subtil i segura d’estigmatització i una marca enginyosa de servitud voluntària. A excepció dels indomables, que se’n desprenen de tant en tant, es pot reconèixer també un seminarista suabi durant tota la seva vida. Que diferents són els homes i que diferents els seus entorns i comportaments en què creixen! Això ho compensa el govern en els seus protegits equitativament i a consciència amb una mena d’uniforme espiritual o lliurea.

Qui en entrar al seminari del monestir encara tenia mare pensava tota la vida en aquells dies amb agraïment i una emoció que el feia somriure. Aquest no era el cas de Hans Giebenrath i ho va superar sense la més petita emoció, però sí que va poder observar un gran nombre de mares dels altres i això li va fer una impressió estranya.

En els grans passadissos folrats d’armaris encastats, anomenats dorments, s’apilaven caixes i cistells i els nois, acompanyats pels seus pares, estaven enfeinats desempaquetant i endreçant els seus patracols. A cadascú se li havia assignat el seu armari numerat i, a les sales d’estudi, la seva prestatgeria numerada. Fills i pares desfeien l’equipatge de genolls a terra, el fàmul deambulava per entremig com un príncep i donava per aquí i per allà consells amb bona fe. Es desplegaven vestits acabats de desempaquetar, es plegaven camises, s’apilaven llibres, es posaven botes i sabatilles en fila. L’equip era fonamentalment el mateix per a tots, perquè s’havia prescrit el nombre mínim de peces de roba i el que era essencial de la resta d’utensilis. Van aparèixer palanganes metàl·liques amb noms gravats i es van col·locar a la sala de bany, amb esponja, sabonera, pinta i raspalls de dents al costat. A més cadascú havia portat una llàntia, una llauna de petroli i coberts. Els nois estaven tots extremadament enfeinats i excitats. Els pares somreien, intentaven col·laborar, miraven sovint els seus rellotges de butxaca, s’avorrien bastant i feien intents d’escapolir-se. Però l’ànima de tota aquella activitat eren les mares. Peça a peça agafaven els vestits i la roba interior, allisaven les arrugues, estiraven vetes i repartien les peces per l’armari amb meticuloses provatures de la manera més endreçada i pràctica possible. Advertències, consells i paraules manyagues s’entremesclaven.

—Vés amb molt de compte amb les camises noves, van costar tres marcs cinquanta.

—La roba l’envies cada quatre setmanes amb el tren. Quan et corri pressa, per correu. El barret negre només és per als diumenges.

Una dona grassa i agradable seia al damunt d’una caixa alta i ensenyava al seu fill l’art de cosir botons.

—Si t’enyores —deien per un altre lloc— no t’estiguis d’escriure’m. De fet no falta tant per Nadal.

Una dona atractiva, encara bastant jove, inspeccionava l’armari ple del seu fillet i passava la mà amorosa per les petites piles de roba i per les jaquetes i els pantalons. En acabar va començar a acariciar el seu noi, un galtut ample d’espatlles. A ell li va fer vergonya i la va esquivar rient incòmode, i es va ficar les mans a les butxaques dels pantalons per no semblar tendre de cap manera. El comiat semblava que se li feia més difícil a la mare que a ell.

A altres els passava el contrari. Es miraven les seves mares enfeinades sense fer res, desconcertats, i feien cara de voler tornar a casa. En tots, per això, la por per l’hora en què haguessin de dir adéu i el sentiment intensificat de tendresa i d’afecte estava en dura lluita amb la vergonya davant dels curiosos i amb el tossut sentit de la dignitat de la primera masculinitat. Alguns, que ben de gust s’haurien posat a plorar, forçaven una cara despreocupada i feien veure que allò no els afectava gens. I les mares somreien.

Gairebé tots van treure de les seves caixes, a part d’allò que era necessari, alguns luxes: un saquet de pomes, una llonganissa fumada, un cistellet amb pastes i coses per l’estil. Molts havien portat patins per al gel. Va cridar molt l’atenció un noi baixet, d’aspecte burleta, amb un pernil sencer que tampoc no mirava d’amagar. Es podia distingir fàcilment quins joves arribaven directament de casa seva i quins ja havien estat abans en institucions i internats. Però a ells se’ls notava l’excitació i els nervis.

El senyor Giebenrath va ajudar el seu fill a desfer l’equipatge i va actuar amb intel·ligència i sentit pràctic. Va acabar abans que la majoria i va estar-se amb en Hans una estona al dorment, avorrit i sense saber què fer. Com que per totes bandes veia pares que advertien i alliçonaven, mares que consolaven i donaven consells, i fills que escoltaven angoixats, es va sentir també amb l’obligació de dir al seu Hans unes quantes paraules transcendentals per al camí de la vida. Va estar rumiant una bona estona mentre passejava capficat pel costat del noi, que no badava boca; llavors va engegar de sobte, servint-se d’una petita antologia de frases fetes solemnes que en Hans va engaltar per sorpresa i en silenci, fins que va veure que un religiós que era al costat somreia divertit pel discurs patern; llavors li va fer vergonya i es va emportar el conferenciant cap a un racó.

—Doncs, faràs honor a la teva família, eh? I seràs obedient amb els teus superiors, oi?

—Sí, és clar —va dir en Hans.

El pare va quedar en silenci i va respirar alleujat. Començava a avorrir-se profundament. També en Hans semblava bastant desorientat, tant mirava per les finestres amb curiositat angoixada cap al claustre silenciós, que presentava una dignitat i una pau antigues i solitàries, en especial contrast amb la vida jove que feia enrenou a dalt, com observava tímidament els companys enfeinats, dels quals encara no coneixia ningú. Aquell company d’examen que va conèixer a Stuttgart no semblava haver aprovat, malgrat el seu llatí sofisticat de Göppingen, almenys en Hans no el veia per enlloc. Sense fer gaires conjectures, va observar els seus futurs companys. Tot i que l’equip de tots els nois era tan semblant en tipus i en quantitat, es podia distingir fàcilment entre els que venien de ciutat i els que eren fills de pagès i entre els rics i els pobres. En realitat els fills de família rica no acostumaven a entrar al seminari, cosa que permet treure conclusions en part sobre l’orgull o la major sensibilitat dels pares, en part sobre l’aptitud dels nens; tot i així, algun catedràtic o alt funcionari enviava el seu noi a Maulbronn pel record que tenia de la seva pròpia estada al monestir. Per sota dels quaranta petits hàbits negres es veien tota mena de diferències en la roba i el tall, i encara es diferenciaven més els nois per les maneres, el dialecte i el posat. Hi havia nois de la Selva Negra, prims i desmanegats; fills de l’altiplà, frescos, rossos com la palla i amb la boca gran; nois vivaços de la terra baixa, de maneres desinhibides i alegres, elegants nois d’Stuttgart, amb botes acabades en punta i amb un dialecte mal parlat, vull dir refinat. Més de la quarta part d’aquests plançons portava ulleres. Un nen emmarat d’Stuttgart, delicat i gairebé elegant, que portava un barret de feltre dur, bonic, es comportava amb distinció i no s’imaginava que aquell ornament fora del corrent llavors ja al primer dia incitava els companys més agosarats a prendre-li el pèl, i a fer-li mal més endavant.

Un bon observador podia reconèixer que el tímid grupet no representava cap mala selecció de la joventut del Land. Al costat de caps corrents, en què es notava de lluny la pedagogia de l’embut de Nuremberg, no hi faltaven els nois sensibles ni els xicots forts i decidits que, darrere del front llis, podien tenir una vida superior encara mig adormida. Potser hi havia entre ells una o altra d’aquelles clepses suàbies astutes i perseverants que de tant en tant, en el transcurs dels temps, s’han obert camí a l’ample món i han convertit els seus pensaments, de per si una mica eixuts i obstinats, en el centre de sistemes nous i poderosos. Perquè Suàbia no només es proveeix ella mateixa i el món dels teòlegs més ben formats, sinó que també disposa amb orgull d’una capacitat per a l’especulació filosòfica de gran tradició, de la qual moltes vegades han sortit profetes notables, o també heretges. I així aquesta terra productiva, que ha deixat molt enrere la seva gran tradició política i que ara s’empara amb l’àguila nòrdica de bec afilat com un pollet inofensiu, almenys en el terreny espiritual de l’erudició religiosa i de la filosofia, encara segueix tenint assegurada la seva influència sobre el món. A més a més, el poble encara disposa des de l’antiguitat d’un gust per les formes belles i per la poesia visionària del qual de tant en tant sorgeixen rimaires i poetes que no són pas dolents. És clar que, des de fa poc, tampoc no se’ls considera gaire perquè, també de la poesia, els nostres senyors germans que viuen al nord se n’han fet els amos; troben que la llengua del sud és poc refinada i, amb les seves llengües afilades, diuen què s’ha de fer, que tan aviat es pot tractar de l’olor de la terra com de l’elegància de Berlín, i que, de totes maneres, supera de llarg en temperament incisiu les nostres cantarelles passades de moda. Per desgràcia, ni aquí ni a cap altre lloc es tolera que s’ofereixi resistència ni que es vulgui fer saltar la pàtina, que encara és molt recent, a aquells berlinesos orgullosos. També ens agrada reconèixer a cadascú les seves coses: a nosaltres, els suabis, el turó Staufen, on dormisquegen i somien pocs vestigis d’esplendor antiquíssima per sobre dels boscos silenciosos; i als altres, el seu Zollern, on camins planers i pulcres passen pel costat de canons resplendents. Efectivament, cadascú té alguna cosa per sentir-se orgullós.

A les instal·lacions i als costums del seminari de Maulbronn, vist des de fora, no es percebia res de suabi; és més, feia poc que fins i tot s’afegiren bastants rètols clàssics al costat dels noms llatins que havien quedat del temps del monestir. Les habitacions per les quals van ser repartits els interns es deien: Fòrum, Hèl·lade, Atenes, Esparta, Acròpoli, i que la més petita i última es digués Germània, gairebé semblava voler indicar que es tenien motius per convertir el present germànic, en la mesura que fos possible, en una imatge grecoromana idealitzada. Però això també era només per fora, i en realitat haurien quedat millor els noms hebreus. Així, també la casualitat divertida va voler que la sala Atenes no rebés com a ocupants els més generosos i eloqüents, sinó precisament uns quants mussols consumats; i que a Esparta no s’hi estiguessin guerrers i ascetes, sinó un grapat d’hostes amants de la broma i de la bona vida. A en Hans Giebenrath li van assignar la sala Hèl·lade, amb nou companys.

Encara tenia una estranya sensació quan de nit va entrar per primera vegada al dormitori fred i sobri amb els altres nou i es va ficar al seu llit estret d’estudiant. Del sostre penjava un gran llum de petroli; es despullaven sota el seu reflex rogenc i a un quart d’onze el fàmul l’apagava. Allà van quedar ajaguts un al costat de l’altre, cada dos llits hi havia una cadira petita entremig, amb la roba al damunt, i de la columna penjava un cordill gruixut del qual es tibava la campana al matí. Dos o tres dels nois ja es coneixien i van dir-se a cau d’orella quatre paraules temorenques que aviat van emmudir; els altres no es coneixien i cadascú jeia al seu llit una mica aclaparat i quiet com un mort. Els que ja s’havien adormit deixaven sentir respiracions profundes, o algú bellugava el braç en somnis i feia cruixir la vànova de fil; qui encara estava despert, es mantenia absolutament en silenci. En Hans va estar molta estona sense poder adormir-se. Escoltava la respiració del seu veí i al cap d’una estona va percebre un soroll estrany i poruc de dos llits més enllà; n’hi havia un que plorava al llit amb la vànova per sobre del cap, i els sanglots fluixets, com si vinguessin de lluny, van afectar en Hans d’una manera molt especial. Ell no en sentia gens, d’enyorament, però trobava a faltar la petita habitació tranquil·la que havia tingut a casa; a això s’afegia la basarda inconcreta a la incertesa de la novetat i als nombrosos companys. Encara no era mitjanit que ja no quedava ningú despert a la sala. Els joves que dormien estaven un al costat de l’altre, la galta enfonsada al coixí de ratlles, tristos i tossuts, alegres i porucs, vençuts pel mateix descans i oblit dolç i profund. Per sobre de les teulades, torres, miradors, agulles, merlets i galeries ogivals, antics i punxeguts, sortia una mitja lluna pàl·lida; la seva llum descansava a les cornises i llindars, corria pel damunt de finestres gòtiques i pòrtics romànics i tremolava amb un daurat esblaimat a la tina gran i noble de la font del claustre. Un parell de raigs i de taques de llum groguencs travessaven també les tres finestres del dormitori de la sala Hèl·lade i eren tan bons veïns dels somnis dels nens adormits com ho van ser en altres temps dels somnis dels monjos. L’endemà va tenir lloc a l’oratori el solemne acte de recepció. Els mestres s’estaven drets vestits de levita, el degà va pronunciar un discurs i els alumnes seien a les cadires pensarosos, amb el cap cot, intentant veure de reüll els seus pares, que seien molt més enrere. Les mares miraven els seus fills cavil·loses, però somrients, els pares es mantenien ben drets, seguien el discurs i feien una cara seriosa i decidida. Sentiments d’orgull i lloança i grans esperances eixamplaven el seu pit i ni un va pensar que avui s’estava venent el fill a l’Estat per un benefici econòmic. Per acabar cada alumne, un darrere l’altre, era cridat pel nom, passava per davant de tot i era rebut pel degà amb una encaixada que establia un compromís per al futur, amb el qual, en cas que el seu comportament fos bo, se li garantia protecció i manutenció estatal fins al final de la seva vida. Que això potser no ho podrien acabar d’obtenir per no res, no hi pensava ningú, ni tan sols els pares.

Molt més seriós i emocionant els va semblar el moment en què es van haver d’acomiadar del pare i de la mare. En part a peu, en part en cotxe de correus i en tota mena de vehicles que la pressa els permetia enxampar, els pares van desaparèixer de la vista dels fills que deixaven enrere; encara molta estona es van estar veient mocadorets agitant-se en el suau aire de setembre; finalment el bosc va acollir els que marxaven i els fills van tornar pensatius i en silenci cap al monestir.

—Bé, els vostres senyors pares ja han marxat —va dir el fàmul.

Llavors es van començar a mirar els uns als altres i a conèixer-se, de moment els de cada sala entre si. Omplien el tinter amb tinta, el llum amb petroli, ordenaven llibres i quaderns i intentaven familiaritzar-se amb el nou espai. Alhora es miraven amb curiositat, encetaven una conversa, es preguntaven d’on venien i a quina escola havien anat, i recordaven l’examen estatal que tots plegats havien passat amb tanta suor. Al voltant d’alguns pupitres es van formar grups que conversaven, aquí i allà gosava sobresortir una clara rialla adolescent i al vespre els companys de sala ja es coneixien molt millor que els passatgers d’un vaixell al final d’un viatge.

D’entre els nou companys que vivien amb en Hans a la sala Hèl·lade n’hi havia quatre amb molta personalitat, la resta pertanyia més o menys a una classe mitjana alta. En primer lloc hi havia l’Otto Hartner, un fill de catedràtic d’Stuttgart, intel·ligent, tranquil, segur d’ell mateix i de comportament impecable. Era gran, de bona figura, anava ben vestit i es va imposar a la sala pel seu fer decidit i eficaç.

Després hi havia en Karl Hamel, el fill de l’alcalde d’un poblet de l’altiplà. Per arribar a conèixer-lo calia el seu temps, perquè era ple de contradiccions i gairebé mai sortia de la seva indiferència aparent. Llavors es tornava apassionat, entremaliat i violent, però mai per gaire temps, sinó que es tancava en si mateix i ja no es podia saber si era un observador silenciós o només una mosqueta morta.

Un personatge sorprenent, encara que menys rebuscat, era en Hermann Heilner, un noi de la Selva Negra de bona família. El primer dia ja se sabia que es creia un poeta i un esperit sensible, i corria la brama que havia compost la seva redacció de l’examen estatal en hexàmetres. Parlava molt, engrescat, era propietari d’un violí preciós i semblava tenir el temperament a flor de pell, el qual consistia principalment en una barreja juvenil i immadura de sentimentalisme i frivolitat. Però d’una manera menys evident sí que tenia valors més profunds. El seu cos i la seva ànima s’havien desenvolupat més enllà del que corresponia a la seva edat i ja feia intents per trobar un camí propi.

Però el més curiós de tots els habitants d’Hèl·lade era l’Emil Lucius, un homenet retret, ros esblaimat, tenaç, treballador i sec com un vell pagès. Malgrat que no havia crescut del tot ni les seves faccions s’havien acabat de perfilar, no feia la impressió de ser un noi, sinó que pertot tenia alguna cosa d’adult, com si ja no hagués de canviar en res més. Ja el primer dia, mentre els altres s’avorrien, xerraven i miraven d’adaptar-se, ell estava assegut davant d’una gramàtica, silenciós i tranquil; s’havia tapat les orelles amb els polzes i estudiava sense perdre el temps, com si hagués de recuperar anys perduts.

A aquest element tan callat se li anaven descobrint cada cop més les maquinacions i es va veure que era un garrepa i un egoista tan refinat que precisament la perfecció en aquests defectes li valia una mena de respecte o, almenys, de tolerància. Tenia un astut sistema d’estalvi i lucre, amb unes subtileses que només van anar sortint a la llum amb el temps i que van deixar parat a tothom. Ja començava de bon matí en llevar-se: en Lucius no entrava primer ni últim al lavabo, per fer servir la tovallola i, si podia, el sabó d’algú altre per no gastar les seves coses. Així aconseguia que la seva tovallola li durés sempre dues setmanes o més. Però és que totes les tovalloles s’havien de canviar cada vuit dies i tots els dilluns al matí el fàmul en feia controls. Així que en Lucius penjava cada dilluns al matí una tovallola neta al seu clau numerat, però a la pausa del migdia la recollia altra vegada, la plegava amb compte, la tornava al caixó i penjava de nou la tovallola usada que havia reservat per això. El seu sabó era dur i donava poc de si, per la qual cosa durava mesos. Això no vol dir de cap manera que l’Emil Lucius tingués un aspecte deixat, sinó que sempre se’l veia endreçat, es pentinava i es clenxinava el cabell ros i prim amb molta cura i s’hi mirava molt en la roba interior i el vestit.

Del lavabo passaven a esmorzar. Consistia en una tassa de cafè, un terròs de sucre i un panet. La majoria no el trobava abundant, perquè els joves acostumen a tenir una bona gana al matí, després de vuit hores de son. En Lucius es donava per satisfet, se n’estava del terròs de sucre diari i sempre li trobava compradors: dos terrossos per un cèntim o vint-i-cinc terrossos per una llibreta. No cal dir que ell, al vespre, per tal d’estalviar el petroli tan car, li agradava treballar a la claror del llum d’algú altre. I no és pas que fos fill de pares pobres, sinó que havia crescut en condicions totalment folgades, no com els fills de la gent molt pobra, que rares vegades saben administrar-se o estalviar, més aviat acostumen a necessitar sempre tant com tenen i no en saben res, de l’estalvi.

L’Emil Lucius estenia el seu sistema no només a la propietat d’objectes i als béns tangibles, sinó que també va mirar de treure algun profit en el regne de l’esperit. En això era prou llest per no oblidar que tota propietat espiritual té només un valor relatiu; per aquesta raó esmerçava un esforç autèntic només en les assignatures que poguessin donar fruits en un examen posterior, i s’acontentava en la resta amb una nota mitjana corrent. Ell mesurava constantment el que aprenia i el que rendia només amb els resultats del seus companys, i hauria preferit ser el primer amb la meitat de coneixements que el segon amb el doble. Per això se’l veia al vespre, quan els seus companys es dedicaven a tota mena de passatemps, jocs i lectures, treballant en silenci. El soroll dels altres no el molestava en absolut, fins i tot els llançava de tant en tant una mirada d’aprovació, lliure d’enveja. Perquè si tots els altres també estiguessin estudiant, el seu esforç no hauria estat rendible.

Ningú no es prenia malament totes les astúcies i les estratagemes d’aquest ambiciós incansable. Però com tots els exagerats i massa abusadors, també ell aviat va fer una passa en fals. Com que totes les lliçons al monestir eren de franc, se li va acudir de treure’n profit i assistir a classes de violí. No és pas que tingués algun coneixement previ, una mica d’oïda o talent, ni tan sols que li agradés la música! Però al capdavall es pensava que es podia aprendre a tocar el violí com s’aprenia llatí o càlcul. La música, havia sentit dir, més endavant era útil per a la vida i feia que l’home fos popular i simpàtic, i de totes maneres no costava res, perquè el seminari també posava a disposició un violí d’estudi.

Al professor de música, en Hass, se li van posar els pèls de punta quan en Lucius va anar a veure’l per dir-li que volia fer classes de violí, perquè el coneixia de les lliçons de cant coral, en què les intervencions del petit Lucius divertien molt a tots els companys, però a ell, el professor, el portaven a la desesperació. Va intentar treure aquella idea del cap al noi, però amb això sí que es va equivocar. En Lucius va somriure amb subtilitat, humilment, va dir que hi tenia dret i va declarar que la seva afició per la música era incontenible. Així és que se li va donar el pitjor violí d’estudi, rebia dues lliçons a la setmana i practicava cada dia la seva mitja hora. Però després de la primera sessió d’exercicis, els companys de la sala van declarar que aquesta havia estat la primera i l’última vegada, i que no pensaven suportar aquells grinyols infernals. D’aleshores ençà, vagarejava sense descans pel monestir amb el violí a coll, buscant racons tranquils per fer els exercicis, d’on en sortien llavors uns sons tan estranys que espantaven tot el veïnat amb els seus garranyics, gemecs i esgarrapades. Deia en Heilner, el poeta, que semblava com si el vell violí turmentat implorés clemència desesperadament per tots els forats de la seva fusta corcada. Com que no hi va haver cap progrés, el professor mortificat va començar a posar-se nerviós i a ser desagradable, en Lucius practicava cada vegada més desesperat, i a la cara, que fins aleshores havia estat de botiguer satisfet, li van sortir unes arrugues de preocupació amarga. Va ser una autèntica tragèdia, perquè, quan al final el professor el va declarar totalment incapaç i es va negar a seguir amb les lliçons, l’estudiant, encegat i cada vegada més obsessionat, va triar el piano i també s’hi va torturar durant molts mesos infructuosos, fins que se’n va afartar i ho va deixar córrer en secret. Anys més tard, quan sortia el tema de la música, deixava entreveure que ell en altres temps havia estudiat tant el piano com el violí i que per desgràcia s’havia anat distanciant d’aquest art tan bonic només per culpa de les circumstàncies. Així, a la sala Hèl·lade, no hi mancava sovint l’oportunitat de divertir-se a costa dels seus inquilins extravagants, perquè també en Heilner, l’esperit sensible, muntava algunes escenes ridícules. En Karl Hamel es feia l’irònic i l’observador graciós. Era un any més gran que els altres, cosa que li concedia certa superioritat, però mai no va aconseguir fer un paper gaire important; tenia rauxes i cada vuit dies sentia la necessitat de posar a prova la seva força en una baralla, en què es tornava salvatge i gairebé brutal.

En Hans Giebenrath s’ho mirava tot molt parat i anava fent el seu camí tranquil, com un bon company, una mica callat. Era molt treballador, gairebé tan treballador com en Lucius, i tots els companys de la seva sala el respectaven, a excepció d’en Heilner, que portava la frivolitat genial per bandera i a vegades el titllava de setciències. En general, aquells nois, que eren tants i que passaven per uns anys de ràpida evolució, s’avenien bé, encara que les batusses nocturnes al dorment no eren una cosa poc freqüent. Perquè s’esforçaven molt per sentir-se adults i per merèixer el tractament de vostè que els donaven els professors i que encara se’ls feia estrany, amb rigor científic i bon comportament, i es miraven l’escola que acabaven de deixar almenys tan estarrufats i amb tanta compassió com es mira l’institut un estudiant que acaba d’entrar a la universitat. Però de tant en tant irrompia a través d’aquella dignitat artificial un esperit adolescent genuí, reclamant els seus drets. Aleshores el dorment retronava amb les coces sonores i les paraulotes ben amanides del nois.

Per al director o els professors d’una institució així devia ser molt instructiu i agradable de veure com aquella colla de nois, després de les primeres setmanes de convivència, feia com una barreja química que va sedimentant, en què es formen núvols i flocs vacil·lants, es tornen a desfer i s’organitzen d’una altra manera, fins que apareix un nombre de figures compactes. Després de superar la primera timidesa i després que tots es coneguessin prou bé els uns als altres, va començar un impuls i un moviment de recerca; es van formar grups i es van posar de manifest amistats i antipaties. Poques vegades s’ajuntaven paisans o antics companys d’escola, la majoria es decantava per fer nous amics, els de la ciutat pels fills de pagès, els de l’altiplà pels de la terra baixa, segons una tendència natural i secreta a la diversitat i a la complementació. Els joves es temptejaven indecisos els uns als altres, al costat de la consciència de la igualtat va sorgir la necessitat de destacar, i en alguns nois es va despertar per primera vegada del son de la infantesa la incipient formació d’una personalitat. S’esdevenien petites escenes indescriptibles de simpatia i de gelosia que prosperaven en aliances d’amistat o en antagonismes declarats i pertinaços, i acabaven, segons el cas, amb bones relacions i passeigs amistosos o amb dures baralles de cops de puny o de lluita cos a cos.

En Hans no participava aparentment en aquesta agitació. En Karl Hamel li havia ofert clarament i tempestuosament la seva amistat, però ell va recular espantat. Just després en Hamel es va fer amic d’un noi de la sala Esparta; en Hans es va quedar sol. Un sentiment molt potent li feia aparèixer en l’horitzó la benaventurada terra de l’amistat en colors nostàlgics, i l’atreia cap allà amb un desig callat. Però la seva timidesa el retenia. Durant els anys severs d’infantesa sense mare se li havia atrofiat la facultat de l’afecte i l’aterria qualsevol demostració d’entusiasme. A més, s’hi afegia l’orgull juvenil i també el dimoni d’amor propi. Ell no era com en Lucius, en ell es tractava realment d’adquirir coneixements, però igual que l’altre mirava de mantenir-se al marge de tot allò que el pogués apartar de l’estudi. Per això es quedava clavat al pupitre, però patia d’enveja i se’n moria de ganes, quan veia que els altres gaudien de l’amistat. En Karl Hamel no havia estat l’adequat, però si hagués vingut qualsevol altre i hagués intentat atraure’l amb força, ell l’hauria seguit de gust. Com una noia vergonyosa es quedava assegut i esperava que algú vingués a buscar-lo, un de més fort i més coratjós que ell, que l’arrossegués i l’obligués a ser feliç.

Com que al costat d’aquests afers les classes, especialment la d’hebreu, donaven molta feina, el primer temps els va passar molt de pressa, als nois. Els nombrosos llacs petits i estanys que envolten Maulbronn reflectien un cel pàl·lid de tardor; freixes, bedolls i roures que es marcien i llargs crepuscles; pels boscos tan bonics bramulava gemegant i xisclant d’alegria el vent precursor de l’hivern, com l’últim ball de la festa, i ja havia caigut diverses vegades una fina gebrada.

El líric Hermann Heilner havia intentat debades de guanyar-se un amic que congeniés amb ell, i ara cada dia vagarejava solitari pels boscos a l’hora del passeig i preferia sobretot el llac del bosc, un petit estany terrós i malencònic, envoltat per una jonqueda, amb vells ramatges que hi penjaven al damunt i que s’anaven marcint. El racó de bosc trist i bonic alhora, atreia amb força aquell apassionat. Aquí podia dibuixar amb un jonc somniador cercles a l’aigua quieta, llegir les Cançons de la jonqueda de Lenau i, estirat sobre els joncs més baixos del marge, reflexionar sobre el tema tardoral de morir i deixar d’existir, mentre la caiguda de les fulles i el cruixit de les branques nues l’acompanyaven amb acords melangiosos. Llavors se solia treure una petita llibreta negra de la butxaca per apuntar amb llapis un vers o dos.

Estava fent això a final d’octubre un migdia no gaire clar, quan en Hans Giebenrath, passejant tot sol, va anar a parar al mateix lloc. Va veure el jove poeta assegut al damunt del pont de taulons de la petita resclosa, amb la seva llibreta a la falda i el llapis afilat entre els llavis, tot concentrat. Al costat hi havia un llibre obert. Se li va acostar a poc a poc.

—Hola, Heilner. Què estàs fent?

—Llegint Homer. I tu, petit Giebenrath?

—No m’ho crec. Ja ho sé prou, què estàs fent.

—Ah, sí?

—És clar. Estàs escrivint versos.

—Vols dir?

—Segur.

—Vine a seure!

En Giebenrath es va asseure sobre els taulons al costat d’en Heilner, va deixar les cames gronxant-se sobre l’aigua i va mirar com per aquí i per allà una fulla seca i una altra al darrere anaven caient fent giragonses a través de l’aire quiet i fresc i, en silenci, es quedaven sobre el mirall terrós de l’aigua.

—Quin lloc més trist!

—Ja ho crec.

Els dos s’havien estirat cara amunt, de manera que, del paisatge de tardor, a penes els en van quedar a la vista unes quantes branques que penjaven i, en lloc seu, va aparèixer un cel blau lluminós amb núvols com illes que nedaven tranquil·lament.

—Quins núvols més bonics! —va dir en Hans, assaborint el que veia.

—Sí, petit Giebenrath —va sospirar en Heilner—, si poguéssim ser com un núvol…!

—Llavors, què?

—Llavors podríem passar navegant per allà dalt, per sobre dels boscos i pobles i de les comarques i regions, com vaixells magnífics. Has vist mai un vaixell?

—No, Heilner. I tu?

—I tant. Però, Mare de Déu, no hi entens gens de coses com aquestes. Si només saps estudiar i intentar ser el millor i cremar-te les celles!

—Així que em tens per un gamarús?

—Això no ho he dit.

—No sóc tan ruc com et penses. Però segueix explicant això dels vaixells.

En Heilner es va girar i va anar d’un pèl que no caigués a l’aigua. Ara estava bocaterrosa, la barbeta clavada entre les mans, amb tot el pes sobre els colzes.

—Al Rin —va seguir— he vist els vaixells, durant les vacances. Una vegada, un diumenge, hi havia música al vaixell, de nit, i fanalets de colors. Els llums es reflectien a l’aigua i anàvem riu avall, sentint música. La gent bevia vi del Rin i les noies duien vestits blancs.

En Hans escoltava sense dir res, però havia tancat els ulls i veia el vaixell navegant per la nit d’estiu, amb música, llums vermells i noies amb vestits blancs. L’altre va continuar:

—Sí, era ben diferent d’ara. Qui n’entén res, de coses boniques, aquí? Tots són uns avorrits, uns santets! Aquí es maten a treballar i no coneixen res més excels que l’alfabet hebreu. I tu tampoc no ets diferent.

En Hans es va quedar callat. Aquest Heilner era una persona ben especial. Un exaltat, un poeta. Ja l’havia desconcertat moltes vegades. En Heilner, tothom ho sabia, estudiava ben poc, i tot i així sabia moltes coses, donava bones respostes i, alhora, menyspreava aquests coneixements.

—Ve’t aquí que estem llegint Homer —va seguir amb ironia— com si l’Odissea fos un llibre de cuina. Dos versos per hora, i després tornem a mastegar i a analitzar paraula per paraula fins que arriba a fer fàstic. Però després, al final de la classe, ens diuen cada vegada: «Ja veuen amb quina elegància soluciona això el poeta», «Aquí han pogut entreveure el secret de la creació poètica!». Com si només fos una salsa que es repartís entre les partícules i els aorists, per no asfixiar-nos-hi del tot. Amb aquest mètode, per mi se’n pot anar l’Homer sencer a fer punyetes. Perquè, es pot saber què tenen a veure amb nosaltres en realitat totes aquestes ximpleries del grec antic? Si un de nosaltres alguna vegada volgués provar de viure una mica a la grega, el fumerien fora. I la nostra sala es diu Hèl·lade! Una pura ironia! Per què no es diu «Paperera» o «Gàbia d’esclaus» o «Barret de copa»? Tot això del món clàssic és una estafa.

Va llançar una escopinada a l’aire.

—Escolta, estaves fent versos, abans? —li va preguntar ara en Hans.

—Sí.

—Sobre què?

—Doncs sobre aquest lloc, sobre el llac i sobre la tardor.

—Ensenya-me’ls!

—No, que encara no he acabat.

—I quan hagis acabat?

—Per mi, sí.

Els dos es van aixecar i van tornar a pas lent cap al monestir.

—Mira, ja t’hi has fixat una mica, com n’és de bonic, això? —va dir en Heilner, quan van passar pel «Paradís»—. Galeries, finestrals, claustres, refectoris, gòtics i romànics, tot ric, treballat, una obra d’artistes. I per què serveix aquest encant? Per tres dotzenes de nens pobres que volen ser pastors protestants. L’Estat no sap què fer-ne.

En Hans es va passar tota la tarda pensant en en Heilner. Quina mena de persona era? La mena de preocupacions i desigs que en Hans coneixia ni existien per aquell noi. Tenia paraules i pensaments propis, vivia amb més calor i més llibertat, patia poc i semblava menysprear tot el que l’envoltava. Entenia la bellesa de les columnes i dels murs antics. I practicava l’art misteriós i extraordinari de reflectir la seva ànima en versos i construir-se amb la fantasia una vida pròpia, resplendent d’energia. Era inquiet i indòmit, i cada dia feia més bromes que en Hans en un any. Era malenconiós i semblava que gaudís de la seva pròpia tristesa com d’una cosa estranya a ell, extraordinària i valuosa.

Aquell mateix vespre en Heilner va donar a tota la sala una prova de la seva manera de ser curiosa i sorprenent. Un dels companys, un perdonavides mesquí que es deia Otto Kapp, va començar a buscar brega amb ell. Per una estona, en Heilner es va estar tranquil, fent broma, sense perdre el control; després es va deixar endur i li va clavar una bufetada. Tot seguit els dos adversaris ja estaven apassionadament enredats i acarnissats l’un amb l’altre, ningú no els podia separar, i fent batzegades per Hèl·lade com un vaixell sense timó amb xocs i moviments bruscs, descrivint cercles incomplets, contra les parets, per sobre de les cadires, per terra, els dos sense dir paraula, panteixant, fora de si, els sortia bromera de la boca. Els companys se’ls van quedar mirant amb cara de desaprovació, esquivaven aquell farcell, anaven posant les seves cames, pupitres i llums fora de perill i van esperar amb una excitació alegre el desenllaç. Al cap d’uns minuts en Heilner es va aixecar amb un esforç, es va deixar anar i es va quedar quiet respirant. Se’l veia ple de ferides, tenia els ulls vermells, el coll de la camisa estripat i un set a un genoll dels pantalons. El seu adversari se li volia tornar a llançar al damunt, però ell es va plantar amb els braços creuats i va dir altiu: «Jo no segueixo. Si tu vols, pega». L’Otto Kapp se’n va anar deixant anar males paraules. En Heilner es va recolzar al seu pupitre, va fer girar la rodeta del quinqué, es va ficar les mans a les butxaques dels pantalons i semblava que volgués recordar-se d’alguna cosa. De sobte li van començar a saltar llàgrimes dels ulls, una rere l’altre i cada vegada més. Era inaudit, perquè plorar es considerava sens dubte la pitjor cosa que podia fer un seminarista. I no va fer res per amagar-se’n. No va sortir de la sala, només es va quedar allà plantat, amb la cara, que se li havia tornat blanca, girada cap al llum; no s’eixugava les llàgrimes i ni es va arribar a treure les mans de les butxaques. Els altres estaven al seu voltant, mirant amb curiositat i dolenteria, fins que en Hartner se li va posar al davant i li va dir:

—Tu, Heilner, és que no et fa vergonya?

El que plorava va anar mirant a poc a poc al seu voltant, com un que s’acaba de despertar d’un son profund.

—Vergonya? Davant vostre? —va dir llavors despectiu, en veu alta—. No, maco.

Es va eixugar la cara, va fer un somriure desagradable, va apagar el seu llum amb una bufada i va sortir de la sala.

En Hans Giebenrath s’havia quedat assegut al seu lloc durant tota l’escena i només havia estat capaç de mirar de reüll cap a en Heilner, incrèdul i espantat. Un quart d’hora més tard va tenir prou valor per anar al darrere del que havia sortit. El va veure al dorment fosc i gelat, assegut a l’ampit fondo d’una finestra, immòbil, mirant avall cap al claustre. Per darrere, les seves espatlles i el seu cap esvelt i ben dibuixat semblaven estranyament greus i poc infantils. Ni es va moure quan en Hans se li va acostar i es va quedar davant la finestra, i fins que no va passar una estona no li va preguntar, sense tombar la cara cap a ell, amb veu enrogallada:

—Què hi ha?

—Sóc jo —li va dir en Hans amb timidesa.

—I què vols?

—Res.

—Ah, sí? Doncs ja te’n pots tornar.

En Hans es va ofendre i se’n volia anar de debò. En Heilner el va aturar.

—Espera’t, home! —va dir en un to de broma postís—. No t’ho prenguis així!

Llavors els dos es van mirar a la cara i, segurament, en aquell instant cadascú va observar la cara de l’altre per primera vegada amb serietat, i va intentar imaginar-se que, darrere dels trets juvenils i poc definits, habitava una vida interior singular amb les seves peculiaritats, i una ànima singular, a la seva manera ben dibuixada. A poc a poc, en Hermann Heilner va allargar un braç, va agafar en Hans per l’espatlla i el va atraure cap a ell, fins que les seves cares van estar a frec. Llavors en Hans va sentir amb un ensurt estrany els llavis de l’altre a la boca.

El cor li va bategar amb una força totalment desconeguda. Això d’estar junts i sols en el passadís fosc i el petó sobtat eren coses aventurades, noves, perilloses potser; li va passar pel cap que hauria estat esgarrifós que algú els hagués descobert, perquè un sentiment molt clar li feia conscient que aquest petó hauria semblat encara molt més ridícul i vergonyós que el plor d’abans. No podia dir res, però li va pujar la sang al cap amb força i hauria fugit corrents amb molt de gust.

Un adult que hagués vist la petita escena potser l’hauria contemplada amb un plaer callat, davant de la tendresa maldestra i tímida d’una declaració d’amistat pudorosa, i davant de les cares serioses i afilades dels dos nois, les dues gentils i prometedores, encara partícips en part de la gràcia infantil, però amb els trets de la rebel·lia adolescent ja esbossats.

A poc a poc aquell jovent s’havia anat fent a la convivència. Es coneixien tots, cadascú tenia dels altres una idea i un cert coneixement, i s’havien lligat un bon nombre d’amistats. Hi havia parelles d’amics que estudiaven junts el vocabulari hebreu, parelles d’amics que dibuixaven junts o sortien a passejar o llegien Schiller. Hi havia bons llatinistes i mals matemàtics que s’havien aplegat amb mals llatinistes i bons matemàtics per treure profit dels fruits del treball en equip. També hi havia amistats amb un fonament sobre el qual es formava un altre tipus de pacte i de comunitat de béns. Així el propietari del pernil, que era tan envejat, havia trobat la meitat que el complementava en el fill d’un hortolà d’Stammheim que tenia tot el fons de l’armari cobert de bones pomes, ben col·locades. Una vegada, quan menjava pernil, li va venir set i va demanar a l’altre una poma, oferint-li a canvi una mica de pernil. Es van asseure de costat; una conversa cautelosa va posar de manifest que, quan s’acabés el pernil, seria substituït de seguida per un altre, i que el propietari de les pomes podria proveir-se de les reserves del seu pare fins ben entrada la primavera, i així en va resultar un compromís sòlid que va superar en duració algunes aliances que s’havien tancat amb més idealisme i passió. Només uns quants es van quedar tibant sols del carro, entre ells en Lucius, que aleshores es trobava encara en plena esplendor del seu àvid amor per l’art.

També hi havia parelles molt desiguals. La que es considerava més desigual era la d’en Hermann Heilner i en Hans Giebenrath, el frívol i l’assenyat, el poeta i l’estudiós. Els dos se’ls comptava entre els intel·ligents i més dotats, però en Heilner s’havia guanyat el renom una mica burleta de ser un geni, mentre que de l’altre es deia que era un nen model. Els deixaven bastant en pau, per això, perquè cadascú estava absorbit per la seva pròpia amistat i preferia cuidar-se només de les seves coses.

Però, per sobre d’aquests interessos i vivències personals, l’escola encara no es quedava enrere. Més aviat servia de marc general i de pauta on la música d’en Lucius, la poesia d’en Heilner i tots els altres pactes, raons i baralles ocasionals passaven enjogassats com variacions no essencials i petites diversions independents. Sobretot donava feina l’hebreu. La llengua estranya i ancestral de Jehovà, un arbre trencadís, ressec, però encara misteriosament viu, creixia exòtic, retorçat i enigmàtic davant dels ulls dels nois, cridant-los l’atenció amb estranyes ramificacions i sorprenent-los amb flors de colors i aromes curiosos. En les seves branques, cavitats i arrels habitaven esperits mil·lenaris esborronadors o amistosos: fantàstics dracs espantadissos, rondalles ingènues i amenes, ancians de cap arrugat, seriós i sec, al costat de nois gentils i noies d’ulls serens o dones bel·licoses. Allò que a l’agradable Bíblia d’en Luter havia sonat llunyà i oníric, velat suaument per la boira del Vell Testament, en l’aspra llengua original guanyava ara sang i veu i una vida que podia semblar feixuga i antiquada, però d’una força pertorbadora. Almenys així li semblava a en Heilner, que, tot i maleir el Pentateuc sencer cada dia, a cada moment, hi trobava i n’absorbia més vida i ànima que més d’un professor pacient que conegués totes les paraules i que ja no fes cap errada de lectura.

I després hi havia el Nou Testament, on tot es presentava més suau, lluminós i íntim, amb una llengua no tan antiga, profunda ni rica, però més elegant i animada per un esperit jove, fervorós i també somiador.

I l’Odissea, amb uns versos poderosament melodiosos que fluïen amb energia i proporció, dels quals sorgia com un braç blanc i arrodonit de sirena la notícia i el pressentiment d’una vida feliç, de formes clares, que havia desaparegut; de vegades sòlids i tangibles, amb un traç ferm enèrgicament perfilat, altres vegades només resplendint dèbilment en algunes paraules i versos com un somni i una bella intuïció.

Al costat d’això Xenofont i Livi, els historiadors, desapareixien o almenys quedaven a una banda, discrets i gairebé sense llum pròpia, com astres menors.

En Hans es va anar adonant amb sorpresa que el seu amic veia totes les coses ben diferents que ell. Per en Heilner no hi havia res que fos abstracte, res que no es pogués imaginar o pintar amb els colors de la fantasia. Si això no funcionava ho deixava estar tot amb desgana. Les matemàtiques eren per ell una esfinx carregada d’enigmes malintencionades, amb una mirada freda i perversa que hipnotitzava les seves víctimes, i ell esquivava el monstre prenent el camí més llarg.

L’amistat dels dos nois era una relació curiosa. Per en Heilner era una cosa agradable, un luxe, una comoditat i potser també un caprici, però per en Hans de vegades esdevenia un tresor que guardava amb orgull i d’altres un gran pes difícil de suportar. Fins llavors en Hans havia dedicat les hores del vespre sempre a l’estudi. Ara gairebé sempre es donava el cas que en Hermann, quan estava tip de cremar-se les celles, anava cap a ell, li prenia el llibre i li reclamava l’atenció. Al final va començar a tremolar de por cada vespre abans que es presentés, encara que se l’apreciés tant, i a les hores obligatòries d’estudi treballava amb doble afany i pressa per no descuidar-se res. Encara se li va fer més penós que en Heilner comencés a combatre també en el pla teòric la seva dedicació als estudis.

—Això és treballar a preu fet —deia—, no fas tota aquesta feinada per gust o per voluntat pròpia, sinó només per por dels professors o del teu vell. Què en treus tu, si arribes a ser primer o segon? Jo sóc el que fa vint i no per això sóc menys intel·ligent que vosaltres, els que us mateu per quedar primers.

Podia semblar que el pobre Giebenrath era només una joguina agradable per al seu amic, diguem que una mena de gatet de companyia, i el mateix Hans ho veia així de vegades. Tot i així en Heilner depenia molt d’ell, perquè el necessitava. Li calia tenir algú amb qui es pogués sincerar, que l’escoltés, que l’admirés. Necessitava algú que escoltés en silenci i avidesa quan deixava anar els seus discursos revolucionaris sobre l’escola i la vida. I també necessitava algú que el consolés i que li deixés reposar el cap a la falda quan tenia moments de malenconia. Com totes les naturaleses com aquesta, el jove poeta patia atacs d’una melangia insondable, una mica coqueta, els motius de la qual eren en part el silenciós comiat de l’ànima infantil, en part la sobreabundància d’energies, pressentiments i inquietuds sense ordre ni concert, i en part l’impuls obscur, encara no comprès, incipient, de la pubertat. Llavors sentia una necessitat malaltissa de ser compadit i amanyagat. Abans havia estat el nen de la seva mare, i ara, mentre encara no estigués madur per a l’amor amb el sexe femení, l’amic dòcil li servia de consol.

Sovint al vespre anava cap en Hans, mort de pena, l’apartava del seu treball i el convidava a sortir amb ell al dorment. Allà, al passadís fred, o a l’oratori de sostre alt que es començava a quedar fosc, caminaven un al costat de l’altre amunt i avall, o s’asseien a una finestra, gelant-se de fred. En Heilner deixava anar tota mena de laments llastimosos a la manera dels jovenets lírics que llegeixen Heine i se submergia en els núvols d’una tristesa una mica infantil, que en Hans no podia comprendre del tot, però que li feia impressió i de vegades fins i tot se li encomanava. Aquell esperit tan sensible quedava exposat als seus atacs, sobretot quan feia un dia gris, i gairebé sempre els laments i els gemecs assolien el seu punt culminant els vespres en què els núvols de final de tardor, carregats de pluja, enfosquien el cel i, darrere d’ells, mirant a través de vels ombrívols i escletxes, una lluna sentimental descrivia el seu recorregut. Llavors s’abandonava a estats d’ànim dignes d’Ossian i es diluïa en una melangia nebulosa que vessava sobre l’innocent Hans en forma d’una pluja de sospirs, discursos i versos.

Aclaparat i torturat per aquestes escenes de dolor i de laments, en Hans es va abocar al treball, que cada vegada li costava més, amb un afany precipitat durant les hores que li quedaven. Que tornés l’antic mal de cap ja no el sorprenia, però cada cop més sovint tenia hores d’apatia i de cansament, i s’havia de forçar per complir només amb el mínim, i això el preocupava profundament. Ell s’adonava d’una manera obscura que l’amistat amb aquell tipus tan especial l’esgotava i feia posar malalta una part del seu ésser que fins llavors ningú no havia tocat, però com més enfonsat i plorós estava l’altre, més llàstima li feia i més l’entendria i l’omplia d’orgull la consciència de ser imprescindible a l’amic.

A més s’adonava perfectament que aquest estat malaltís de malenconia era només un desfogament dels instints sobrers i insans i que en realitat no formava part de la manera de ser d’en Heilner, a qui admirava amb fidelitat i franquesa. Quan el seu amic li llegia els versos o parlava dels seus ideals poètics o recitava monòlegs de Schiller i de Shakespeare amb passió i gran joc gestual, era per a en Hans com si caminés pels aires gràcies a un poder màgic que a ell li faltava, com si es mogués amb una llibertat divina i un apassionament fogós, alçant el vol amb peus alats davant d’ell i dels seus semblants com un homèric missatger dels Déus. Fins llavors el món dels poetes li havia estat poc conegut i indiferent; ara començava a sentir per primera vegada sense oposar-hi resistència l’enganyosa força de les paraules fluïdes, les imatges ambigües i les rimes amanyagadores, i la seva veneració cap a aquest món que se li obria per primera vegada s’havia soldat en un únic sentiment amb l’admiració cap al seu amic.

Entretant van venir uns dies de novembre tempestuosos, foscos, en què només es podia treballar algunes hores sense el quinqué, i nits negres, en què la tempesta empenyia grans muntanyes de núvols retrunyint per les fosques altures i feia batzegades al voltant dels vells i sòlids edificis del monestir. Els arbres havien perdut llavors totes les fulles; només els roures poderosos, de branques nuoses, els sobirans d’aquell paisatge arbrat, mormolaven amb les copes de fulles seques més fort i geniüts que tots els altres arbres. En Heilner estava totalment moix i, darrerament, en comptes de seure amb en Hans, preferia desfogar-se amb el seu violí en una cambra d’estudi apartada o començar discussions amb els companys.

Un vespre que estava buscant aquella cambra es va trobar el perseverant Lucius allà davant d’un faristol, practicant exercicis. Se’n va anar enfadat i al cap d’una mitja hora va tornar-hi. L’altre encara estava tocant.

—Podries parar d’una vegada —va rondinar en Heilner—. Hi ha més gent que vol tocar. De totes maneres, les teves esgarrapades són una amenaça per al país.

En Lucius no volia anar-se’n, en Heilner es va posar groller, i quan l’altre va tornar a començar a rascar el violí tranquil·lament, li va tirar per terra d’una puntada de peu el faristol amb les partitures, de manera que els fulls es van dispersar per la cambra i el faristol va donar un cop a la cara del violinista. En Lucius es va ajupir per recollir les partitures.

—Això ho diré al senyor degà —va fer, decidit.

—Molt bé —va cridar en Heilner, rabiós—, i digues-li de passada que a més a més t’he donat una bona coça. —I tot seguit va voler passar a l’acció.

En Lucius va fer un salt a un cantó per fugir i va guanyar la porta. El seu perseguidor se li va llançar al darrere i va començar una cacera per passadissos i sales, per escales i replans fins arribar a les ales més llunyanes del monestir, on hi havia, enmig d’un silenci distingit, les habitacions del degà. En Heilner no va atrapar el fugitiu fins que gairebé era a la porta del despatx del degà, i com que l’altre ja havia demanat per entrar i era a la porta oberta, encara va rebre en l’últim instant la puntada de peu que li havia promès i va anar a espetegar com una bomba al santuari del totpoderós, sense ni poder tancar la porta darrere seu.

Va ser un escàndol. L’endemà al matí el degà va pronunciar un discurs brillant sobre la degeneració de la joventut, en Lucius escoltava molt concentrat i donant-li la raó, i a en Heilner li van imposar un càstig d’incomunicació estricta.

—Fa molts anys —va fulminar-lo el degà— que no passava una cosa semblant. Jo m’encarregaré que d’aquí a deu anys encara se’n recordi. A vosaltres us poso aquest Heilner com a exemple d’escarment.

Tota la promoció mirava dissimuladament de reüll cap on era ell, que estava dret allà, pàl·lid i rebel, sense apartar la mirada del degà. En secret molts l’admiraven; tot i així, al final de la classe, quan tot omplia els passadissos de soroll, es va quedar sol, esquivat com un leprós. Feia falta valor per mantenir-se al seu costat en aquests moments.

En Hans Giebenrath tampoc no ho va fer. Hauria estat el seu deure, prou que ho sabia, i patia de sentir-se tan covard. Desgraciat i avergonyit, va prémer l’esquena contra una finestra i no gosava alçar la vista. Sentia l’impuls d’anar a trobar el seu amic i hauria donat el que fos per poder-ho fer sense ser vist. Però algú castigat amb incomunicació estricta al monestir és com si estigués estigmatitzat. Se sap que de llavors ençà se l’observarà amb atenció i que és arriscat i comporta mala fama tenir-hi res a veure. L’acte de beneficència que l’Estat atorga als seus interns s’ha de correspondre amb una disciplina dura i severa, com ja s’havia dit al gran discurs de la festa inaugural. En Hans també ho sabia. I ell va sucumbir a la lluita entre el deure de l’amistat i l’interès propi. Justament el seu ideal era avançar, fer exàmens importants i tenir un paper important, però que no fos ni romàntic ni perillós. Així que es va quedar temorós al seu racó. Encara hi era a temps, de fer un pas endavant i ser valent, però cada cop es va anar fent més difícil i, abans que se n’adonés, la seva traïció ja era un fet.

En Heilner se n’adonava perfectament. Aquell noi tan apassionat va sentir que l’esquivaven i ho va entendre, però es refiava d’en Hans. Al costat del dolor i de la indignació que sentia llavors, les depressions insubstancials de fins ara li semblaven buides i ridícules. Es va quedar dret un instant al costat d’en Giebenrath. Pàl·lid i altiu, li va dir en veu baixa:

—Ets un vil covard, Giebenrath, em fas fàstic!

I amb això se’n va anar, xiulant a mig volum i amb les mans a les butxaques dels pantalons.

Va estar bé que altres pensaments i ocupacions distraguessin els nois. Uns quants dies després d’aquell esdeveniment va caure de sobte una nevada, després va venir un temps hivernal gelat i clar, van poder tirar-se boles de neu i patinar sobre el gel, i llavors, de cop, tots van adonar-se que Nadal i les vacances eren imminents i van començar a parlar-ne. A en Heilner se li va deixar de fer tant cas. Anava pertot arreu silenciós i desafiant amb el cap ben alt i cara altiva, no parlava amb ningú i sovint escrivia versos en una llibreta folrada de tela negra encerada que portava el títol Cançons d’un monjo.

Dels roures, àlbers, faigs i salzes penjaven el gebre i la neu glaçada formant estructures fantàstiques i delicades. Als llacs, el gel transparent feia espetecs amb la glaçada. El pati del claustre semblava un silenciós jardí de marbre. Una excitació alegre i festiva travessava les sales i l’expectació pel Nadal va aportar una discreta resplendor de condescendència i excitació fins i tot als dos catedràtics impecables i greus. Entre els professors i els alumnes no hi havia ningú a qui el Nadal deixés indiferent, fins i tot en Heilner va començar a semblar menys tossut i desgraciat, i en Lucius rumiava quins llibres i quin parell de sabates s’enduria per vacances. A les cartes que arribaven de casa s’hi llegien coses boniques i prometedores: preguntes sobre els regals que desitjaven, descripcions de les llepolies que feien, al·lusions a les sorpreses que els esperaven i l’alegria de tornar-los a veure.

Abans de marxar de vacances la promoció i en especial la sala Hèl·lade va viure encara una petita i divertida anècdota. S’havia decidit de convidar el professorat a una festa de Nadal que havia de tenir lloc un vespre a la sala Hèl·lade, la més espaiosa. S’havia preparat un discurs, dues recitacions, un solo de flauta i un duo de violins. Però encara s’havia d’incloure un número còmic al programa, costés el que costés. Tothom aconsellava i discutia, feia i rebutjava propostes sense posar-se d’acord. Llavors en Karl Hamel va comentar com de passada que en realitat la cosa més divertida seria sentir un solo de violí de l’Emil Lucius. Això va agradar. Amb precs, promeses i amenaces van aconseguir que l’infeliç músic s’hi avingués. I al programa que es va enviar als professors amb una amable invitació ja hi constava com a número especial: «Santa Nit, cançó per violí, interpretada per Emil Lucius, virtuós de cambra». L’última part del títol l’havia d’agrair a l’estudi conscienciós en aquella apartada cambra.

El degà, els catedràtics, els assistents, el professor de música i el fàmul en cap estaven convidats i van comparèixer a la celebració. Al professor de música li va començar a perlejar el front de suor quan en Lucius es va plantar allà davant amb un frac negre que li havia deixat en Hartner, pentinat i planxat, amb el seu somriure mansoi i humil. La seva reverència ja va tenir l’efecte de convidar a les rialles. La cançó Santa Nit es va convertir en els seus dits en un lament colpidor, una cançó de sofriment gemegosa i adolorida; va haver de començar dues vegades, va estripar i va esbocinar la melodia, portava el compàs amb el peu i s’esforçava com un llenyataire enmig d’un fred viu.

El senyor degà, divertit, va saludar amb un cop de cap el professor de música, que s’havia tornat blanc d’indignació.

Quan en Lucius va començar la cançó per tercera vegada i va tornar a quedar-se clavat, va baixar el violí, es va dirigir al públic i es va disculpar:

—No em surt. Però és que tot just vaig començar a tocar el violí aquesta tardor.

—Està bé, Lucius —va dir-li el degà—, li agraïm els seus esforços. Continuï practicant. Per aspera ad astra!

El vint-i-quatre de desembre hi havia moviment i xivarri a totes les habitacions des de les tres de la matinada. A les finestres florien capes espesses de flors de gebre de pètals delicats, l’aigua per rentar-se s’havia glaçat i per sobre del pati del monestir corria un airet gelat i tallant, però ningú no en feia cabal. Al menjador fumejaven els grans calders de cafè, i poc després els alumnes, embolicats amb abrics i bufandes, caminaven en grups foscos sobre el camp blanc, dèbilment lluminós i a través del bosc en silenci anaven cap al baixador del ferrocarril, que quedava molt lluny. Tots parlaven, es feien bromes i reien sorollosament, i alhora cadascú estava ple dels seus desigs, alegries i expectatives que no deien a ningú. Repartits per tot el Land, a ciutats i a pobles i a masies solitàries, sabien que els pares, els germans i les germanes els esperaven en menjadors càlids, adornats per a la festa. Per a la majoria d’ells era el primer Nadal que tornaven a casa des de lluny, i la majoria sabia que els esperaven amb amor i orgull.

Al petit baixador, enmig de boscos nevats, esperaven el tren amb un fred glacial, però tots plegats mai no havien estat tan units, sociables i divertits. Només en Heilner es va quedar sol i callat, i quan el tren va ser allà, va esperar que els companys pugessin per anar-se’n a un altre vagó. En Hans el va tornar a veure quan van haver de fer transbord a l’estació més propera, però el lleuger sentiment de vergonya i penediment va desaparèixer de seguida amb l’excitació i l’alegria del viatge a casa.

A casa es va trobar el seu pare somrient de satisfacció, i l’esperava una taula coberta de regals. De totes maneres, a can Giebenrath no es feia una festa de Nadal de debò. Mancaven cants i esperit nadalenc, mancava una mare, mancava un arbre de Nadal. El senyor Giebenrath no entenia l’art de celebrar festes. Però se sentia orgullós del seu noi i aquesta vegada no va estalviar en els regals. I com que en Hans no coneixia altra cosa, tampoc no va trobar a faltar res.

Van trobar que tenia mal aspecte, massa prim i massa pàl·lid, i li van preguntar si és que al monestir el menjar era tan minso. Ho va negar categòricament i va assegurar que estava bé, només que molt sovint tenia mal de cap. Quant a això, el senyor rector va consolar-lo dient que ell també n’havia patit quan era jove, i ho van deixar estar.

El riu estava glaçat i lluent, i per les festes es va omplir de patinadors. En Hans es passava gairebé tot el dia a fora, amb un vestit nou, el capell verd de seminarista al cap, molt lluny dels seus antics companys d’escola, en un món superior que tots envejaven.





4


Per experiència se sap que a cada promoció de seminaristes s’acostumen a perdre un o diversos companys al llarg dels quatre anys d’estada al monestir. A vegades algú mor i és enterrat entre càntics o traslladat amb solemnitat a la seva terra, acompanyat pels amics. A vegades algú es desferma amb violència o és expulsat per un pecat especialment greu. Alguna vegada, encara que rarament i només a l’última classe, també pot arribar a donar-se el cas que algun jove desorientat trobi una sortida ràpida i obscura a les seves angoixes juvenils disparant-se un tret o saltant a l’aigua.

També a la promoció d’en Hans Giebenrath s’havien de perdre alguns companys i, per una estranya coincidència, va passar que tots ells eren de la sala Hèl·lade.

Entre els seus habitants hi havia un homenet ros i discret, que es deia Hindinger, conegut per Hindu, fill d’un mestre sastre d’un dels pocs llocs protestants d’Allgäu. Era un ciutadà tranquil i només la seva desaparició va provocar que parlessin una mica d’ell, tot i que ni llavors en van parlar gaire. Com a veí de pupitre d’en Lucius, l’estalviador músic de cambra, hi havia tingut, amable i modest, una mica més de tracte que amb la resta, però a part d’això no havia tingut cap amic. Fins que no va faltar, no es van adonar a Hèl·lade que l’havien apreciat com un bon veí, sense exigències, i com un contrapunt de tranquil·litat a la vida sovint agitada de la sala.

Un dia de gener es va unir als patinadors que anaven cap a l’estany del Cavall. De patins, no en tenia, només hi anava a mirar. Va començar a tenir molt fred i a picar de peus pel marge, per entrar en calentor. Va acabar corrent, es va perdre una mica pel camp i va anar a parar a un altre llac petit, que a causa de les seves fonts més tèbies i potents només s’havia glaçat superficialment. Va arribar al llac per la jonqueda. Allà, tot i ser tan petit i lleuger, se li va trencar la capa de gel, prop del marge, va intentar sortir i encara va cridar un moment, abans d’enfonsar-se en la fosca fredor sense que ningú no se n’adonés.

Fins que no va començar, a les dues, la primera classe de la tarda, no el van trobar a faltar.

—On és en Hindinger? —va preguntar-los l’assistent.

Ningú no va donar resposta.

—Vagin a mirar a Hèl·lade!

Però allà no hi havia rastre d’ell.

—Se li deu haver fet tard, permetin-me que comencem sense ell. Vam quedar a la pàgina setanta-quatre, vers setè. Però exigeixo que això no torni a passar. Han de ser puntuals.

Quan van picar les tres i en Hindinger encara no hi era, el professor va agafar por i va fer anar a buscar el degà, que immediatament va aparèixer en persona a l’aula, va fer moltes preguntes i tot seguit va enviar deu alumnes acompanyats pel fàmul i un assistent a buscar-lo. Als que es van quedar els van posar un exercici escrit.

A les quatre l’assistent va entrar sense demanar permís a l’auditori i va informar el degà a cau d’orella.

—Silenci! —va ordenar el degà, i els alumnes, asseguts als bancs, es van quedar immòbils i el van mirar esperançats.

—En Hindinger, el seu company —va seguir amb veu més baixa—, sembla que s’ha ofegat en un llac. Ara haurien d’ajudar-nos a buscar-lo. El senyor catedràtic Meyer els dirigirà, l’han de seguir al peu de la lletra i no donar ni un pas pel seu compte.

Van marxar espantats i parlant en veu baixa, el catedràtic al capdavant. De la petita ciutat es van unir a l’apressada comitiva uns quants homes amb cordes, taulons i vares. Feia un fred glacial i el sol ja començava a amagar-se darrere del bosc.

I quan finalment va ser trobat el petit cos rígid del noi i va ser dipositat en un baiard entre els joncs nevats, ja era molt fosc. Els seminaristes estaven al seu voltant, temorosos com ocells espantadissos miraven fixament el cadàver i es fregaven els dits que se’ls havien tornat blaus i rígids. Però quan es van començar a endur el company ofegat davant d’ells i el seguien en silenci pels camps nevats, de sobte les seves ànimes encongides van notar un calfred i van intuir la mort implacable com cérvols que ensumen l’enemic.

En el grupet trist i mort de fred en Hans Giebenrath caminava casualment al costat del seu antic amic, en Heilner. Els dos van notar la companyia en el mateix instant, quan es van entrebancar amb la mateixa irregularitat del terreny. Podia ser que la visió de la mort l’hagués impressionat i que l’hagués convençut per uns moments de la futilitat de tota ambició, el cas és que en Hans va sentir un dolor profund i inexplicable en veure de tan a prop la cara pàl·lida del seu amic i, amb un rampell, va agafar-li la mà. En Heilner es va deixar anar indignat i va girar la cara tot ofès, de seguida es va buscar un altre lloc i va desaparèixer a les últimes files de la comitiva.

Al nen model li va començar a bategar el cor de dolor i vergonya, i no podia evitar que les llàgrimes li correguessin per les galtes, blaves de fred, mentre seguia caminant i entrebancant-se pel camp glaçat. Va comprendre que hi ha pecats i omissions que no es poden perdonar i que cap penediment no pot redimir, i li va fer l’efecte que allà davant el baiard aixecat no hi anava el petit fill del sastre, sinó el seu amic Heilner, que s’emportava el dolor i la ràbia de la seva infidelitat cap un altre món, on no comptaven les notes, els exàmens ni els èxits, sinó només la puresa o la impuresa de la consciència.

Mentrestant havien arribat a la carretera i aviat van ser al monestir, on tots els professors, el degà al capdavant, van rebre el difunt Hindinger, que en vida hauria marxat corrents només de pensar en un honor així. Els professors sempre miren un alumne mort amb uns ulls molt diferents de com en miren un de viu; per un moment es convencen del valor i de la irrecuperabilitat de cada vida i de cada joventut, contra les quals acostumen a pecar tan sovint i amb tanta despreocupació.

També el vespre i tot l’endemà la presència del cadàver insignificant va actuar com una màgia, suavitzant, mitigant i amarant tot acte i conversa, de manera que per aquell curt període de temps les baralles, les enrabiades, el soroll i les rialles es van amagar com ondines, que per uns moments desapareixen de la superfície de l’aigua i la deixen quieta i aparentment sense vida. Si dos parlaven entre ells de l’ofegat, feien servir sempre el seu nom complet, perquè els semblava que era una manca de respecte de cara al mort anomenar-lo amb el sobrenom de Hindu. I el callat Hindu, que solia desaparèixer entre la colla, desapercebut i sense cridar l’atenció, llavors omplia tot el gran monestir amb el seu nom i la seva mort.

El segon dia va arribar el pare d’en Hindinger, es va passar unes hores sol a la petita habitació on reposava el cos del seu noi, el degà el va convidar després a prendre alguna cosa calenta i va passar la nit a la pensió del Cérvol.

Després hi va haver l’enterrament. El taüt estava col·locat al passadís i el sastre d’Allgäu era al costat, mirant-s’ho tot. Tenia l’aspecte típic de sastre, exasperantment prim i angulós, i portava una levita negra amb reflexos verdosos i uns pantalons estrets i pobres; a la mà, un barret de festa molt antiquat. La seva cara petita i esmolada tenia un aire afligit, trist i decaigut, com una espelmeta de mig ral al vent, mostrant desconcert i respecte constants vers el degà i els senyors catedràtics.

A l’últim moment, abans que els portadors prenguessin el taüt, el trist homenet va fer un pas endavant una darrera vegada per tocar la tapa del taüt amb un gest de tendresa tímid i indecís. Després es va quedar allà, desvalgut, lluitant amb les llàgrimes, i enmig d’aquell espai gran i quiet semblava un arbret ressec a l’hivern, tan desemparat, indefens i sense esperança, que feia llàstima de veure. El pastor va agafar-li la mà i es va quedar al seu costat. Ell es va posar el barret de copa, fantàsticament ondulat, i va sortir primer darrere del taüt, escales avall, pel pati del monestir, a través de l’antic pòrtic i pel camp blanc, cap al mur baix del cementiri. Mentre els seminaristes cantaven un coral als peus de la tomba, per disgust del professor de música que estava dirigint, la majoria no li mirava la mà que portava el compàs, sinó la figura solitària i deixada de la mà de Déu del petit mestre sastre, que trist i encongit enmig de la neu escoltava amb el cap cot els parlaments del sacerdot, del degà i del primer del curs. Absent, saludava amb el cap els nois que cantaven i, de tant en tant, buscava amb la mà esquerra el mocador que tenia amagat al faldó, però sense arribar-lo a treure.

—No he pogut evitar d’imaginar-me com hauria estat que en el seu lloc hi hagués hagut el meu pare, allà dret —va dir l’Otto Hartner després. Tots hi van estar d’acord—: Sí, jo també he pensat el mateix.

Més tard va venir el degà amb el pare d’en Hindinger a la sala Hèl·lade.

—Algú de vosaltres era el millor amic del desaparegut? —va preguntar el degà als de la sala.

Primer no va sortir ningú i el pare d’en Hindu va mirar temorós i desanimat les cares joves. Però després en Lucius va anar cap allà i el senyor Hindinger li va estrènyer la mà, la va mantenir uns instants agafada, però no va saber què dir, i va tornar a sortir poc després amb una humil inclinació de cap. Tot seguit va marxar, perquè havia de viatjar tot un dia sencer a través del clar paisatge d’hivern fins que no arribés a casa i pogués explicar a la seva dona a quin petit indret descansava llavors el seu Karl.

Al monestir aviat es va tornar a la normalitat. Els professors van tornar a renyar, les portes es van tornar a tancar de cop i es pensava poc en l’hel·lè desaparegut. Alguns s’havien constipat per la llarga estona que van estar esperant en aquell llac trist i eren a la infermeria o rondaven amb sabatilles empalfades i colls embolicats. En Hans Giebenrath va sortir-se’n sa i estalvi de coll i de peus, però des del dia de la desgràcia se’l veia més seriós i més gran. Alguna cosa havia canviat en ell, del noiet n’havia sorgit un jove, i la seva ànima, en certa manera, havia anat a parar a un altre indret, on voltejava temorosa i desorientada i encara no havia trobat cap lloc per descansar. D’això no en tenia la culpa ni la impressió que li va produir la presència de la mort ni la pena que sentia per al pobre Hindu, sinó únicament la consciència, que se li va despertar de sobte, de la seva culpa davant d’en Heilner.

Ell es trobava a la infermeria amb dos companys més, havia de prendre infusions calentes a xarrupadetes i tenia temps de posar en ordre les impressions que havia rebut amb motiu de la mort d’en Hindinger, i potser deixar-les a punt per a un posterior ús poètic. Tanmateix, no semblava que tot això el preocupés gaire; més aviat es veia que feia mala cara, que ho passava malament, i no dirigia ni una paraula als seus companys d’habitació. El seu aïllament forçat des del càstig d’incomunicació estricta havia ferit i amargat el seu esperit sensible, necessitat d’un intens intercanvi d’idees. Els professors el vigilaven amb severitat, considerant-lo un malcontent i un revolucionari, els alumnes l’evitaven, el fàmul el tractava amb una bondat burleta, i els seus amics Shakespeare, Schiller i Lenau li assenyalaven un món més poderós i magnífic que aquell que l’envoltava, oprimint-lo i humiliant-lo. De les seves Cançons d’un monjo, que en principi només tenien un aire de melangiosa solitud, va anar prenent cos un recull de versos amargs i ressentits sobre el monestir, els professors i els companys. Trobava un plaer amarg de màrtir en la seva isolació, sentia satisfacció de saber-se incomprès i apareixia com un petit Juvenal en els seus versos de monjo despietadament despectius.

Vuit dies després de l’enterrament, quan els dos companys van ser donats d’alta i en Heilner es va quedar sol a l’habitació, en Hans el va anar a veure. Va saludar-lo tímidament, va acostar una cadira al llit, es va asseure i va prendre la mà del malalt, que es va tombar cap a la paret de mala gana i es mostrava tancat en banda. Però en Hans no es va deixar intimidar. Va retenir la ma amb decisió i va obligar el seu antic amic a mirar-lo. L’altre va contreure els llavis, furiós.

—Es pot saber què vols, tu?

En Hans no li va deixar anar la mà.

—Has d’escoltar-me —va dir—. Aquell dia vaig ser un covard i et vaig deixar sol. Però ja saps com sóc: tenia el propòsit ferm de mantenir-me al capdavant del seminari i intentar arribar a ser el primer de tots. Tu vas dir que això era pura ambició, amb raó, si vols; però resulta que era la meva manera de concebre un ideal, no en coneixia cap de millor.

En Heilner havia tancat els ulls i en Hans va continuar amb un fil de veu:

—Mira, em sap greu. No sé si voldràs tornar a ser amic meu, però has de perdonar-me.

En Heilner callava i no obria els ulls. Tot allò que tenia de bo i d’amistós dintre seu somreia a l’amic, però s’havia acostumat al paper del dur solitari, i el mantenia encara que fos només una màscara, almenys de moment. En Hans no va afluixar.

—Ho has de fer, Heilner! Prefereixo ser l’últim que anar-te al darrere més temps d’aquesta manera. Si tu vols, tornem a ser amics i demostrem als altres que no els necessitem per a res.

Llavors en Heilner, com a resposta, va estrènyer la mà que agafava la seva i va obrir els ulls.

Al cap de pocs dies també ell va deixar el llit i la infermeria, i al monestir no va ser poca l’agitació que va aixecar l’amistat renovada. Per a tots dos van venir unes setmanes meravelloses, sense cap esdeveniment especial, però plenes d’un sentiment poc corrent de felicitat, d’estreta unió i de compenetració secreta, sense necessitat de paraules. Era una cosa diferent d’abans. Aquella separació que havia durat setmanes els havia canviat a tots dos. En Hans s’havia tornat més dolç, més càlid, més exaltat; la manera de ser d’en Heilner s’havia fet més enèrgica i masculina, i tots dos s’havien trobat tant a faltar l’un a l’altre que van viure el seu retrobament com un gran esdeveniment i un regal preciós.

Els dos nois precoços tastaven per endavant, en la seva amistat, alguna cosa dels tendres secrets d’un primer amor, sense ser-ne conscients, però amb una torbació intuïtiva. El seu pacte d’amistat tenia, a més, l’aspre atractiu de la masculinitat que va madurant i l’igualment aspre incentiu de saber-se contra el conjunt dels companys, que seguien considerant que en Heilner era desagradable i no entenien en Hans, les nombroses relacions d’amistat dels quals encara consistien en aquella època en innocents jocs infantils.

Com més íntimament i feliç vivia en Hans la seva amistat, més allunyat se sentia de l’escola. El nou sentiment de felicitat li brunzia a la sang i als pensaments com un vi novell, alhora que tant Livi com Homer perdien importància i lluïssor. Però els professors van mirar-se amb molt mals ulls que Giebenrath, l’alumne exemplar, es transformés en un ésser problemàtic i que estigués sota la mala influència d’en Heilner, en qui no confiaven gens. Als professors no hi ha res que els horroritzi més que les manifestacions poc corrents que sorgeixen en el caràcter dels nois que es desenvolupen precoçment en l’edat, de per si perillosa, de la pubertat incipient. Ja des d’un principi els havia inquietat un cert tret genial en el caràcter d’en Heilner: entre el geni i el professorat s’ha anat consolidant un abisme profund des de molt antic, i els professors abominen ja d’entrada tot indici que detectin a l’escola d’aquesta mena de gent. Per ells els genis són aquells mals alumnes que no els tenen respecte, que comencen a fumar als catorze anys, s’enamoren als quinze, van a les tavernes als setze, llegeixen llibres prohibits, escriuen redaccions insolents, de tant en tant es queden mirant burletes el professor i acaben constant a la llista negra de la classe com a rebels i candidats a un càstig. Un mestre d’escola prefereix deu rucs consumats a la seva classe abans que un sol geni, i ben mirat té raó, perquè la seva feina no consisteix a formar esperits extravagants, sinó bons llatinistes, matemàtics i homes de bé. Però qui dels dos pateix més i amb més intensitat, el mestre per causa del geni o al contrari, qui dels dos és més tirà, més molest, i qui dels dos és el que fa la vida impossible i fa mal a l’altre, no es pot analitzar sense ressentiment o sense pensar amb ràbia i vergonya en la pròpia joventut. Però això no és cosa nostra, i ens queda el consol que a les persones autènticament genials gairebé sempre se’ls cicatritzen bé les ferides i es converteixen en gent que arriba a crear les seves obres de qualitat malgrat l’escola i que, més endavant, una vegada morts i envoltats de l’agradable aurèola de la distància, són presentats a les noves generacions pels seus professors com a éssers extraordinaris i nobles exemples. I així es repeteix d’escola a escola l’espectacle de la lluita entre les regles i l’esperit, i seguim veient una i altra vegada com l’Estat i la institució escolar posen gran afany a neutralitzar i a tallar d’arrel el parell d’esperits profunds i valuosos que apareixen cada any. I una i altra vegada, sobretot els nois que els mestres odien, castiguen més sovint, expulsen o els que s’escapen, són els que més tard enriqueixen el tresor del nostre poble. Alguns, però —i qui sap quants?—, es consumeixen en una rebel·lia silenciosa i s’enfonsen.

Segons la vella màxima escolar, així que hi va començar a haver sospites, aquells dos nois fora del corrent no van trobar el doble d’apreci, sinó el doble de severitat. Només el degà, que se sentia orgullós d’en Hans perquè era el millor de la classe d’hebreu, va fer un intent poc afortunat per salvar-lo. El va fer cridar al seu despatx, la preciosa sala pintoresca amb balconada de l’antiga vivenda de l’abat, on, segons la llegenda, el doctor Faust, que era de la propera ciutat de Knittlingen, havia degustat algunes copes d’elfinger. El degà no era un home complicat, no li mancava intel·ligència ni sentit pràctic, fins i tot sentia una certa benevolença ben intencionada vers els seus interns, a qui agradava tractar de tu. El seu principal defecte era la gran vanitat, la qual sovint el temptava des de la seva càtedra a fer pretensioses demostracions d’habilitat, i per la qual no tolerava la mínima objecció al seu poder i a la seva autoritat. No podia suportar cap crítica, no podia reconèixer cap equivocació. Per això els alumnes sense criteri o fins i tot els hipòcrites s’hi entenien la mar de bé, però justament els de personalitat marcada i els sincers ho tenien malament, perquè la simple insinuació d’una protesta el treia de polleguera i el tornava injust. Dominava com un virtuós el paper de l’amic paternal de mirada encoratjadora i to de veu emocionat, i el va posar en pràctica també en aquella ocasió.

—Assegui’s, Giebenrath —va dir amistosament, després d’haver encaixat amb decisió la mà del jove que havia entrat tímidament—. Voldria parlar una mica amb vostè, però, et puc dir de tu?

—És clar, senyor degà.

—Tu mateix te n’hauràs adonat, estimat Giebenrath, que el teu rendiment ha baixat una mica aquests últims temps, almenys a hebreu. Tu eres potser el millor de la classe, per això em sap greu de constatar una davallada sobtada. És que potser ja no t’agrada la classe d’hebreu?

—Oh, sí, senyor degà!

—Pensa-t’ho una mica. Alguna cosa passa. És que potser ara et dediques més a una altra assignatura?

—No, senyor degà.

—De debò que no? Bé, doncs llavors hem de buscar altres causes. Em pots ajudar una mica?

—No ho sé… sempre he fet els deures…

—És clar, estimat, és clar. Però differendum est inter et inter. És clar que has fet els deures, això no deixa de ser la teva obligació. Però abans rendies més. Potser t’hi dedicaves més, de totes maneres hi posaves més ganes. Ara em pregunto d’on pot venir aquesta pèrdua d’interès. No deus pas estar malalt?

—No.

—O tens mal de cap? De fet no fas gaire bona cara.

—Sí, de mal de cap, en tinc a vegades.

—Et suposa massa esforç la feina de cada dia?

—Oh, no, de cap manera.

—O llegeixes massa pel teu compte? Sigues sincer!

—No, si gairebé no llegeixo gens, senyor degà.

—Doncs no ho acabo d’entendre, estimat i jove amic. Per algun lloc deu haver-hi una mancança. Em promets que t’esforçaràs més?

En Hans va deixar descansar la seva mà a la mà dreta, estesa, del totpoderós, que se’l mirava amb seriosa indulgència.

—Així m’agrada, estimat meu. Cal no defallir, si no s’acaba sota la roda.

Va estrènyer la mà a en Hans, que va anar-se’n, alleujat, cap a la porta. Llavors va sentir que el tornava a cridar.

—Encara una cosa, Giebenrath. Tens molta relació amb en Heilner, oi?

—Sí, bastant.

—Més que amb els altres, em sembla. O no?

—Sí, sí. És el meu amic.

—Com ha estat, això? Perquè en realitat teniu maneres de ser ben diferents.

—No ho sé, però som molt amics.

—Ja saps que no aprecio gaire el teu amic. Res no li està bé, és molt inquiet; pot ser que tingui aptituds, però no rendeix gens i no exerceix cap bona influència sobre teu. M’agradaria molt veure que te n’apartes una mica. D’acord?

—Això no ho puc fer, senyor degà.

—Que no pots? I per què?

—Perquè és el meu amic. No el puc deixar penjat perquè sí.

—Hum. Però sí que podries relacionar-te més amb els altres, oi? Ets l’únic que es deixa emportar així per la mala influència d’aquest Heilner, i ja n’estem veient les conseqüències. Què és el que et fa sentir tant lligat a ell en concret?

—No ho sé ni jo mateix. Però ens avenim i deixar-lo seria una covardia per part meva.

—Ja ho veig. Mira, jo no t’hi obligo. Però espero que te’n vagis desfent a poc a poc. Això m’agradaria. M’agradaria molt.

Les últimes paraules ja no tenien gens la indulgència de feia uns instants. En Hans ja se’n podia anar.

A partir de llavors en Hans es va tornar a escarrassar amb els deures. De totes maneres ja no era l’espontània ànsia de tirar endavant que havia sentit abans, sinó més aviat un esforç per no perdre el tren, per quedar-se el menys endarrerit possible. Ell també sabia que això en part derivava de la seva amistat amb en Heilner, però ell no hi veia cap pèrdua ni cap entrebanc, sinó més aviat un tresor que compensava tot el que es deixava perdre: una vida més interessant i càlida que no es podia comparar amb l’insípid sentit del deure que tenia abans. Li passava com als joves enamorats: se sentia capaç de grans actes heroics, però no d’anar superant el treball quotidià, avorrit i de poca volada. I així se seguia posant el jou, sospirant desesperat. Ell no sabia fer-ho com en Heilner, que estudiava per sobre i s’aprenia les coses essencials al moment i amb una rapidesa gairebé violenta. Com que el seu amic li acaparava gairebé cada tarda les estones de temps lliure, es va forçar a llevar-se una hora abans al matí i precisament es barallava amb la gramàtica hebrea com si fos un enemic. En realitat ja només s’ho passava bé traduint Homer i a classe d’història. Amb una sensació d’anar a les palpentes s’atansava a la comprensió del món homèric, i a història els herois anaven deixant de ser noms i números i miraven amb ulls més propers i lluents, tenien llavis vius i vermells, cadascú la seva cara i les seves mans: un amb mans enrogides, molsudes, tosques; un altre amb mans tranquil·les, fredes, pètries; un altre amb mans allargades, càlides, amb fines venes.

També quan llegia els textos grecs dels Evangelis, de vegades es quedava sorprès, fins i tot subjugat, per la claredat i la proximitat dels personatges. Concretament una vegada, llegint el sisè capítol de Marc, on Jesús baixa de la barca amb els deixebles i es diu: «ευθυζ επιγνοντεζ αυτον περιεδραμον», «el van reconèixer de seguida i es van acostar corrents». Ell també va veure el fill de l’home baixant de la barca i el va reconèixer de seguida, no per la figura ni per la cara, sinó per la gran pregonesa lluminosa dels seus ulls plens d’amor i pels moviments de la seva mà prima, bonica, del color de la terra, que semblava formada i habitada per una ànima delicada, però forta, amb moviments que saludaven discretament o més aviat convidaven, donaven la benvinguda. Per un moment també va aparèixer la vora d’unes aigües agitades i l’esperó d’una gran barca; després, tota la imatge es va anar esvaint com un alè fumejant a l’hivern.

De tant en tant tornava a passar que dels llibres irrompia algun personatge o fragment d’història com si l’empenyés l’ànsia, delint-se per viure una altra vegada i reflectir la seva mirada en uns ulls plens de vida. En Hans ho acceptava, es quedava admirat i se sentia profundament i estranyament transfigurat amb aquestes aparicions fugaces, que es deixaven copsar per tornar a fugir en pocs instants, com si hagués mirat a través de la terra negra com a través d’un vidre o com si se l’hagués mirat Déu. Aquests moments tan agradables venien d’improvís i desapareixien sense poder-se’n lamentar, com peregrins i convidats amables que no gosem convèncer o insistir perquè es quedin perquè els envolta alguna cosa desconeguda i divina.

Es va reservar aquestes vivències per a ell i no va dir-ne res ni a en Heilner, a qui la malenconia d’abans havia convertit en un esperit inquiet, mordaç, que criticava el monestir, els professors i els companys, el temps, la vida humana i l’existència de Déu, que ocasionalment el portava a buscar baralla o a fer ximpleries inesperades. Com que una vegada ja havia estat aïllat de la resta i havia quedat marginat, portat per un orgull inconscient, va buscar la manera d’agreujar aquesta marginació amb una actitud completament desafiant i hostil, a la qual en Giebenrath, sense fer res per impedir-ho, es va veure arrossegat, de manera que els dos amics van quedar separats del grup com una illa estranya, que despertava enveges. A poc a poc en Hans es va anar sentint cada vegada menys incòmode amb aquesta situació. Si no hagués estat pel degà, que li inspirava una por obscura! Havent estat abans els seu alumne predilecte, ara el tractava amb fredor i el deixava de banda sense dissimular. I va anar perdent tot l’interès precisament per l’hebreu, l’especialitat del degà.

Era divertit de veure com només en uns quants mesos els quaranta seminaristes havien canviat en cos i ànima, a excepció d’alguns, que s’havien quedat igual. Molts d’ells havien fet una forta estirada, a costa de l’amplada, i braços i cames estiraven esperançats els canells i els turmells pels vestits que no els havien seguit en el creixement. Les cares mostraven tots els matisos entre una infantesa que desapareixia i una masculinitat incipient que començava a deixar-se veure amb timidesa, i qui conservava el cos encara lliure de les formes anguloses d’aquest estadi de desenvolupament, l’estudi dels llibres de Moisès li havia fet aparèixer sobre el front llis almenys una seriositat masculina provisional. Les galtes arrodonides començaven a ser rares.

També en Hans s’havia transformat. Era tan alt i prim com en Heilner, tot i que semblava gairebé més gran que ningú. Les temples, abans tan tendres i transparents, havien anat prenent relleu, i els ulls li quedaven més enfonsats, la cara tenia color de poca salut, els membres i les espatlles eren ossuts i escardalencs.

Com menys content estava d’ell mateix amb el seu rendiment a l’escola, més s’entossudia a mantenir-se a part dels seus companys, sota la influència d’en Heilner. Com que ja no tenia cap motiu per mirar-los amb menyspreu, com podia fer quan era un estudiant exemplar i aspirant a ser el primer, el sentit de superioritat li esqueia francament malament. Però no els perdonava que li ho fessin notar i que ell mateix ho sentís dolorosament a dintre seu. Concretament amb l’irreprotxable d’en Hartner i amb aquell impertinent de l’Otto Kapp hi va tenir raons diverses vegades. Quan aquest darrer va tornar a fer-li la guitza i a empipar-lo, en Hans va perdre el control i el va contestar amb un cop de puny. Es va organitzar una bona baralla. En Kapp era un covard, però li era fàcil donar una bona lliçó en aquell contrincant tan feble, i s’hi va tornar sense miraments. En Heilner no era per allà, els altres se’ls miraven sense intervenir i pensaven que en Hans s’havia guanyat l’escarment. Va rebre una bona pallissa, li sortia sang del nas i li feien mal totes les costelles. La vergonya, el dolor i la ràbia el van mantenir despert tota la nit. Va amagar al seu amic el que havia passat, però a partir d’aquell moment es va tancar més en si mateix i gairebé ja no va intercanviar cap altra paraula amb els companys de la sala.

Quan s’acostava la primavera, sota la influència de les tardes i diumenges de pluja i de les llargues estones de poca llum, a la vida del monestir es van manifestar noves agrupacions i nous moviments. La sala Acròpoli, que comptava amb un bon intèrpret de piano i dos flautistes, va instaurar un cicle estable de dues vetllades musicals; la sala Germania va inaugurar un cercle de lectures dramàtiques, i alguns joves pietistes van establir una tertúlia sobre la Bíblia, on cada vespre es llegia un capítol del llibre amb els comentaris de la Bíblia de Calw. En Heilner volia formar part del cercle de lectura de la sala Germània, però no el van acceptar. Bullia d’indignació. Com a venjança va anar llavors a la tertúlia sobre la Bíblia. Allà tampoc no el volien, però va insistir molt i va aconseguir portar la discòrdia a les devotes xerrades de la petita i modesta germandat amb els seus discursos agosarats i al·lusions atees. Aviat ell mateix es va cansar d’aquella diversió, però va conservar per molt de temps un aire ironicobíblic en la seva manera de parlar. Amb tot, gairebé ningú no en va fer cabal, perquè ara la promoció estava completament imbuïda per un esperit emprenedor i fundacional.

El qui va provocar més comentaris va ser un espartà intel·ligent i bromista. A part de la seva fama personal, només buscava donar una mica de vida al dormitori i regalar-se així un descans per refer-se de la rutina de l’estudi, mitjançant tota mena d’entremaliadures. Se’l coneixia amb el motiu de Dunstan i va trobar una manera original de cridar l’atenció i guanyar-se una certa fama.

Un matí, quan els estudiants van sortir dels dormitoris, van trobar un paper enganxat a la porta del lavabo, en què, sota el títol Sis epigrames d’Esparta, es posaven en ridícul en forma de dístics les ximpleries, maniobres i amistats d’un nombre escollit de companys curiosos. A la parella formada per en Giebenrath i en Heilner també els va tocar el rebre. Es va aixecar molta expectativa a la petita república, els nois s’amuntegaven davant d’aquella porta com si fos l’entrada d’un teatre, i tot el grup brunzia, donava empentes i xiuxiuejava com un eixam d’abelles amb la reina a punt de sortir volant.

Al matí següent la porta estava tota guixada amb epigrames i altres composicions satíriques, amb rèpliques, expressions d’acord, nous atacs, sense que el promotor de l’escàndol fos tan imprudent com per tornar a prendre’n part. Ja s’havia sortit amb la seva, encendre la polèmica, i ara es fregava les mans. Gairebé tots els estudiants es van implicar durant alguns dies en la querella dels epigrames, cadascú anava rumiant algun dístic i potser en Lucius era l’únic que seguia com si res dedicat al seu estudi. A la fi un professor ho va descobrir i va prohibir que se seguís aquell joc tan excitant.

Però l’astut d’en Dunstan no s’havia adormit sobre els seus llorers, sinó que mentrestant va estar preparant el seu cop de gràcia. En aquella ocasió va treure el primer número d’una revista multicopiada en paper d’esborrany en un format diminut, per a la qual havia estat reunint material des de feia setmanes. Portava el títol de Porc espí i era sobretot de caire humorístic. Una conversa molt divertida entre l’autor del llibre de Josuè i un seminarista de Maulbronn constituïa la secció més lluïda del primer número. Es repartien dos exemplars de la revista de forma gratuïta a cada sala, i en un futur tenia previst fer-la aparèixer dues vegades per setmana i que costés cinc cèntims. Els beneficis es destinarien a una comissió de festes.

L’èxit va ser aclaparador, i en Dunstan, que llavors adoptava les ganyotes i l’actitud d’un redactor molt ocupat, al monestir va gaudir més o menys de la mateixa fama polèmica que en el seu temps havia tingut el famós Aretí a la república de Venècia.

Va provocar una sorpresa general que en Hermann Heilner col·laborés amb entusiasme en la redacció i que exercís juntament amb en Dunstan una crítica mordaç i esmolada, per la qual no li mancava ni gràcia ni enginy. Durant unes quatre setmanes la revisteta va deixar sense respiració tot el monestir.

En Giebenrath va deixar fer el seu amic; ell mateix no tenia ni les ganes ni el talent per participar-hi. Al principi gairebé no se’n va adonar, que últimament en Heilner passava tan sovint els vespres a Esparta, perquè des de feia poc el preocupaven altres coses. Durant el dia anava d’un cantó a l’altre mandrós i distret, feia els deures molt a poc a poc i sense ganes, i una vegada li va passar una cosa ben estranya a classe de llatí, mentre treballaven un text de Livi.

El catedràtic va cridar-lo per traduir. Es va quedar assegut.

—Què significa això? Per què no s’aixeca? —va dir ben alt el catedràtic, enfadat.

En Hans no es va immutar. Mirava fixament el banc, tenia el cap una mica acotat i els ulls mig tancats. S’havia mig despertat dels seus somnis quan el van cridar, però sentia la veu del professor com si vingués de molt lluny. També va notar que el seu veí de banc el picava fort amb el colze. Tant se li’n donava. L’envoltaven altres persones, el tocaven altres mans i li parlaven altres veus, veus properes, xiuxiuejants, profundes, que no deien paraules, només sonaven greus i suaus com les tonalitats d’una font. I molts ulls l’observaven, ulls estranys, plens de pressentiments, grossos, lluents. Potser els ulls de la multitud romana, sobre la qual acabava de llegir el text de Livi, potser els ulls de gent desconeguda, sobre qui devia haver somniat o vist qualsevol dia en algun quadre.

—Giebenrath! —va cridar el catedràtic—. És que està dormint?

L’alumne va obrir els ulls a poc a poc, els va clavar molt parat en el professor i va negar amb el cap.

—S’ha adormit! O és que em pot dir a quina frase ens hem quedat? Què me’n diu?

En Hans va assenyalar amb el dit el lloc del llibre, sabia bé per on anaven.

—Potser ara sí que es voldrà aixecar? —va preguntar el catedràtic amb ironia. I en Hans es va aixecar.

—Què li passa? Miri’m!

Va mirar el professor. Però al professor no li va agradar gens aquella mirada i va sacsejar el cap molt sorprès.

—Es troba malament, Giebenrath?

—No, senyor catedràtic.

—Torni a asseure’s i vingui al meu despatx després de classe.

En Hans es va asseure i es va abocar sobre el text de Livi. Estava ben despert i seguia el fil de tot, però alhora el seu ull intern anava al darrere de totes aquelles figures estranyes que es perdien lentament a grans distàncies i que encara mantenien els ulls lluents fixos en ell, fins que van submergir-se en una boira, en un punt molt llunyà. A partir d’aquell moment va començar a fer-se cada vegada més propera la veu del professor i la de l’alumne que traduïa i tota mena de sorollets a l’aula, i al final van tornar a ser tan reals i presents com sempre. Els bancs, la càtedra i la pissarra eren allà, com sempre; a la paret hi penjava el gran compàs de fusta i el cartabó, al seu voltant seien tots els companys i molts d’ells se’l miraven de reüll encuriosits i sorneguers. De cop en Hans va tenir una forta sotragada: «Vingui al meu despatx després de classe», havia sentit. Mare de Déu, però què havia passat?

Al final de la classe el professor li va fer un senyal perquè s’hi acostés i se’l va emportar, obrint-se camí per entremig dels companys que miraven embadocats.

—Ara digui’m, què li ha passat? Així que no estava dormint?

—No.

—Per què no s’ha alçat quan l’he cridat?

—No ho sé.

—És que no m’ha sentit? Hi sent malament?

—No. Sí que l’he sentit.

—I no s’ha aixecat? Després tenia una mirada molt estranya. En què estava pensant?

—En res. Jo em volia aixecar.

—I per què no ho ha fet? Es trobava malament, després de tot?

—Em sembla que no. No sé què m’ha passat.

—Ha tingut mal de cap?

—No.

—Està bé. Pot anar-se’n.

Quan era a taula el van tornar a cridar i el van portar fins al dormitori. Allà l’esperava el degà amb el metge en cap. Li van fer una revisió i moltes preguntes, però no en van treure l’aigua clara. El metge va riure desenfadat i va treure-li importància.

—Això són petites jugades dels nervis, senyor degà —va dir amb una suau rialla sufocada—. Un estat passatger de debilitat, un rodament de cap poc important. Cal procurar que al noi li toqui l’aire cada dia. Per al mal de cap li puc receptar unes quantes gotes.

A partir de llavors en Hans havia de sortir a l’aire lliure cada dia una hora després de dinar. A ell no li feia res. El pitjor va ser que el degà li va prohibir expressament que en Heilner l’acompanyés en aquestes passejades. En Heilner es va enrabiar i va rondinar, però ho va haver de deixar córrer. Així que en Hans sempre se n’anava sol i hi trobava un cert plaer. Era el començament de la primavera. Sobre els turons arrodonits, ben formats, fluïa el color verd dels nous brots com un corrent fi i lluminós; els arbres anaven abandonant el seu aspecte hivernal, el ramatge marronós amb contorns ben dibuixats, entrellaçant les fulles noves i perdent-se en els colors del paisatge, com una gran onada d’un verd ple de vida que s’estenia il·limitada.

En una altra època, en els anys de l’escola primària, en Hans havia considerat la primavera d’una manera diferent d’ara, amb més animació, més curiositat i més en detall. Observava els ocells que tornaven, una espècie darrere l’altra, i l’ordre en què els arbres florien, i llavors, així que arribava el maig, començava a anar a pescar. Ara no feia cap esforç per distingir les classes d’ocells o per reconèixer els matolls pels seus brots. Només es fixava en la vitalitat general, els colors que esclataven arreu, respirava l’olor del fullatge nou, percebia l’aire que bullia de vida i que s’havia tornat més mòrbid i travessava els camps ple d’admiració. Es cansava de seguida, acostumava a estirar-se i adormir-se, i gairebé tota l’estona veia tota mena de coses diferents de les que en realitat l’envoltaven. Ni ell mateix sabia quines coses eren reals i no s’hi trencava el cap. Eren somnis lluminosos, tendres, fora del corrent, que l’envoltaven com quadres o com passeigs amb arbres exòtics, sense que hi passés res. Pures imatges per mirar i prou, però només mirar-les constituïa ja una vivència. Se l’emportaven a altres llocs on hi havia altra gent. Passejava per una terra desconeguda, sobre un terra tou, agradable de trepitjar, i respirava un aire desconegut, un aire molt lleuger, d’aroma delicada i somiadora. En lloc d’aquestes imatges, a vegades tenia una sensació obscura, càlida i excitant, com si una mà amb un contacte delicat li llisqués suaument per tot el cos.

En Hans tenia grans dificultats per concentrar-se en la lectura i per fer els deures. Allò que no li interessava se li esmunyia vagament entre les mans, i el vocabulari d’hebreu, si encara volia recordar-lo a la classe, se l’havia d’aprendre just mitja hora abans. Però sovint tenia moments en què la visió prenia cos, en què tot allò que s’explicava a la lectura se li apareixia de sobte, ho veia viure i moure’s, amb més substància i realitat que l’entorn immediat. I mentre ell s’adonava amb desesperació que, tot i els seus esforços, gairebé cada dia que passava perdia capacitat de memòria i seguretat, l’assaltaven de tant en tant antics records amb una claredat inquietant, que li semblava estranya i l’espantava. Enmig d’una classe o d’una lectura li venia al cap a vegades el seu pare o la vella Anna, o un dels seus antics mestres o companys, es plantava ben visible al seu davant i li absorbia tota l’atenció. També tornava a reviure una i altra vegada escenes de la seva estada a Stuttgart, de l’examen estatal i de les vacances, o es veia a si mateix assegut a la vora del riu amb la canya de pescar, sentia el baf de l’aigua reescalfada pel sol i, alhora, li semblava que els temps en què somiava quedaven anys i anys enrere.

Un vespre xafogós i emboirat en Hans va estar passejant amunt i avall del dorment amb en Heilner i li va explicar coses de casa seva, del pare, de la pesca i de l’escola. El seu amic aquesta vegada estava callat; el va deixar parlar, feia un cop de cap d’aprovació aquí i allà o, pensarós, donava un parell de cops a l’aire amb el petit regle amb què jugava tot el sant dia. En Hans també es va anar quedant callat; s’havia fet de nit i es van asseure a l’ampit d’una finestra.

—Escolta, Hans —va començar finalment en Heilner. La seva veu semblava insegura i excitada.

—Què?

—No, res.

—Au, digues!

—Només estava pensant… perquè has estat explicant tot això…

—I què?

—Digues, Hans, és que no has anat mai al darrere d’una nena?

Es va fer silenci. D’aquest tema, encara no n’havien parlat mai. A en Hans li feia por, però a la vegada aquest terreny enigmàtic l’atreia com un jardí encantat. Va notar que es posava vermell i que els dits li tremolaven.

—Només una vegada —va dir molt fluixet—. Encara era un nen aturat.

Silenci una altra vegada.

—… i tu, Heilner?

En Heilner va sospirar.

—Ah, deixa-ho córrer! Saps què? No n’hauríem ni de parlar, no val la pena.

—Sí que val la pena, home.

—… tinc una nòvia.

—Tu? De debò?

—Al meu poble. Una veïna. I aquest hivern li vaig fer un petó.

—Un petó…?

—Sí… Saps? Ja era fosc. Al vespre, sobre el gel, em va deixar que l’ajudés a treure’s els patins. Llavors li vaig fer un petó.

—I no va dir res?

—De dir, no va dir res. Només va marxar corrents.

—I després?

—I després! Res.

Va tornar a sospirar i en Hans se’l va mirar com si fos un heroi que torna d’uns jardins prohibits.

En aquell moment va sonar la campana, se n’havien d’anar al llit. En Hans es va quedar allà, quan van apagar el quinqué i tot es va quedar en silenci, encara despert més d’una hora, pensant en el petó que en Heilner havia fet a la seva nòvia.

L’endemà volia fer més preguntes, però li feia vergonya, i l’altre, com que en Hans no li preguntava res més, no es veia en cor de tornar a encetar la conversa.

A en Hans, l’escola li anava cada vegada pitjor. Els professors van començar a fer-li males cares i a mirar-lo malament; el degà estava de mal humor i irritable, i fins i tot els companys feia temps que havien notat que en Giebenrath havia caigut del seu pedestal i que havia deixat d’esforçar-se per ser el primer. En Heilner era l’únic que no notava res, perquè per a ell l’escola no constituïa res d’especial, i el mateix Hans va veure com passava tot i les coses canviaven, sense fer-ne cabal.

Mentrestant, en Heilner es va atipar de la revista i es va tornar a abocar al seu amic. Tot i la prohibició, acompanyava més d’una vegada en Hans en la seva passejada diària, es tombava al sol al costat seu i deixava volar la imaginació, llegia poemes o explicava acudits del degà. En Hans cada dia esperava que seguís descobrint els secrets de la seva aventura amorosa, però com més temps passava, menys gosava preguntar-li res. Entre els companys eren menys apreciats que mai, perquè en Heilner no s’havia guanyat la confiança de ningú amb els seus acudits malintencionats al Porc espí.

De totes maneres, en aquella època la revista va desaparèixer; s’havia sobreviscut a si mateixa i de fet només havia estat concebuda per les setmanes tan avorrides entre l’hivern i la primavera. Ara, la bonica estació de l’any que començava oferia prou distraccions amb l’observació botànica, els passeigs i els jocs a l’aire lliure. Cada migdia els gimnastes, lluitadors, corredors i futbolistes omplien el pati del monestir de crits i animació.

A tot això, s’hi va afegir un nou gran escàndol, que va tenir per detonant i punt central altra vegada aquell que solia ser l’origen de tots els mals, en Hermann Heilner.

El degà havia sabut per mitjà de companys amatents que en Heilner no es prenia seriosament la seva prohibició i que gairebé cada dia acompanyava en Giebenrath en les seves passejades. Aquesta vegada va deixar tranquil en Hans i va fer cridar al despatx només al pecador principal, el seu antic enemic. Li va dir de tu, i en Heilner li va demanar immediatament que s’abstingués de fer-ho. El degà li va retreure la seva desobediència. En Heilner va explicar que era l’amic d’en Giebenrath i que ningú no tenia dret de prohibir-los que es relacionessin. Hi va haver una escena desagradable, amb el resultat de dues hores de càstig per a en Heilner més la prohibició estricta de no sortir amb en Giebenrath durant una temporada.

Així que, el dia següent, en Hans va fer la seva passejada oficial altra vegada en solitari. Va tornar a les dues de la tarda i es va trobar amb els altres a l’aula. En començar la classe es va fer palès que en Heilner hi faltava. Tot era exactament igual que quan va desaparèixer en Hindu, però aquesta vegada ningú no va pensar en què arribava tard. A les tres, la promoció sencera amb tres professors va sortir a cercar el desaparegut. Es van dividir, travessant els boscos i cridant, i alguns, entre ells dos dels professors, no els semblava impossible que s’hagués suïcidat.

A les cinc es van enviar telegrames a totes les comissaries de policia de la regió i al vespre una carta urgent al pare d’en Heilner. En caure la nit encara no n’havien trobat cap mena de rastre i fins molt tard es va sentir xiuxiuejar i enraonar en veu baixa a tots els dormitoris. Entre els alumnes, la suposició que s’havia llançat a l’aigua era la que tenia més partidaris. Altres creien que simplement se n’havia anat a casa seva. Però se sabia que el fugitiu gairebé no devia portar diners a sobre.

Es miraven en Hans com si hagués de saber alguna cosa. Però no era així, més aviat era el que estava més espantat i el que patia més de tots, i a la nit, al dormitori, quan va sentir els altres que es feien preguntes, suposicions, imaginaven les coses més impensables i feien broma, es va amagar sota la manta i va passar hores llargues i doloroses passant ànsia pel seu amic. El pressentiment que en Heilner no tornaria es va apoderar del seu cor angoixat i el va omplir d’un sentiment de dolor feixuc fins que es va adormir, esgotat i neguitós. En aquells moments en Heilner era en un bosc a unes llegües d’allà. Tenia fred i no es podia adormir, però respirava com mai en la seva profunda sensació de llibertat i estirava braços i cames com si s’hagués escapat d’una gàbia estreta. Havia estat caminant des del migdia, havia comprat pa a Knittlingen i, de tant en tant, en menjava una mica, mentre observava la negror de la nit, les estrelles i els núvols que passaven de pressa entre les branques primaverals, de poca fulla. Li era igual cap on anava; com a mínim s’havia deslliurat del monestir que tant odiava i havia ensenyat al degà que la seva voluntat era més forta que les ordres i les prohibicions.

Tot l’endemà el van estar buscant debades. La segona nit la va passar prop d’un poble, al camp, entre bales de palla; al matí es va tornar a ficar dintre el bosc i no va ser fins al vespre, quan anava cap a un altre poble, que va caure en mans d’un guàrdia. El va renyar amb certa sornegueria simpàtica i el va portar a l’ajuntament, on el noi es va guanyar l’alcalde amb bromes i afalacs, se’l va endur a casa perquè hi passés la nit i, abans d’anar a dormir, el va atipar de pernil i ous. Al dia següent el va anar a buscar el seu pare, que mentrestant s’havia posat en camí.

Hi va haver un gran rebombori al monestir quan van portar el fugitiu. Però ell portava el cap ben alt i aparentava no penedir-se gens en absolut de la seva petita escapada de geni. Li van exigir que presentés les seves excuses, però s’hi va negar i davant del tribunal del claustre de professors no es va presentar ni encongit ni reverent. Haurien volgut que es quedés al seminari, però allò ja passava de mida. El van expulsar com un indesitjable i al vespre va marxar amb el seu pare per no tornar mai més. Del seu amic Giebenrath, només va poder acomiadar-se’n amb una encaixada de mans.

El gran discurs que va pronunciar el senyor degà amb motiu d’aquest cas fora del corrent de rebel·lia i degradació va ser vibrant, de gran bellesa. L’informe que va fer arribar a les autoritats d’Stuttgart sonava molt més dòcil, objectiu i fluix. Als seminaristes se’ls va prohibir mantenir correspondència amb el monstre que havia estat expulsat, i en Hans Giebenrath va haver de somriure, donant-se per al·ludit. Durant setmanes no es va parlar d’altra cosa que d’en Heilner i la seva fugida. La distància i el temps que anava passant van anar canviant l’opinió general i alguns es miraven el fugitiu que en el seu moment havien esquivat amb por com una àguila que havia aixecat el vol.

La sala Hel·las mostrava llavors dos pupitres buits, i el noi que havien perdut en últim lloc no va ser oblidat tan de pressa com l’anterior. Només el degà s’hauria estimat més que també aquest segon cas hagués quedat en silenci i definitivament enllestit. Però en Heilner no va fer res per molestar la pau del monestir. El seu amic es va cansar d’esperar, però mai no va arribar cap carta seva. Se n’havia anat i desaparegut sense deixar rastre, la seva figura i la seva fugida es van anar tornant història i van acabar en llegenda. Més endavant, després d’algunes genialitats i extraviaments, el dolor de la vida li va ensenyar una estricta disciplina a aquell noi de passions, i en va fer, si no un heroi, almenys un home recte i de profit.

Sobre en Hans, que s’havia quedat enrere, planejava la sospita que havia tingut coneixement de la fugida d’en Heilner, cosa que li va fer acabar de perdre el favor dels professors. En una classe, en quedar-se sense resposta a diverses preguntes, un d’ells li va arribar a dir:

—Com és que no se n’ha anat amb l’espavilat del seu amic, en Heilner?

El degà l’ignorava i se’l mirava de cua d’ull amb una compassió plena de menyspreu, com el fariseu es mira el publicà. En Giebenrath ja no comptava per a res, era un dels empestats.





5


Com un hàmster que viu de les reserves que ha anat emmagatzemant, en Hans va poder subsistir un temps gràcies als coneixements que tenia d’abans. Llavors va començar una època precària en què ja no seguia, interrompuda per embranzides curtes i sense energia, amb tan poca esperança que gairebé a ell mateix li semblaven ridícules. Llavors va deixar d’escarrassar-se inútilment, va deixar córrer Homer després del Pentateuc i l’àlgebra després de Xenofont i va observar, sense immutar-se, com anava perdent gradualment la seva bona fama entre els professors, de bona a regular, de regular a mediocre i finalment nul·la. Quan no tenia mal de cap, que llavors tornava a ser constant, pensava en en Hermann Heilner, se submergia en els seus somnis eteris, d’ulls grossos, i passava hores i hores endormiscat en un estat d’entreson. Últimament responia els retrets que cada vegada més sovint li feien tots els professors amb un somriure de bona voluntat, humil. L’assistent Wiedrich, un professor jove i agradable, era l’únic a qui dolia veure aquest somriure desvalgut i qui mirava de tractar amb indulgència i compassió aquell noi que havia perdut el nord. La resta dels professors estaven indignats amb ell, l’ignoraven, plens de menyspreu, per castigar-lo, o alguna vegada el burxaven amb observacions iròniques, intentant despertar la seva ambició adormida.

—Si ara mateix no estigués dormint, li podria demanar, potser, que llegís aquesta frase?

El degà mostrava una indignació altiva. Aquell home vanitós creia molt en el poder de la seva mirada i es posava fora de si quan en Giebenrath oposava el seu somriure humil i resignat al moviment d’ulls majestuosament amenaçador, cosa que l’anava posant nerviós.

—No faci aquest somriure tan estúpid, més aviat tindria motius per plorar.

Més impressió li va fer una carta del seu pare, on li demanava que millorés el comportament. El degà havia escrit al pare d’en Giebenrath, el qual va tenir un ensurt terrible. La seva carta a en Hans era una col·lecció de totes les frases fetes encoratjadores i moralment indignades de què disponia aquell home de principis, tot i que deixava entreveure, sense voler, una queixa planyívola que va doldre al fill. Tots aquests responsables de la joventut, des del degà fins al pare d’en Giebenrath, catedràtics i assistents, tan conscients tots del seu deure, veien en en Hans un element molest, un obstacle als seus desigs, un punt d’obstinació i de mandra que s’havia de redreçar i tornar al bon camí a la força. Cap d’ells, potser a excepció d’aquell assistent compassiu, va veure que darrere del somriure desvalgut d’aquella cara eixuta hi havia una ànima que patia i s’enfonsava en la depressió i que mirava al seu voltant amb angoixa i desesperació mentre s’anava ofegant. I a cap d’ells se li va arribar a acudir que l’escola i l’ambició salvatge d’un pare i d’uns professors haguessin portat massa lluny aquell ésser fràgil i delicat, acarnissant-se sense miraments contra l’ànima innocent del nen tendre, obligada per ells mateixos a anar més enllà de les seves possibilitats. Per què, en el període més sensible i delicat de la infantesa, va haver d’estudiar cada dia fins tard a la nit? Per què li van prendre els conills, el van separar expressament dels seus companys de l’escola primària, li van prohibir pescar i vagarejar, i li van infondre l’ideal buit i vil d’una ambició mesquina i esgotadora? Per què just després de l’examen no li van deixar fer les vacances que s’havia ben guanyat?

Ara, el cavallet que havien atiat sense repòs s’havia quedat a mig camí i ja no servia per a res més.

Sens dubte, els mestres haurien rigut si algú els hagués fet aquestes preguntes. És que tants i tants d’altres no havien resistit la mateixa disciplina? Qui podia exigir-los que tractessin amb finor, sensibilitat i tacte un noi de nervis tan extraordinàriament delicats? O, com a mínim, que tinguessin un natural sentiment de tendresa?

Què tenia a veure tot això amb l’escola? No, ells havien actuat amb en Hans tal com calia.

Cap a principi d’estiu el metge va tornar a declarar que es tractava simplement d’un estat de debilitat nerviosa, provocat principalment pel creixement. Va dir que en Hans s’havia de deixar cuidar molt, havia de menjar bé i córrer molt pel bosc, així es posaria bo.

Llàstima que no hi van ser a temps. Encara faltaven tres setmanes per les vacances quan, una tarda, a classe, en Hans va rebre una forta estirada d’orelles del catedràtic. Mentre el professor encara l’estava renyant, en Hans es va enfonsar al banc, va començar a tremolar de por i va arrencar un plor convulsiu que va interrompre tota la lliçó. Després, es va haver de passar mig dia al llit.

L’endemà, a classe de matemàtiques, li van demanar que dibuixés una figura geomètrica a la pissarra i que en fes la demostració. Va sortir a la pissarra, però allà davant li va començar a rodar el cap; va dibuixar unes línies sense sentit sobre la superfície fosca amb el guix i el compàs, li van caure les dues coses i, en ajupir-se per agafar-les, es va quedar ell mateix agenollat al terra i no es podia tornar a aixecar. El metge se sentia bastant molest amb el fet que el seu pacient es permetés aquells capricis. Es va expressar amb molt de compte, va prescriure unes vacances immediates per refer-se i va recomanar que consultessin un especialista dels nervis.

—Encara li agafarà el ball de sant Vito —li va dir a cau d’orella al degà, que va assentir amb el cap i va trobar escaient canviar l’expressió d’enuig cruel de la seva cara per una de compassió paternal, que li sortia de seguida i l’afavoria.

Ell i el metge van escriure cadascú per separat una carta al pare d’en Hans, la van posar a la butxaca del noi i el van enviar a casa. L’enuig del degà s’havia convertit en una preocupació greu: Què pensarien les autoritats escolars, que acabaven de rebre amb inquietud el cas d’en Heilner, d’aquesta nova desgràcia? Fins i tot, davant la sorpresa general, va estar-se de fer un discurs amb motiu de l’incident, i a les últimes classes tractava en Hans amb una afabilitat inquietant. Que el noi no tornaria de les seves vacances, ho sabia prou bé. Fins i tot, en cas que es restablís, seria impossible que l’alumne que llavors ja s’havia quedat molt enrere recuperés els mesos perduts, ni tan sols algunes setmanes. Tot i així, el va acomiadar amb un cordial i encoratjador «a reveure», però, els dies següents, cada vegada que entrava a la sala Hèl·lade i veia els tres pupitres buits, li venia una sensació desagradable i li costava reprimir el pensament que potser sí que tenia una part de culpa en la desaparició de dos interns de talent. Però, com que era un home ferm i d’ètica sòlida, va aconseguir desterrar de la seva ànima aquell dubte inútil i greu.

Darrere del seminarista que marxava amb la seva petita bossa de viatge va anar desapareixent el monestir amb esglésies, pòrtic, frontons i torres, van anar desapareixent el bosc i la renglera de turons, i al seu lloc van sorgir les hortes fèrtils de la zona fronterera de Baden, després va venir Pforzheim i just al darrere despuntaven les muntanyes d’avets d’un negre blavós de la Selva Negra, solcades per nombroses valls amb rierols les quals, sota la calor ardent de l’estiu, eren encara més blaves, més fresques i prometien més ombres que mai. El noi es mirava, no sense alegria, el paisatge que anava canviant i tornant-se cada vegada més familiar, fins que, ja a prop de la seva ciutat, li va venir al cap el seu pare, i una por desagradable per la rebuda li va fer malbé del tot l’alegria del viatge. Es va recordar de l’excitació i de l’alegria inquieta del viatge per l’examen a Stuttgart i per ingressar a Maulbronn. Per què havia servit tot allò? Ell sabia tan bé com el degà que no tornaria, i que ara s’havia acabat tot allò del seminari, dels estudis i totes les esperances ambicioses. Però ara això no el posava trist, només la por per la decepció del seu pare, les esperances del qual havia traït, li tornava el cor feixuc. No demanava altra cosa que descansar, dormir, plorar, somiar fins que el cor li digués prou i que el deixessin tranquil d’una vegada després de tota aquella tortura. I tenia por que no trobés res d’això a casa seva amb el seu pare. Cap al final del trajecte li va venir un mal de cap molt fort i no va tornar a mirar per la finestra, tot i que el ferrocarril travessava llavors la regió que més li agradava, amb turons i boscos que una vegada havia recorregut apassionadament; i malgrat la por, per poc es descuida de baixar en aquella estació que coneixia tan bé.

Ja era allà, amb paraigua i bossa de viatge, i el seu pare se’l mirava. L’últim informe del degà havia transformat la decepció i l’enuig pel fill que li havia sortit malament en un esglai desconcertat. S’havia imaginat en Hans defallit i amb molt mala cara, però, tot i que el va trobar més prim i feble, encara conservava la salut i s’aguantava dret. Això el va consolar una mica; el pitjor de tot era la seva por interna, l’horror que li provocava la malaltia de caràcter nerviós de la qual li havien parlat el metge i el degà en les seves cartes. Fins ara, a la seva família, mai ningú no havia patit dels nervis, sempre s’havia parlat d’aquesta mena de malalts amb incomprensió, en un to de befa, o amb una compassió despectiva, com si es tractés de bojos de manicomi, i ara en Hans tornava a casa amb una història d’aquestes.

El primer dia el noi va estar content de no ser rebut amb retrets. Després es va adonar dels miraments recelosos, plens d’aprensió, amb què el seu pare el tractava i que li costaven un esforç evident. De vegades, també notava que l’examinava amb una mirada molt especial, amb una curiositat inquietant, que li parlava amb un to suau i fals, i que l’observava com si no se n’hagués d’adonar. Encara es va tornar més desconfiat, i una por indeterminada pel seu propi estat de salut va començar a turmentar-lo. Quan feia bo es passava hores ajagut al bosc, i això li provava. De vegades, allà, un lleu reflex de la passada felicitat de la seva infantesa li recorria l’ànima malmesa: l’alegria de trobar flors o escarabats, d’escoltar ocells en un amagatall o de seguir el rastre d’algun animaló. Però només eren moments fugissers. La majoria de les vegades s’estava ajagut sobre l’herba sense fer res, tenia el cap espès i, debades intentava concentrar-se en alguna cosa, fins que li tornaven a venir les imatges oníriques i se l’emportaven lluny, a altres llocs. De mal de cap en tenia gairebé constantment i, quan tornava a pensar en el monestir o en l’escola primària, el sol record de la gran quantitat de llibres i continguts i obligacions que tenia s’abalançava al seu damunt com un malson ferotge, i en el seu crani adolorit Livi i Cèsar, Xenofont i els exercicis de càlcul ballaven una dansa absurda, penosa. Un dia va tenir el següent somni: va veure el seu amic Heilner mort, estirat sobre un baiard, i volia anar cap a ell, però el degà i els professors l’empentaven enrere i cada vegada que intentava anar endavant li clavaven un cop que li feia mal. No hi eren només els professors del seminari i els assistents, sinó també el director i els examinadors d’Stuttgart, tots ells amb cares exasperades. De sobte tot era d’una altra manera: sobre el baiard hi havia en Hindu, ofegat, i el seu pare, tan estrany, amb aquell barret de copa tan alt, era al seu costat, garrell i moix.

I un altre somni: corria pel bosc buscant en Heilner, que havia fugit, i el veia una vegada i una altra caminant entre els arbres i, justament quan el volia cridar, desapareixia cada vegada. Finalment en Heilner es va quedar quiet, va deixar que se li acostés i li va dir: «Tu, tinc una nòvia». Després va riure exageradament fort i va desaparèixer entre els matolls.

Veia un home formós, prim, que baixava d’una barca amb ulls tranquils, divins, i mans belles, plàcides, i se li va acostar corrents. Tot va tornar a passar a gran velocitat i ell intentava recordar de què es tractava, fins que li va tornar a la memòria el passatge de l’Evangeli: «ευθυζ επιγνοντεζ αυτον περιεδραμον». I ara havia de recordar de quina conjugació era la forma verbal τεριεδραμον i com era el present, l’infinitiu, el perfet i el futur del verb, l’havia de conjugar en singular, dual i plural, i tremolava de por i quedava cobert de suor cada vegada que s’entrebancava. Quan va tornar en si, tenia la sensació que el seu cap havia quedat tot en carn viva per dintre, i quan la seva cara va adoptar involuntàriament aquell somriure endormiscat de resignació, de seguida va sentir el degà: «Què significa aquest somriure tan estúpid? Només li faltava això, a vostè, somriure!».

En general, malgrat que hi havia dies aïllats de millora, no semblava que hi hagués cap progrés en l’estat d’en Hans, més aviat feia la impressió d’anar enrere.

El metge de capçalera, que en el seu moment havia tractat la mare i n’havia certificat la mort, i que visitava el pare, que de vegades patia de gota, va fer mala cara i no s’acabava de decidir a expressar la seva opinió.

Durant aquelles setmanes en Hans es va adonar per primera vegada que els dos últims anys d’escola primària s’havia quedat sense amics. Els companys d’aleshores o bé havien marxat o els veia anar amunt i avall fent d’aprenents, i amb cap d’ells no hi tenia res en comú, no li interessava res del que li poguessin oferir i ningú no es preocupava per ell. En dues ocasions el vell director li va dirigir unes quantes paraules amables, el professor de llatí i el senyor rector també el saludaven pel carrer amb un cop de cap benèvol, però en realitat en Hans ja no els interessava. Ja no era el recipient on es poden entaforar tota mena de coses, ja no era un camp per sembrar-hi moltes i diverses llavors, ja no sortia a compte dedicar-li temps i atencions.

Potser hauria estat bé que el senyor rector se n’hagués ocupat una mica. Però, què hi podia fer? En el seu moment, no li havia escatimat al noi allò que ell podia donar: la ciència o, almenys, la seva recerca, i no podia oferir gran cosa més. Ell no era cap d’aquells pastors amb un llatí que aixeca dubtes ben fonamentats i amb uns sermons creats a partir de fonts ben conegudes, però als quals la gent recorre en els moments difícils, perquè posen bons ulls i tenen paraules amables per a qualsevol mena de sofriment. Tampoc el pare d’en Hans no era un amic o una font de consol, tot i que dedicava tots els seus esforços a amagar el disgust de la decepció que s’havia emportat amb en Hans.

Per això el noi se sentia abandonat i poc estimat, s’estava assegut al seu petit hort, prenent el sol, o ajagut al bosc, embadalit en les seves visions o en els pensaments que el turmentaven. La lectura no l’ajudava, perquè, sempre que hi recorria, de seguida li feia mal el cap i els ulls, i perquè, cada un dels seus llibres, així que l’obria, li ressuscitava el fantasma del temps del monestir i de l’angoixa que hi havia passat, se l’enduia cap a malsons asfixiants i inquietants i, amb una mirada ardent, el deixava allà, paralitzat.

En aquest estat d’angoixa i desemparament un altre fantasma en forma de consol enganyós es va anar tornant familiar al noi i, a poc a poc, es va anar guanyant la seva confiança i se li va fer necessari. Era el pensament de la mort. Era ben fàcil d’aconseguir una arma de foc o penjar una soga en algun lloc del bosc. Gairebé cada dia, en les seves sortides, l’acompanyaven aquestes idees, es fixava en raconets apartats i tranquils, i al final va trobar un lloc on es podia morir en pau i va triar-lo definitivament com a indret de la seva mort. Hi anava sovint, s’asseia allà i sentia una estranya felicitat d’imaginar-se que un dia, aviat, se’l trobarien mort, allà. Ja havia decidit la branca per a la corda i havia comprovat la seva resistència, ja no hi havia més entrebancs; a poc a poc també, amb llargues pauses, va anar escrivint una carta breu per al seu pare i una de molt llarga per a en Hermann Heilner, que trobarien al costat del seu cos sense vida.

Els preparatius i la sensació de seguretat van exercir una influència benèfica en el seu estat d’ànim. Assegut a sota de la branca funesta va tenir alguns moments en que l’opressió afluixava i gairebé li venia una alegre sensació de benestar. El seu pare també va notar la millora, i en Hans se’l mirava amb un delit ple d’ironia quan veia que s’alegrava del seu bon humor, perquè només era a causa de la certesa de la seva propera fi.

Ni ell mateix sabia ben bé per què no feia temps que penjava d’aquella bonica branca. La decisió estava presa, la seva mort era cosa segura. Amb tot, de moment es trobava bé, i no deixava d’assaborir, en aquells últims dies, la bonica llum del sol i els somnis en solitud, com agrada de fer abans d’un llarg viatge. Emprendre el viatge ho podia fer qualsevol dia, tot estava a punt. També li donava un plaer singularment amarg quan s’aturava un moment de manera espontània en l’ambient familiar i clavava els ulls a la gent, que no tenia ni idea de la seva perillosa determinació. Sempre que es trobava el metge, no podia deixar de pensar: «Ja veuràs, ja!».

El destí deixava que es divertís amb el seu obscur propòsit i el mirava com bevia cada dia del calze de la mort unes quantes gotes de goig i d’energia vital. No és que aquell jove ésser mutilat valgués gran cosa, però no podia completar el seu cicle i desaparèixer de la palestra abans d’haver assaborit una mica més l’amarga dolçor de la vida.

Les idees que indefugiblement el turmentaven van començar a ser menys freqüents i van donar pas a una deixadesa cansada, a un estat d’ànim insensible i apàtic, en què en Hans veia passar distret les hores i els dies, mirava indiferent el cel blau i de vegades semblava un somnàmbul o un nen badoc. Un dia estava assegut a l’hort, a sota de l’avet, en l’apatia del capvespre, i tota l’estona sense ser-ne massa conscient anava cantussejant la mateixa vella cançoneta de l’escola primària que li acabava de venir al cap:

Ai, estic tan cansat,

tan esgotat…

no tinc diners a la bossa

ni a la butxaca.



La cantussejava seguint una vella melodia i no hi va parar esment fins que la va entonar per vintena vegada. Però el seu pare era a prop, a la finestra, el va sentir i es va endur un gran ensurt. Per al seu tarannà sec, aquesta salmòdia irreflexiva i agradablement atordidora li era absolutament incomprensible i la va interpretar, amb un sospir, com un senyal de debilitat mental sense remei. De llavors ençà vigilava el jove amb més angúnia, i ell ho va notar i li va doldre; però, tot i així, encara no es decidia a agafar la soga i servir-se d’aquella resistent branca.

Mentrestant va arribar el bon temps i ja havia passat un any des de l’examen estatal i des de les passades vacances d’estiu. En Hans hi pensava de vegades, encara que sense cap emoció especial; s’havia tornat bastant apàtic. Li hauria agradat molt anar a pescar altra vegada, però no gosava demanar-ho al seu pare. Cada dia, cap al vespre, caminava una mica riu amunt per banyar-se, i com que sempre havia de passar per davant de la caseta de l’inspector Gessler, va descobrir per casualitat que l’Emma Gessler, per qui tant havia sospirat tres anys enrere, tornava a ser a casa. Unes quantes vegades la va examinar amb curiositat, però ja no li agradava tant com abans. En aquell temps era una noieta de membres delicats, molt fineta; ara havia crescut, es movia abruptament i portava un pentinat de gran, modern, que no l’afavoria gens. Tampoc no li esqueien els vestits llargs i els seus intents de semblar una senyora eren, definitivament, poc afortunats. En Hans la trobava ridícula, però alhora li feia llàstima quan recordava el sentiment únic de dolçor, misteri i calidesa que li inspirava en aquell temps sempre que la veia. En fi: en aquell temps tot era d’una altra manera, molt més bonic, molt més alegre, molt més animat! Feia molt de temps que per ell no existia res a part del llatí, la història, el grec, l’examen, el seminari i el mal de cap. En aquell temps, però, hi havia hagut llibres amb rondalles i llibres amb novel·les de bandolers; havia tingut un petit molí de farga que s’havia construït ell mateix al seu hortet i que funcionava, i al vespre havia escoltat amb els altres els contes d’aventures de la Liese al portal de cal Naschold; durant molt temps s’havia pensat que el vell veí Grossjohann, anomenat Garibaldi, era un lladre assassí i l’havia somiat i tot, i al llarg de tot l’any, cada mes, trobava alguna cosa que li feia il·lusió, ara la sega del fenc, ara la sega del trèvol; després, el primer dia d’anar a pescar amb la canya o d’anar a agafar crancs; anar a collir llúpol, sacsejar pruneres i coure patates a la brasa; el començament de la trilla i, entremig encara tenia, a més a més, cadascun dels diumenges i dies festius de l’any per alegrar-se’n. I encara hi havia un munt de coses que l’havien atret amb una màgia misteriosa: cases, carrerons, escales, graneres, pous, tanques, persones i bèsties de tota mena se li feien agradables i familiars, o enigmàticament temptadors. Havia ajudat a collir el llúpol escoltant com cantaven les noies més grans, i havia après algunes estrofes de les seves cançons, la majoria divertides, que feien riure, però algunes altres d’estranyes, que quan les senties et feien una nosa a la gola.

Tot això s’havia acabat i havia desaparegut sense que ell se n’adonés en el seu moment. Primer es van acabar els vespres a ca la Liese; després, la pesca de carpins el diumenge al matí; després, la lectura de contes, i així una cosa darrere l’altra, incloent la recol·lecció del llúpol i el molí de martells de l’hort. Oh, on havia anat a parar tot allò?

I així es va donar el cas que el noiet que havia madurat massa de pressa va reviure una segona infància irreal en els dies de la seva malaltia.

El seu esperit, a qui els pedagogs havien robat la infantesa, fugia amb un enyorament sobtat cap a aquells anys de bonica albada, i deambulava encisat per un bosc de records, amb una potència i claredat que potser eren fruit de la malaltia.

Els revivia tots amb no menys calidesa i passió que quan els havia viscut abans en la realitat; la infantesa enganyada i maltractada va sorgir dintre seu com una deu que havia estat molt de temps tapada.

Quan s’escapça un arbre, prop de l’arrel surten brots nous, i de la mateixa manera, una ànima que en el moment de la seva eclosió s’ha posat malalta i s’ha fet malbé també acostuma a tornar al temps primaveral del començament i de la infantesa, tan rica en intuïcions, com si allà pogués descobrir noves esperances i recuperar el fil de la vida que ha quedat truncada. Els brots de l’arrel creixen tendres, de pressa, però es tracta d’una vida aparent i mai més no podran formar un arbre nou.

Això li passava també a en Hans Giebenrath, i per això cal seguir-lo una mica pels camins dels seus somnis en el país dels infants.

Can Giebenrath era prop del vell pont de pedra i feia cantonada amb dos carrerons molt diferents l’un de l’altre. L’un, al qual pertanyia la casa, era el més llarg, el més ample i el més senyorívol de la ciutat, i es deia carrer dels Adobadors. L’altre s’enfilava abrupte costa amunt. Era curt, estret i miserable, i es deia carrer del Falcó a causa d’un hostal molt antic que hi havia hagut allà, desaparegut feia temps, que tenia un rètol en forma de falcó.

Al carrer dels Adobadors, casa rere casa, hi vivien els ciutadans de tota la vida, bons i sòlids, gent que tenia les seves pròpies cases, els seus propis seients reservats a l’església i els seus propis horts, que per darrere s’enfilaven cap amunt formant terrasses, amb un gran desnivell, i que tenien unes tanques que donaven a les vies del ferrocarril, construït als anys setanta, on creixia la groga ginesta. Amb el carrer dels Adobadors només podia competir en elegància la plaça del Mercat, on hi havia l’església, el Govern Civil, els Jutjats, l’Ajuntament i el Deganat, que feien una impressió francament noble i ciutadana amb la seva pulcra dignitat. El carrer dels Adobadors no tenia cap edifici oficial, però sí tenia vivendes noves i velles amb atractius portals, casetes antigues molt boniques, façanes agradables i lluminoses, i el fet que tingués només una filera de cases l’omplia d’amabilitat, bon gust i llum: a l’altre cantó del carrer, separat per un mur amb una barana de fusta, hi havia el riu.

Si el carrer dels Adobadors era llarg, ample, lluminós, espaiós i elegant, el del Falcó era ben bé al contrari. Les cases eren tenebroses i desmanegades, amb arrebossats tacats i escrostonats, amb testeres que sobresortien i feien pensar en barrets abonyegats, amb portes i finestres esquerdissades i apedaçades per tots cantons, amb xemeneies tortes i canalons que perdien aigua. Les cases es prenien espai i llum les unes a les altres i el carreró era estret, curiosament sinuós i submergit en una penombra eterna, que es convertia en una foscor humida i desagradable en dies de pluja o després de la posta de sol. Davant de totes les finestres sempre hi havia estesa en pals i cordills una gran quantitat de roba; perquè, tan petit i miserable com era el carreró, hi vivien moltes famílies, sense parlar de tots els rellogats i dels que s’hi aturaven per dormir. Cada racó d’aquelles cases atrotinades i revellides tenia una gran densitat de població i s’hi havia instal·lat la pobresa, el vici i la malaltia. La policia i l’hospital tenien més feina amb les quatre cases del carrer del Falcó que amb la ciutat sencera. Si es donava un cas de tifus, era allà; si alguna vegada hi havia un assassinat, també era allà; i si hi havia un robatori a la ciutat, s’anava a buscar primer de tot al Falcó. Els quincallaires ambulants hi tenien el seu cau, entre ells l’Hottehotte, el divertit venedor de productes de neteja, i l’Adam Hittel, l’esmolet de tisores, a qui s’atribuïen tota mena de crims i perversions.

Durant els primers anys d’escola en Hans havia estat un visitant assidu del carrer del Falcó. Amb una colla de marrecs de dubtosa reputació, espellifats, rossos com la palla, havia escoltat les històries d’assassinats de la famosa Lotte Frohmüller. Era la dona divorciada d’un petit hostaler i havia passat cinc anys a la garjola; en el seu temps se la coneixia per la seva bellesa i havia tingut una pila de pretendents entre els obrers i sovint era causa d’escàndols i punyalades. Ara vivia sola i, després que les fàbriques tanquessin, passava les tardes fent cafè i explicant històries; deixava la porta oberta de bat a bat i, a més de les dones i dels joves operaris, sempre l’escoltava també un estol de nens del veïnat des del llindar, fascinats i esglaiats alhora. L’aigua bullia al perol sobre el petit fogó de pedra ennegrit, una espelma de sèu cremava al seu costat i, juntament amb les petites flames blavoses del carbó, il·luminava aquella cambra tenebrosa, massa plena de gent, fent unes estranyes pampallugues que projectaven a la paret i al sostre les ombres monstruoses dels que estaven escoltant, i ho omplien tot de moviments fantasmagòrics.

Allà, el nen de vuit anys va conèixer els dos germans Finkenbein i, malgrat la prohibició terminant del seu pare, hi va mantenir una amistat de gairebé un any. Es deien Schorsch i Emil i eren els pillets més murris de la ciutat, famosos per robar fruita i cometre petits delictes al bosc, mestres consumats en innombrables destreses i picardies. També traficaven amb ous d’ocell, bales de plom, pollets de corb i d’estornell, cries de llebre, de nit posaven canyes de pescar en llocs prohibits i a tots els horts de la ciutat s’hi sentien com a casa, perquè cap tanca era prou punxeguda ni cap mur prou ben cobert de trossos de vidre trencat per no deixar-los saltar pel damunt fàcilment.

Però sobretot en Hans s’ajuntava amb en Hermann Rechtenheil, que vivia al carreró del Falcó. Era un nen fora del corrent: orfe malalt, que s’havia fet gran abans d’hora. Com que tenia una cama més curta que l’altra havia de caminar sempre ajudant-se d’una crossa i no podia participar en els jocs del carrer. Era prim, amb cara de patiment, sense colors, boca d’expressió prematurament aspre i barbeta massa esmolada. Tenia una habilitat manual extraordinària i sentia una gran passió per la pesca en particular, que va encomanar a en Hans. En aquella època en Hans encara no tenia el permís de pescar, però malgrat això pescaven d’amagat en llocs apartats, i, si caçar és un plaer, la caça furtiva és una delícia. En Rechtenheil, tan desmanegat ell, va ensenyar a en Hans a tallar les canyes més adients, a trenar crines, a tenyir les llinyes, a fer nusos escorredors, a esmolar els hams. També li va ensenyar a observar el temps que faria, a mirar l’aigua i enterbolir-la amb segó, a triar els esquers apropiats i a fixar-los bé; li va ensenyar a distingir entre els tipus de peixos, a espiar-los mentre s’aguanta la canya, a mantenir la llinya a la profunditat adequada. Li va comunicar sense paraules i només amb el seu exemple i la seva companyia les maniobres i la subtil intuïció per al moment de recollir o donar corda, i aquella sensibilitat poc corrent de la mà, sense la qual no és possible una bona pesca. Menyspreava i es reia molt de les canyes de pescar, de les llinyes transparents i dels suros tan bonics i tots els estris artificials que es podien comprar a la botiga i va convèncer en Hans que no es podia pescar amb una canya que no s’hagués fet un mateix peça a peça.

En Hans va acabar de mala manera amb els germans Finkenbein; en Rechtenheil, tranquil i coix, el va deixar sense baralles. Un dia de febrer es va ajeure al seu llitet miserable, va deixar el seu bastó al damunt de la roba, sobre la cadira, va agafar febre i es va morir de pressa i en silenci; el carrer del Falcó el va oblidar de seguida, només en Hans el va conservar molt de temps en la memòria.

Però amb ell no s’esgotaven pas els habitants curiosos del carrer del Falcó. Qui no coneixia en Rötteler, el carter que va perdre la feina a causa de la seva excessiva afició a l’alcohol, que cada quinze dies se’l trobaven estès al carrer ben borratxo o organitzava escàndols nocturns, però que, si no, era més bo que un nen i somreia constantment amb benevolença? Deixava que en Hans ensumés la seva llauna ovalada, de tant en tant es deixava obsequiar amb els peixos que pescava, els fregia amb mantega i convidava en Hans a menjar plegats. Tenia un aguilot dissecat amb ulls de vidre i un vell rellotge musical que feia sonar danses passades de moda amb sons delicats i bonics. I qui no coneixia en Porsch, un manyà molt vell que sempre portava botons de puny, fins i tot quan anava descalç? Com a fill d’un sever mestre d’escola rural, se sabia de memòria mitja Bíblia i un pou de dites populars i de proverbis; però ni això ni el seu cabell blanc com la neu no li impedien de fer el calavera davant de totes les dones i d’embriagar-se sovint. Quan havia begut una mica, li agradava seure al guarda-rodes de la cantonada de can Giebenrath, cridar pel seu nom a tots els que passaven i els deixava ben servits amb els seus refranys.

—Hans Giebenrath júnior, estimat fill meu, escolta el que et dic! Què diu Sirac? Benaventurat qui no dóna un mal consell i per això no té mala consciència! Igual que les fulles verdes d’un arbre bonic, que unes cauen i unes altres tornen a sortir, això mateix també passa a les persones: uns es moren, uns altres neixen. Ara te’n pots anar cap a casa, pillastre.

Sense perjudici dels seus refranys pietosos, el vell Porsch era ple de narracions fosques i llegendàries sobre esperits i coses semblants. Coneixia els llocs per on rondaven i sempre dubtava entre creure’s o no creure’s les seves pròpies històries. Acostumava a començar amb un to escèptic, arrogant i despectiu, com si fes burla de la història i dels oients, però, a poc a poc, en el transcurs de la narració, s’anava arrupint temorosament, abaixava més i més la veu i acabava amb un xiuxiueig fluix, insistent, que feia esborronar.

Quina quantitat de misteris inquietants, impenetrables, foscament atraients contenia el carreró pobre i petit! També hi va viure en Brendle, el serraller, després que el seu negoci anés a menys i el seu taller abandonat quedés arruïnat del tot. Es passava mig dia assegut rere la seva petita finestra i mirava ombrívol l’animat carreró, i quan li queia a les mans un dels nens espellifats i bruts de les cases del veïnat, el feia patir amb un delit maligne i cruel, li estirava les orelles i els cabells i li deixava el cos blau de pessigades. Però un dia se’l van trobar penjat d’un tros de fil d’aram a la seva escala, i feia tanta repugnància que ningú no gosava acostar-se-li, fins que el vell manyà Porsch va tallar el fil des de darrere amb una cisalla, amb la qual cosa el cos sense vida, amb la llengua que li penjava, va caure endavant, rodolant escales avall, enmig dels esglaiats curiosos.

Cada vegada que en Hans entrava des del carrer dels Adobadors, lluminós i ample, al carrer del Falcó, fosc i humit, l’amarava, amb l’estrany aire sufocant, una angoixa i un estremiment deliciosos, una barreja de curiositat, por, mala consciència i una estimulant sensació d’aventura. El carrer del Falcó era l’únic lloc on encara eren possibles una rondalla, un miracle, un fet inaudit i espantós, on la màgia i els fantasmes semblaven de debò i on es podien sentir les mateixes esgarrifances deliciosament doloroses que se senten amb la lectura de llegendes i dels escandalosos llibres populars de Reutlingen, que eren confiscats pels professors i que parlaven dels crims i dels càstigs de l’amo de l’Hostal del Sol, d’en Joan l’Escorxador, d’en Carles Ganivets, d’en Miquelet el Carter i altres herois obscurs, criminals i aventurers com aquests.

A part del carrer del Falcó, hi havia un altre lloc diferent de la resta, on es podien viure aventures, sentir-les i perdre’s per golfes fosques i sales estranyes. Era la gran adoberia que hi havia a la vora, una casa vella i immensa, on penjaven grans pells en golfes a mitja claror, on hi havia una galeria subterrània amb pous tapats i passadissos prohibits, i on al vespre la Liese explicava els seus contes meravellosos a tots els nens. Allà tot era més tranquil, simpàtic i humà que no pas al carrer del Falcó, però no era menys enigmàtic. El tràfec dels oficials adobadors en els pous, a la galeria, a l’hort i a les golfes era estrany i curiós, les grans sales profundes estaven en silenci i eren tan atraients com inquietants; el patró, imponent i malhumorat, inspirava més por que un ogre i l’esquivaven, i la Liese anava com una fada per aquella casa tan estranya, fent de protectora i mare de tots els nens, ocells, gats i gossets, plena de bondat, de contes extraordinaris i de cançonetes.

En aquell món que feia temps que havia perdut es movien llavors els pensaments i els somnis del noi. A causa del seu gran desengany i desesperació, va fugir cap al temps passat, que era millor, perquè encara tenia molta il·lusió i el món se li mostrava com un immens bosc embruixat que amagava perills horribles, tresors encantats i castells de maragdes en la seva pregonesa impenetrable. Havia aconseguit entrar una mica en aquella selva, però se n’havia cansat abans que arribessin les meravelles, i llavors tornava a estar davant de l’entrada que anava perdent claredat misteriosament, aquesta vegada com a expulsat, amb una curiositat inútil. En Hans va tornar al carrer del Falcó un parell de vegades. Hi va trobar la mateixa penombra i mala olor, els racons i les escales sense llum de sempre. Vells i velles seguien seient davant de les portes i nens sense rentar, rossos com la palla, cridaven i corrien per allà. En Porsch, el manyà, s’havia fet encara més vell, ja no es recordava d’en Hans i va contestar la seva salutació cohibida amb un murmuri burleta. El Joanot, anomenat Garibaldi, havia mort, com també la Lotte Frohmüller. En Rötteler, el carter, encara era allà. Es queixava que els nens havien espatllat el seu rellotge musical, va convidar en Hans a ensumar rapè i llavors va demanar-li almoina; finalment, li va fer cinc cèntims dels germans Finkenbein: l’un era a la fàbrica de cigars i ja bevia com un vell; l’altre havia desaparegut ja feia un any després d’una baralla amb ganivets en una romeria. Tot plegat feia una impressió miserable i trista.

I una vegada, al vespre, va anar a l’adoberia. L’atreia passar per la gran porta i pel pati humit, com si en aquell casalot vell i gran s’hi amagués la seva infantesa amb totes les il·lusions que havia anat perdent.

Va arribar a l’escala fosca pel llindar fet malbé i pel passadís empedrat, va anar a les palpentes fins a les golfes, on penjaven les pells ben estirades, i juntament amb l’olor penetrant del cuir tot un núvol de records van començar a brollar de sobte. Va tornar a baixar i va anar a veure el pati del darrere, on hi havia els pous de taní i els estenedors coberts, estrets i alts, que servien per assecar els adobs. Precisament hi havia la Liese asseguda al banc al costat del mur, amb un cistell de patates per pelar al davant i uns quants nens que escoltaven al seu voltant.

En Hans es va quedar dret darrere la porta i va estar escoltant d’amagat. Una gran pau inundava el pati de l’adoberia, que anava quedant a la penombra, i tret del suau murmuri del riu que passava pel darrere del mur del pati, només se sentia espetegar el ganivet de la Liese pelant patates i la seva veu, que narrava. Els nens seien en silenci ben arrupits i gairebé no es movien. Ella els explicava la història de sant Cristòfor, de com el crida una veu infantil de nit des del riu. En Hans va escoltar una estona, després va tornar sense fer soroll al negre passadís i se’n va anar cap a casa. Va intuir que no podia pas ser un nen altra vegada i seure els vespres amb la Liese a l’hort de l’adoberia, i des de llavors va esquivar tant la casa dels adobs com el carrer del Falcó.





6


Ja era ben entrada la tardor. En els negres boscos de coníferes lluïen solitaris arbres de fulla caduca, grocs i vermells com torxes, als torrents ja hi havia una boira espessa i amb la fredor del matí el riu exhalava vapor.

Tot i que el pàl·lid exseminarista seguia sortint a passejar un dia sí i l’altre també, no tenia ganes de res, se sentia cansat i defugia la mica de tracte humà que hauria pogut tenir. El metge va prescriure gotes, oli de fetge de bacallà, ous i banys freds. No tenia res d’estrany que tot allò no acabés d’ajudar-lo. Tota vida sana ha de tenir un contingut i una finalitat, i el jove Giebenrath havia perdut aquestes coses. Ara el seu pare estava decidit a fer-lo treballar en un despatx o a fer-lo aprendre algun ofici. És clar que el noi encara estava delicat i primer havia de recuperar forces, però ja podia començar a pensar a posar-s’hi seriós.

D’ençà que les primeres sensacions tan confuses es van suavitzar i també d’ençà que ni ell mateix ja no es creia el seu suïcidi, en Hans va passar d’un estat d’angoixa inquiet i inestable a una malenconia uniforme en què s’enfonsava a poc a poc i sense oposar-hi resistència, com si el terra fos tou com el fang.

Llavors corria pels camps tardorencs i es deixava emportar pels efectes de l’estació. Els últims dies de tardor, la silenciosa caiguda de les fulles; els prats que van agafant un to bru; l’espessa boira de la matinada; les ganes de morir de la vegetació, que denoten maduresa i cansament, el portaven, com a tots els nois, a un estat profund de desànim i a pensaments tristos. Sentia el desig de desaparèixer, d’adormir-se, de morir amb ella, i patia perquè la seva joventut s’hi oposava i s’arrapava a la vida amb callada tenacitat.

Va veure com els arbres es tornaven grocs, es tornaven bruns, es quedaven pelats; i la boira d’un blanc lletós que pujava dels boscos com fum; i els horts, en què la vida s’apagava després d’haver collit la darrera fruita i ningú més no es cuidava dels àsters, que es marcien amb mil colors; i el riu, on ja s’havien acabat els banys i la pesca, que estava cobert de fulles seques i amb unes ribes tan fredes que només hi quedaven els tenaços adobers. D’uns dies ençà portava gran quantitat de residus de poma perquè totes les premses i els molins estaven ocupats fent most i, a la ciutat, l’olor lleugerament fermentada del suc de fruita corria pels carrers. En el molí de baix en Flaig, el sabater, també havia llogat una petita premsa i va convidar en Hans a fer el most.

A l’era del molí hi havia premses, carros, cistells i sacs grans i petits, tots plens de fruita; cubells, tines, galledes i bótes; muntanyes senceres de deixalles marronoses, manetes de fusta, carretons, carruatges buits. Les premses treballaven, cruixien, grinyolaven, gemegaven, begallaven. La majoria eren esmaltades de verd, i aquest color, juntament amb el groc marronós de les deixalles, els colors dels cistells de pomes, el verd clar del riu, els nens descalços i la claror del sol de tardor, feia una agradable sensació d’alegria, vitalitat i abundància. L’espetec de les pomes triturades sonava àcid i obria la gana; qui s’hi acostava i ho sentia aviat havia d’agafar una poma i clavar-hi queixalada. Dels tubs sortia un bon raig de most jove, dolç, ambrat, rient al sol; qui s’hi acostava i ho veia, n’havia de demanar immediatament un got i tastar-ne una mica, després es quedava dret, se li humitejaven els ulls i notava un corrent de dolçor i benestar que el travessava de dalt a baix. I aquest most dolç saturava l’aire del voltant amb la seva olor alegre, penetrant i deliciosa. En realitat aquesta flaire és la millor cosa de tot l’any, la quinta essència de la maduresa i de la collita, i està bé atrapar-la just abans de l’hivern que s’aproxima, perquè així recordem amb agraïment moltes coses bones, meravelloses: la suavitat de les pluges de maig, la remor de les pluges d’estiu, la frescor de la rosada els matins de tardor, la tendresa de la claror del sol de primavera i la calor vibrant del sol d’estiu, la lluminositat blanca i vermellosa de les flors, i la lluïssor madura i ambrada dels arbres fruiters abans de la collita, i tot allò bonic i alegre que ha portat el curs de l’any.

Eren dies d’esplendor per a tothom. Els rics i els potentats, si es dignaven a aparèixer en persona, sospesaven amb la mà la seva millor poma, en comptaven una dotzena o més de sacs, tastaven el seu most amb un gobelet d’argent i anaven dient a tothom que en el seu no hi anava a parar ni una gota d’aigua. Els pobres tenien un sol sac, tastaven el seu most amb vasos de vidre o bols de terrissa, hi afegien aigua i no per això n’estaven menys orgullosos o contents. Qui per alguna raó no podia fer el most, anava de premsa en premsa a veure els seus amics i veïns, a tot arreu li omplien un vas i li posaven una poma a la butxaca i demostrava amb frases d’expert que ell també hi entenia. En canvi, la gran munió de nens, pobres o rics, corrien arreu amb petits gots; tots portaven una poma mossegada i un tros de pa a la mà, perquè de sempre s’havia dit, sense gaire fonament, que si es menja molt de pa, el most no fa mal de panxa, per molt que se’n begui.

Centenars de veus cridaven fent garbuix, sense parlar del bullit que feien els nens, i totes aquestes veus estaven molt enfeinades, excitades i alegres.

—Vine, Hannes, vine cap aquí! Aquí! Un vaset i prou!

—Gràcies, gràcies, però és que ja tinc cremor d’estómac.

—Què has pagat per un quintar?

—Quatre marcs. Però de la millor qualitat. Vinga, tasta això!

De tant en tant hi havia algun petit incident: un sac s’obria abans d’hora i totes les pomes queien rodolant per terra.

—Bondat divina! Les meves pomes! Vosaltres, ajudeu-me!

Tothom ajudava a recollir, només alguns pillets procuraven arreplegar tot el que podien.

—No us fiqueu res a les butxaques, més que cràpules! Us podeu cruspir tot el que vulgueu, però no us fiqueu res a les butxaques! Espera’t, tu, Gutedel, mira que n’ets, de ceballot!

—Ei, veí, no posi aquesta cara de tibat! Tasti’n una mica, vinga!

—Com la mel, ben bé com la mel! Quant en farà, doncs?

—Dues bótes, no crec que en surti més, però serà del bo.

—Encara bo que no es fa el most a ple estiu, si no ens ho beuríem tot a l’acte!

Aquell any també hi havia uns quants vells rondinaires, que no podien faltar. Ja feia molt de temps que no feien most, però hi entenien més que ningú i parlaven de l’any de la picor, en què la fruita anava regalada. Tot era millor i molt més barat, no se sabia res d’afegir sucre al most i els arbres portaven una fruita que no tenia res a veure amb la d’ara.

—Abans sí que es podia parlar d’una autèntica collita. Jo tenia una pomera que tota sola fumia els seus cinc quintars de pomes.

Però, tot i que els temps s’havien posat tan malament, els vells rondinaires prou que ajudaven a tastar el most d’aquell any, i els que encara tenien dents anaven mossegant la seva poma. Un d’ells fins i tot s’havia arribat a empassar unes quantes pomes pera grosses i llavors li havia vingut mal de panxa.

—Si és el que dic jo —rondinava—, abans me’n menjava ben bé deu peces, d’aquestes. —I pensava, sense cap mena de mala fe, sospirant, en els temps en què es podia cruspir deu pomes pera sense agafar mal de panxa.

Enmig de la gentada el senyor Flaig tenia parada la seva premsa i l’aprenent més gran l’ajudava. Rebia les pomes de Baden i el seu most era sempre dels millors. Sentia una íntima satisfacció i no escatimava ni privava ningú de fer-ne un tastet. Els seus noiets encara estaven més contents, corrent per allà, en grups, feliços. Però el més satisfet de tots, encara que sense aixecar enrenou, era el seu aprenent. Sentia fins al moll de l’os l’alegria de poder tornar per fi a bellugar-se lliurement i a fer una activitat a l’aire lliure, perquè venia de la part alta del bosc, d’una masia pobra, i la deliciosa dolçor també li entrava molt bé. La seva cara saludable de noi de pagès feia les ganyotes d’una màscara de sàtir, i les seves mans de sabater estaven encara més netes que els diumenges.

Quan en Hans va arribar en aquell lloc, estava callat i cohibit; hi havia anat una mica a disgust. Però ja a la primera premsa li van allargar un vas, precisament la Liese de cal Naschold. Va tastar el most i, en empassar-se’l, el seu gust dolç i potent li va despertar una pluja de records riallers de tardors passades i al mateix temps un anhel tímid de participar una mica a la festa i de divertir-se. Els coneguts li parlaven, li oferien vasos, i en arribar a la premsa d’en Flaig, ja s’havia deixat endur i transformar per l’alegria general i per la beguda. Del tot optimista, va saludar el sabater i li va fer unes quantes bromes de les que se solen fer sobre el most. El mestre va amagar la seva sorpresa i el va rebre amb una alegre benvinguda.

Després d’una mitja horeta va arribar una noia amb una faldilla blava, va somriure a en Flaig i al seu aprenent i es va posar a ajudar-los.

—Ah, sí —va dir el sabater—. Aquesta és la meva neboda de Heilbronn. Està acostumada a tota una altra mena de veremes, amb la quantitat de vi que hi ha a la seva terra.

Potser tenia divuit o dinou anys, vivaç i divertida com ho sol ser la gent de la terra baixa; no era alta, però estava ben proporcionada i era de formes plenes. A la cara rodona lluïen alegres i intel·ligents uns ulls foscos, de mirada càlida, i una boca agradable i petonera. Fet i fet, tenia l’aspecte sa i alegre de qualsevol noia de Heilbronn, però no semblava pas parenta del mestre sabater, tan religiós com era. Ella era plenament d’aquest món i els seus ulls no feien la impressió de passar-se els vespres i les nits llegint la Bíblia o el Petit joier de Gossner.

De cop en Hans es va tornar a posar neguitós i ja desitjava ardentment que l’Emma se n’anés aviat. Però ella es va quedar i reia i xerrava i tenia una bona resposta per a totes les bromes, i en Hans tenia vergonya i es va quedar molt callat. Normalment ja li feia terror tractar amb noies que havia de tractar de vostè, i aquesta era tan viva i xerraire i feia tan poc cas a la seva presència i a la seva vergonya que, amb poca traça i una mica ofès, va amagar les banyes i es va encongir com un cargol de camí que sent les rodes d’un carro passant a fregar. Va seguir callat i va procurar fer cara d’avorrit, però no se’n va sortir i en comptes d’això feia una cara com si se li acabés de morir algú.

Ningú no tenia temps d’estar per això, i la mateixa Emma menys que ningú. En Hans va sentir dir que feia quinze dies que era a cal Flaig, però ja coneixia tota la ciutat. Es passejava amunt i avall, tastava el most, feia una mica de broma i reia, tornava altra vegada i feia com si treballés sense parar, agafava els nens en braços, regalava pomes i repartia moltes rialles i alegria pel seu voltant. Cridava tots els pillets, dient-los: «Vols una poma?». Llavors n’agafava una de ben maca, de galtes vermelles, es posava les mans darrere l’esquena i els feia endevinar: «Quina mà vols?». Però la poma mai era a la mà que deien, fins que els nens no començaven a rondinar, els donava una poma, però més petita i de color verd. També semblava ben informada sobre en Hans. Li va preguntar si ell era el que sempre tenia mal de cap, però abans que li pogués respondre, ja estava embolicada en una altra conversa.

Quan en Hans ja pensava a fer-se escàpol i tornar a casa, en Flaig li va passar la maneta.

—Apa, ara pots continuar tu una mica; l’Emma t’ajudarà. Haig d’anar al taller.

El mestre se’n va anar, a l’aprenent li van encarregar que portés el most amb la mestressa cap a casa i en Hans es va quedar sol a la premsa amb l’Emma. Va serrar les dents i es va posar a treballar com un desesperat.

De sobte, el va estranyar que la maneta anés tan dura i, quan va alçar els ulls, la noia va esclafir a riure. Per fer broma s’hi havia repenjat i quan en Hans, molt empipat, va fer força una altra vegada, ho va tornar a fer.

Ell no va dir res de res. Però mentre feia girar la maneta, sobre la qual se sentia el pes del cos de l’Emma, de sobte va sentir una vergonya opriment i a poc a poc va parar del tot de donar-li voltes. El va envair una por dolça i quan la joveneta va riure-se’n a la cara amb naturalitat i picardia, de cop li va semblar canviada, més propera i més desconeguda alhora, i llavors ell també va riure una mica, intentant aparentar complicitat.

I en aquell moment la maneta es va parar del tot.

I l’Emma va dir:

—No ens hi hem de deixar pas la pell —i li va passar un vas mig ple amb què acabava de beure ella mateixa.

Aquest glopet de most li va semblar molt fort i més dolç que l’anterior, i després d’empassar-se’l es va quedar mirant amb anhel el fons del vas buit i es va quedar parat de com li bategava de fort el cor i de com li costava respirar.

Després van tornar a treballar una mica i en Hans ja no sabia ni el que es feia, intentant col·locar-se de tal manera que la faldilla de la noia li hagués de passar a frec i que la mà d’ella toqués la d’ell. Però cada vegada que es donava el cas, se li aturava el cor amb un plaer esporuguit i l’inundava una debilitat agradable i dolça que feia que els seus genolls tremolessin una mica i que dintre del cap li ressonés un brunzit marejador.

No sabia el que es deia, però contestava l’Emma i li seguia la conversa; reia quan reia ella, la va amenaçar un parell de vegades amb el dit quan feia broma, i de la seva mà va beure’s encara dos gots més. Al mateix temps li va passar pel cap un gran núvol de records: minyones que havia vist amb homes els vespres els portals, unes poques frases dels llibres d’història, el petó que li havia fet en Hermann Heilner aquell dia, i una pila de paraules, històries i fosques converses dels companys d’escola sobre les noies i «com és quan es té una enamorada». I li costava tant respirar com un rossí muntanya amunt.

Tot estava transfigurat. La gent i l’activitat al seu voltant s’havien difuminat en una nebulosa de rialles i colors. Cada veu, renec i riure se submergia en un confós brunzit general; el riu i el vell pont semblaven llunyans, com si fossin pintats. També l’Emma semblava una altra. Ell ja no li veia la cara, només els ulls foscos i alegres, i una boca roja, amb dentetes blanques i esmolades; la seva silueta es desdibuixava i només en podia veure alguns detalls: ara la meitat de la sabata i més amunt una mitja negra, ara un rínxol perdut que li quedava penjant al clatell, ara un coll arrodonit, morè, que desapareixia entre el mocador blau, ara el vestit que li tibava a les espatlles i sota l’oneig de la respiració, ara una orella d’una transparència rogenca.

I després d’una estona, a ella li va caure el vas a la tina i, en ajupir-se per agafar-lo, va repenjar al canell d’ell el genoll que tenia tocant a la tina. I ell també es va ajupir, però més a poc a poc, i amb la cara gairebé li va tocar el cabell. Desprenia un suau perfum i més avall, a l’ombra dels rinxolets solts i en desordre, li resplendia el clatell atractiu, càlid i bru, que desapareixia en el cosset blau, amb uns gafets tan tibants que en podia veure encara un bon tros per l’escletxa que deixaven.

Quan ella es va incorporar, fent lliscar el genoll per tot el braç d’ell, passant a frec el cabell per les seves galtes, tota vermella d’haver estat ajupida, a en Hans el va recórrer un calfred violent per tot el cos. Es va posar pàl·lid i per un moment va sentir una fatiga profunda, profunda, fins al punt d’haver-se d’agafar al cargol de la premsa. El cor li bategava ara accelerat, ara lent, els braços van perdre tota força i li feien mal les espatlles.

A partir de llavors gairebé no va dir res més i esquivava la mirada de la noia. Tot i així, tan aviat com ella apartava la vista, se la mirava fixament, amb una barreja de plaer desconegut i de mala consciència. En aquell moment alguna cosa es va esquinçar dintre seu i davant de la seva ànima es va presentar una terra nova, exòtica i temptadora, amb costes blavoses i llunyanes. Encara no sabia, només ho intuïa, què significaven la inquietud i la dolça tortura, i tampoc no podia dir si era més gran el dolor o el plaer. El plaer significava el triomf del seu jove impuls amorós i la primera intuïció de la vida amb tot el seu poder. El dolor significava que la pau de la primera joventut s’havia trencat i que la seva ànima havia abandonat la terra de la infància, que ja no es tornaria a trobar mai més. La seva fràgil barqueta, tot just després d’haver escapat del primer naufragi, ara anava a parar a la violència de les noves tempestes i s’acostava a profunditats amenaçadores i a esculls molt perillosos, a través dels quals la joventut més ben dirigida tampoc no té cap guia i ha de trobar el camí i la salvació amb les seves pròpies forces.

Per sort, llavors va tornar l’aprenent i els va agafar el relleu a la premsa. En Hans encara s’hi va quedar una mica. Encara tenia esperances d’un contacte o d’una paraula amable de l’Emma. Ella tornava a xerrar per les altres premses. I com que en Hans se sentia incòmode davant de l’aprenent, es va escapolir cap a casa sense dir adéu.

Tot era remarcablement diferent, bonic i excitant. Els pardals, que s’havien atipat amb les restes de les pomes, travessaven el cel fent enrenou, un cel que mai no havia estat tan alt, bonic i delerosament blau. El riu no havia tingut mai una superfície tan neta, com un mirall, d’un blau verdós radiant, ni una resclosa remorosa havia tingut mai un blanc tan enlluernador.

Tot semblava ser darrere d’un vidre net i clar, com bells quadres acabats de pintar. Tot semblava esperar el principi d’una gran festa. També sentia en el seu propi pit una agitació opriment i forta, intensa, molt agradable, de sentiments inaudits i atrevits, i d’esperances insòlites i punyents, a la vegada que sentia una por cohibida, plena de dubtes, que fos només un somni i que mai no pogués fer-se realitat. Aquelles sensacions divergents es van anar intensificant fins formar una deu fosca i abundant, un sentiment de voler alliberar dintre seu alguna cosa massa intensa i que sortís a la superfície: potser un sanglot, potser un cant, un crit o un riure fort. Fins que no va arribar a casa no es va calmar una mica aquell neguit. Allà tot seguia com sempre.

—Així, d’on véns? —va preguntar el senyor Giebenrath.

—Del molí, era amb en Flaig.

—Quant most li ha sortit?

—Dues bótes, em sembla.

Li va demanar si podien convidar els fills d’en Flaig quan els toqués el torn d’anar a fer el most.

—Per descomptat —va grunyir el seu pare—. El faré la setmana que ve. Porta’ls quan vulguis.

Encara quedava una hora per sopar. En Hans va sortir a l’hort. Quedava poca verdor fora dels dos avets. Va arrencar una vara de l’avellaner, la va fer xiular per l’aire i va començar a fustigar les fulles seques per aquí i per allà. El sol ja era darrere la muntanya, que retallava el cel del vespre d’un blau intens, humit i clar, amb la seva silueta negra tota eriçada d’avets del gruix d’un cabell. Un núvol gris i allargassat, il·luminat de tons grocs i ocres, navegava a poc a poc i tranquil per l’aire eteri i daurat vall amunt, com un vaixell que torna a casa.

Commogut d’una manera estranya, nova per a ell, per la bellesa madura, saturada dels colors del vespre, va fer un volt per l’hort. De tant en tant es quedava quiet, tancava els ulls i intentava imaginar-se l’Emma tal com l’havia tingut al davant a la premsa, com l’havia fet beure del seu got, com s’havia ajupit per sobre de la tina i s’havia tornat a aixecar tota enrojolada. Li va veure els cabells, la figura en l’estret vestit blau, el coll i el clatell ombrejat amb pèl fosc, i tot l’envaïa de desig i tremolor; només la seva cara se li feia absolutament impossible de recordar. Quan el sol es va amagar no va notar la fresca i la foscor que avançava li va semblar com un vel ple de misteris als quals no sabia donar nom. Ell prou que s’adonava que s’havia enamorat de la noia de Heilbronn, però només entenia d’una manera obscura el funcionament de la virilitat que es despertava en la seva sang, com un estat excepcional, excitat i fatigant.

A l’hora de sopar se li va fer estrany, tan transformat com se sentia, de trobar-se enmig de l’ambient de sempre. El pare, la vella minyona, taula, aparells i tota la cambra li van semblar de sobte envellits, i ho veia tot amb una sensació de sorpresa, estranyament i tendresa, com si acabés de tornar d’un llarg viatge. En el temps que coquetejava amb la seva branca de la mort, havia vist la mateixa gent i les mateixes coses amb la percepció malenconiosa i meditada del que se’n va, però ara es tractava de retornar, de sorprendre’s, de somriure, de recuperar.

S’havien assegut i en Hans ja es volia tornar a aixecar quan el seu pare li va dir amb el seu laconisme habitual:

—Prefereixes aprendre a fer de manyà o d’administratiu?

—Què dius? —li va contestar en Hans molt parat.

—A final de la setmana que ve podries començar amb el manyà Schuler, o l’altra setmana entrar d’aprenent a l’ajuntament. Rumia-t’ho bé! En parlarem demà.

En Hans es va aixecar i va sortir fora. Aquella pregunta sobtada l’havia deixat confós i ofuscat. De manera inesperada la vida quotidiana, activa i fresca, de la qual havia estat allunyat tants mesos, se li plantava al davant amb una cara atractiva i una cara amenaçadora, que prometia i exigia. Ni ser manyà ni administratiu no li feia gaire gràcia. La duresa del treball físic en les feines manuals l’espantava una mica. Llavors es va recordar del seu amic de l’escola, l’August, que s’havia fet manyà, ho podria preguntar a ell.

Mentre s’ho rumiava, les seves idees van anar perdent claredat i precisió. El tema ja no li semblava tan urgent ni transcendental. Estava pendent d’una altra cosa. Caminava inquiet amunt i avall pel passadís de casa seva, fins que de sobte va agafar el seu barret, va sortir de casa i va començar a caminar a poc a poc pel carrer. Se li havia acudit que encara avui havia de veure l’Emma una altra vegada. Ja fosquejava. D’una taverna pròxima arribaven crits i cants enrogallats. Algunes finestres estaven il·luminades, aquí i allà se n’encenia una i una altra, i donaven a l’obscuritat una feble resplendor vermella. Una llarga renglera de noies, agafades pel braç, passejava alegrement carrer avall, rient i xerrant ben alt, va oscil·lar en la llum incerta i va avançar com una càlida onada de joventut i voluptuositat pels carrers endormiscats. En Hans se les va quedar mirant una bona estona, el cor li bategava al coll. Darrere d’una finestra amb cortines se sentia tocar el violí. A la font una dona rentava enciam. Pel pont passejaven dos nois amb les seves enamorades. L’un agafava la seva noia per la mà amb suavitat, li feia balancejar el braç i fumava el seu havà. L’altra parella caminava a poc a poc ben entrellaçada, el noi passava el braç per la cintura de la noia i ella repenjava l’espatlla i el cap al pit d’ell. En Hans ho havia vist mil vegades i mai no hi havia parat esment. Ara tenia un sentit misteriós, un significat tèrbol, però de dolç desig; es va quedar mirant el grup, i la seva imaginació el va impulsar a intuir que ho entendria aviat. Angoixat i commocionat fins al fons, se sentia prop d’un gran misteri, que no sabia si era deliciós o horrible, però intuïa amb un estremiment que era una mica de les dues coses.

Es va aturar davant de la casa d’en Flaig i no va tenir prou coratge per entrar. Què hi faria, allà dins, i què diria? Va haver de recordar-se de quan era un nen d’onze o dotze anys i solia anar-hi sovint; en aquell temps en Flaig li explicava històries de la Bíblia i com plantar cara a les preguntes encuriosides i apassionades sobre l’infern, el dimoni i els esperits. Aquells records se li feien desagradables i li provocaven mala consciència. No sabia què volia fer; no sabia ni el que volia en realitat, però seguia pensant que es trobava davant d’una cosa misteriosa i prohibida. Li va semblar que era injust de ser davant de casa el sabater, de ser davant de la seva porta a les fosques, i no entrar. I si algú el veiés allà plantat o sortís per la porta, segurament ni el renyaria, sinó que es riuria d’ell, i això és el que més el feia patir.

Es va esmunyir al darrere de la casa i des de la tanca de l’hort va poder mirar a dins del menjador il·luminat. No veia el mestre. La dona semblava estar cosint o fent punt, el fill més gran encara no se n’havia anat a dormir i llegia assegut a la taula. L’Emma anava amunt i avall, segurament estava endreçant el menjador, de manera que només podia veure-la cada vegada un moment abans que tornés a marxar. Estava tot tan silenciós que es podia sentir amb claredat cada passa al carreró i la remor suau del riu a l’altra banda de l’hort. La foscor i la fresca de la nit anaven augmentant ràpidament.

Al costat de les finestres del menjador hi havia la finestra més petita del passadís a les fosques. Després d’una bona estona, per aquella finestreta va aparèixer una figura imprecisa, que es va abocar endavant i va mirar la foscor. En Hans va reconèixer l’Emma per la silueta, i el cor se li va paralitzar d’ansiosa expectació. Es va quedar a la finestra, mirant molta estona tranquil·lament, però ell no sabia si el veia o el reconeixia. No va moure ni un múscul i la mirava fixament, esperant i tement alhora que el conegués, amb una indecisió vacil·lant.

La figura imprecisa va tornar a desaparèixer de la finestra, just després es va sentir la maneta de la porteta de l’hort i l’Emma va sortir de la casa. La primera reacció d’en Hans va ser sortir corrents, però es va quedar repenjat a la tanca sense voluntat, veient com la noia caminava cap a ell travessant l’hort a les fosques, i a cada pas que ella feia sentia l’impuls d’escapar-se, però una cosa més poderosa el retenia.

Ara l’Emma era just al seu davant, ni a mitja passa, només amb aquella tanca baixa entremig, i se’l mirava amb deteniment, d’una manera molt especial. Durant una bona estona cap dels dos no va dir res. Després ella va preguntar fluixet:

—Què vols?

—Res —va dir, i va sentir com una carícia a la pell perquè ella l’havia tractat de tu.

Ella li va allargar la mà per sobre de la tanca. Ell la va prendre amb timidesa i tendresa i la va prémer una mica, i en veure que no l’enretirava va ajuntar valor i va acariciar amb delicadesa i molt de compte la mà càlida de la noia. I com que ella encara seguia deixant-se fer, se la va posar a la galta. Una onada de desig penetrant, d’escalfor estranya i de feliç defalliment va inundar el seu ésser; l’aire al seu voltant li semblava tebi i humit, ja no veia ni el carrer ni l’hort, només una cara clara, molt propera, i un embull de cabells foscos. I li va semblar que la pregunta que li va fer la noia en veu molt baixa venia ressonant de molt lluny en la nit:

—Em vols fer un petó?

La cara clara es va acostar més, el pes d’un cos doblegava una mica els taulons cap enfora, uns cabells solts, lleugerament perfumats van acariciar el front a en Hans, i uns ulls tancats, coberts de parpelles clares i amples i de pestanyes fosques, eren a tocar dels seus. Un estremiment violent va recórrer tot el seu cos quan va tocar amb llavis porucs la boca de la noia. Tremolant, es volia fer enrere, però la noia li havia agafat el cap amb les mans, va acostar més la seva cara a la d’ell i no li deixava anar els llavis. Ell va sentir com la boca d’ella cremava, va sentir que l’empenyia i xuclava amb avidesa, com si se li volgués empassar la vida.

Li va venir una feblesa profunda; però encara abans que els llavis el deixessin, el desig tremolós va esdevenir cansament mortal i dolor, i quan l’Emma el va deixar anar, va fer tentines i es va agafar fort a la tanca amb els dits enravenats.

—Tu, torna demà —va dir l’Emma, i va tornar de pressa a casa. No havia estat ni cinc minuts fora, però a en Hans li va semblar que havia passat molt temps. Va seguir la noia amb la mirada buida, aguantant-se encara als taulons, i es va sentir massa cansat per fer una passa. Com en somnis, es notava la sang bategant al cap, que fluïa en onades irregulars i doloroses i tornava al cor, impedint-li respirar lliurement.

Llavors va veure que a dins el menjador s’obria la porta i entrava el mestre, que segurament havia estat fins llavors al taller. El va assaltar la por que el descobrissin i va marxar. Se’n va anar a poc a poc, en contra de la seva voluntat i inestable com si estigués una mica borratxo, i a cada passa tenia la sensació de caure de genolls. Els carrers foscos amb les seves golfes endormiscades i les seves finestres d’un vermell difús passaven pel seu costat com pàl·lids decorats, i el pont, el riu, els patis i els horts. La font del carrer dels Adobadors remorejava més fort i ressonant. Com si somiés, en Hans va obrir un portal, va passar per un passadís fosc com el sutge, va pujar les escales, va obrir i va tancar una porta i una altra encara, es va asseure sobre una taula que hi havia allà i no va tornar en si fins al cap d’una bona estona, en adonar-se que era a casa, a la seva habitació. Va tornar a passar una estona abans no es va decidir a treure’s la roba. Ho va fer molt distret i, un cop despullat, es va quedar assegut a la finestra, fins que de sobte la nit de tardor el va fer agafar fred i l’empenyia cap als coixins.

Va pensar que s’adormiria a l’acte. Però quan tot just era al llit i havia entrat una mica en calor li van tornar les palpitacions i l’oneig irregular i violent de la sang. Així que va tancar els ulls, li feia la impressió de tenir encara la boca de la noia tocant la seva, que li xuclava l’ànima i l’omplia amb una cremor dolorosa.

Es va adormir tard, sortint d’un somni i anant a parar a un altre en una fugida desassossegada. S’estava dret enmig d’una foscor profunda i inquietant, va palpar el seu voltant i va agafar el braç de l’Emma, ella el va abraçar i es van enfonsar junts en una caiguda lenta en aigües càlides i profundes. De sobte el sabater era allà i li va preguntar per què ja no passava mai a visitar-lo, en Hans va riure i va veure que ja no era en Flaig, sinó en Hermann Heilner, que seia al seu costat a una finestra de l’oratori de Maulbronn i feia broma. Però immediatament això també va desaparèixer i es trobava a la premsa del most, l’Emma es repenjava a la maneta i ell lluitava amb totes les seves forces en sentit contrari. Ella es va inclinar cap a ell i li buscava la boca, tot es va tornar silenciós i molt fosc, i llavors ell es tornava a enfonsar en una profunditat càlida i negra, i va perdre els sentits pel mareig i la por mortal que sentia. Alhora sentia el director del seminari fent un discurs, però no sabia si anava per ell.

Després va dormir seguit fins ben entrat el matí. Era un dia alegre i daurat. Va passejar una bona estona amunt i avall per l’hort, es va esforçar per despertar-se i aclarir-se, però l’envoltava una boira tenaç i atordidora. Va mirar els àsters violetes, les últimes flors de l’hort, que s’alçaven belles i somrients sota el sol, com si encara fos agost, i va veure la llum càlida i amable que fluïa tendra i complaent entre branques, branquillons i plantes enfiladisses pelades, com si hagués de ser aviat primavera. Però només ho va mirar, no ho va experimentar, tant li feia. De sobte li va venir un record clar i potent del temps en què els seus conills encara saltaven per l’hort i funcionava la seva sínia i la petita resclosa de martells. Va pensar en un dia de setembre de tres anys enrere. Era la vigília de la commemoració de la batalla de Sedan; l’August havia anat a casa seva i havia portat heura, van netejar les astes de les banderes fins que van quedar resplendents i van lligar l’heura a les puntes daurades, tot parlant de l’endemà i fent-se il·lusions. No hi havia res més i no va passar res més, però tots dos estaven plens d’expectativa per la festa i tenien molta il·lusió, les banderes havien flamejat al sol, l’Anna havia fet un pastís de prunes i a la nit s’encendria a la roca alta el foc de Sedan.

En Hans no sabia per què precisament llavors s’havia de recordar d’aquell vespre, no sabia per què aquell record era tan bonic i tan intens, ni per què el feia sentir tan desgraciat i trist. No sabia que la seva infantesa se li posava al davant una vegada més, alegre i somrient, vestida d’aquell record, per acomiadar-se i deixar l’agulló d’una gran felicitat que va ser i que mai més no tornaria.

Només sentia que el record no era compatible amb els seus pensaments sobre l’Emma i la nit passada, i que alguna cosa s’havia despertat en ell que no harmonitzava amb aquella felicitat. Li semblava que tornava a veure les puntes daurades de les banderes, que sentia riure el seu amic August i l’olor del pastís acabat de fer, i tot era tan alegre i ple de felicitat i se li havia fet tot tan distant i estrany, que es va repenjar al tronc aspre de l’enorme avet roig i va rompre a plorar en sanglots desesperats que per un moment li van donar consol i el van desfogar.

Al migdia va anar a veure l’August, que ara era el cap dels aprenents; s’havia estirat i crescut molt. Li va explicar que s’interessava per ser manyà.

—Vaja, vaja! —va fer l’altre i va fer cara d’home de món—. Vaja, vaja. És que ets tan poca cosa! El primer any has de passar-te’l picant la maleïda forja, i un martinet no és cap cullera de menjar sopes. I has de carregar el ferro i endreçar el taller cada vespre, i per passar la llima també cal força, i al principi, fins que no n’aprens, només et donen llimes velles, que no llimen gens i són llises com el cul d’una mona.

En Hans es va encongir al moment.

—Així què, millor que ho deixi córrer? —va preguntar, desanimat.

—Ep, que això no ho he dit, jo! No siguis babau! Només que al principi no és una sala de ball. Però després, sí: ser manyà és cosa fina, saps?, i també cal tenir un bon cap, si no és millor fer-se ferrer. Mira això!

Va portar un parell de peces petites, molt ben treballades, d’acer polit, d’una màquina, i les va ensenyar a en Hans.

—Ho veus? Aquí no pot faltar ni mig mil·límetre. Tot fet a mà, fins i tot els visos. Això vol dir que s’ha d’estar amb els ulls ben oberts! Encara s’han de polir i endurir, llavors ja estarà.

—Ai, sí que està bé. Si jo en sabés…

L’August va riure.

—Tens por? És clar, a un aprenent se li fa la vida impossible, no s’hi pot fer res. Però també hi sóc jo, que et puc ajudar. I si comences el divendres vinent, és precisament quan acabo el meu segon any i el dissabte cobro la primera setmanada. I el diumenge ho celebrarem, hi haurà cervesa i pastissos i de tot, per a tu també, així veuràs el nostre ambient. Ja ho crec, que el veuràs! I mira que n’havíem arribat a ser, d’amics! eh?

A l’hora de dinar va dir al seu pare que tenia ganes de ser manyà i si podia començar al cap de vuit dies.

—Doncs, molt bé —va dir el seu pare i a la tarda va anar amb en Hans al taller d’en Schuler i el va apuntar.

Però quan va començar a fer-se fosc, en Hans ja ho havia oblidat tot i només pensava en l’Emma, que l’estaria esperant a la nit. Ja li costava respirar, les hores se li feien ara massa llargues, ara massa curtes i la cita l’atreia com a un barquer l’atrau un ràpid del riu. De menjar aquell vespre, ni parlar-ne, amb prou feines es va poder empassar un vas de llet.

Llavors va marxar.

Tot va anar com el dia abans: carrers foscos i endormiscats, finestres vermelloses, llum tènue de fanals i parelles d’enamorats que passejaven a poc a poc.

A la tanca de l’hort del sabater el va inundar una gran angoixa, qualsevol soroll el sobresaltava i se sentia com un lladre, aturant-se a escoltar en la foscor. Encara no s’havia esperat ni un minut que l’Emma ja era davant seu, li va passar les mans pels cabells i li va obrir la porteta de l’hort. Va entrar cautelosament, ella se’l va emportar sense fer fressa pel camí vorejat de matolls i per la porta del darrere, fins al fosc passadís de la casa.

Allà es van asseure de costat al graó més alt del soterrani i va passar una bona estona fins que amb penes i treballs es van poder començar veure en la negror. L’Emma estava animada i xerrava en veu baixa del que li passava pel cap. Ja havia tastat més d’un petó i sabia alguna cosa de l’amor; aquell noi de tímida tendresa li estava la mar de bé. Va agafar la seva cara estreta entre les mans i li va besar el front, els ulls i les galtes, i quan li va tocar el torn a la boca i la va tornar a besar tanta estona i xuclant tant, al noi li va venir un mareig que es va quedar repenjat contra ella esllanguit i sense voluntat. Ella va riure fluixet i li va estirar una orella.

Va seguir xerrant i xerrant, i ell escoltava, però no entenia el que sentia. Ella li va passar la mà pel braç, pels cabells, pel coll i per les mans, va repenjar la galta a la seva i el cap a la seva espatlla. Ell es va quedar callat i quiet, i es va deixar fer, ple d’una basarda dolça i d’una ansietat profunda i feliç, estremint-se un moment en silenci de tant en tant com si estigués enfebrat.

—Quina mena de nòvio ets tu? —va riure—. Si no t’atreveixes a fer res de res!

I li va agafar la mà, se la va passar pel clatell i pels cabells i la va deixar sobre el pit, prement-la. Ell va notar la forma tova i la dolça agitació de l’altra, va tancar els ulls i va sentir com si s’enfonsés en una profunditat sense fi.

—No, no hi tornis! —la va rebutjar, quan ella volia besar-lo una altra vegada. Ella va riure. I se’l va acostar ben a prop i se’l va arrambar, envoltant-lo amb el braç. En sentir el cos d’ella va perdre el cap i no va poder dir res més.

—M’estimes també? —va dir ella.

Ell volia dir que sí, però només podia moure el cap, i va seguir fent-lo anar amunt i avall una bona estona.

Ella li va tornar a agafar la mà i se la va posar jugant per sota el cosset. Quan va notar bategar i respirar aquella altra vida tan calenta i tan a prop, se li va aturar el pols i es va pensar que es moria, de tant que li costava respirar. Va enretirar la mà i va gemegar:

—Ara me n’he d’anar a casa.

Quan es volia aixecar, va començar a trontollar i per poc cau escales avall.

—Què et passa? —va preguntar l’Emma, molt parada.

—No ho sé. Estic tan cansat…

No va notar que, pel camí fins la porteta de l’hort, la noia es repenjava i s’arrambava a ell, i no va sentir que li deia bona nit i que tancava la porteta darrere seu. Caminava cap a casa pels carrers sense saber com, com si se l’emportés una gran tempesta o com si l’arrossegués gronxant-lo un fort aiguat.

Veia cases esblaimades a dreta i esquerra, i per sobre d’elles muntanyes, puntes d’avet, la negror de la nit i grans estels que reposaven. Va notar com bufava el vent, va sentir el riu que passava entre les pilastres del pont i a l’aigua veia reflectits horts, cases esblaimades, la negror de la nit, fanals i estels.

Quan va passar pel pont es va haver d’asseure; estava molt cansat i pensava que no arribaria a casa. Es va asseure a la barana, escoltava l’aigua, que passava fregant les pilastres, brunzia a la resclosa i sonava com un orgue al molí. Tenia les mans fredes, al pit i a la gola la sang li corria a batzegades, li enterbolia la vista i tornava a fluir en sobtades onades cap al cor, deixant el cap ple de vertigen.

Va arribar a casa, va trobar la seva habitació, es va estirar i es va adormir a l’acte, somiant que queia cada vegada més avall per espais immensos. A mitjanit es va despertar adolorit i esgotat i fins a la matinada es va quedar estirat al llit amb un son prim, envaït d’una ànsia assedegant, sacsejat sense parar per forces indòmites, fins que a trenc d’alba tota la seva pena i angúnia van esclatar en un plor llarg i es va tornar a adormir sobre el coixí moll de llàgrimes.





7


El senyor Giebenrath manipulava amb dignitat i terrabastall la premsa del most i en Hans l’ajudava. Dels fills del sabater, dos havien vingut per la invitació, s’ocupaven de la fruita, compartien un mateix vaset per tastar el most i portaven trossos enormes de pa negre a la mà. Però l’Emma no els havia acompanyat.

Fins que el pare no se’n va anar amb la tina una mitja hora, en Hans no va gosar preguntar per ella.

—On és l’Emma? No ha tingut ganes de venir?

Va passar una estona fins que els nens no van tenir la boca buida per poder parlar.

—És que se n’ha anat —van dir, i ho van corroborar amb el cap.

—Se n’ha anat? A on?

—A casa seva.

—Ha marxat? Amb el tren? —els nens, servicials, van fer que sí.

—Quan?

—Avui al matí.

Els petits van tornar a les seves pomes. En Hans es va posar a treballar a la premsa, mirava fixament la tina del most i a poc a poc va començar a comprendre.

El seu pare va tornar, van treballar i van riure, els nens van donar les gràcies i van marxar, es va fer de nit i van tornar cap a casa.

Després de sopar en Hans es va quedar sol assegut a la seva habitació. Es van fer les deu i les onze, però no va encendre el llum. Després va dormir profundament i molt.

Quan es va despertar, més tard que de costum, tenia només una sensació indefinida de desgràcia i de pèrdua, fins que li va tornar l’Emma a la memòria. Se n’havia anat sense saludar, sense dir adéu; sens dubte ella ja sabia que se n’aniria quan va ser amb ell l’última nit. Es va recordar de les seves rialles i dels seus petons i de la seva entrega experta. Ella no se l’havia pres seriosament. Van confluir el dolor i la ràbia que sentia amb la inquietud del seu erotisme provocat i no satisfet, i van derivar en una pena tèrbola, que el va portar de casa a l’hort, al carrer, al bosc i va tornar altra vegada cap a casa.

D’aquesta manera va conèixer, potser massa aviat, una part del misteri de l’amor, que per ell va significar poca dolçor i molta amargor. Dies de laments infructuosos, de records ardents, de cavil·lacions desconsolades; nits en què les palpitacions i l’opressió al pit no el deixaven dormir o l’abocaven a somnis espantosos i aclaparadors. Somnis en què l’efervescència incompresa de la seva sang es convertia en monstruoses i esglaiadores imatges de terror, en braços que feien abraçades mortals, en bèsties fantàstiques d’ulls ardents, en precipicis vertiginosos, en ulls enormes i flamejants. En despertar-se es va trobar tot sol, envoltat de la solitud de les fresques nits de tardor, anhelava la seva noia i s’abraçava gemegant als coixins xops de llàgrimes.

S’acostava el divendres en què havia d’entrar al taller del manyà. El seu pare li va comprar una granota blava de lli i una gorra blava de llaneta, ell s’ho va emprovar i en l’uniforme de serraller es va sentir transformat i bastant ridícul. Quan passava per davant de l’escola, per davant de la casa del director o del professor de matemàtiques, per davant del taller d’en Flaig o de la rectoria, se sentia fatal. Tant esforç i treball, tanta suor, tantes petites alegries sacrificades, tant orgull i tanta ambició i somnis il·lusionats, tot debades, tot només perquè ell ara, més tard que tots els seus companys, ridiculitzat per tots, pogués entrar d’últim aprenent en un taller!

Què hi diria en Heilner?

A poc a poc es va anar conformant amb la granota blava i ja li començava a fer una mica d’il·lusió que arribés el divendres en què l’havia d’estrenar. Almenys així hi tornaria a haver alguna novetat!

Però aquests pensaments eren poca cosa més que llampecs efímers en una nuvolada fosca. No oblidava la partença de la noia, i la seva sang encara oblidava menys i no superava les provocacions d’aquells dies. Exigia a crits que en volia més, que volia una satisfacció del desig que s’havia despertat en ell o una guia a través d’uns enigmes massa complicats per poder-los resoldre tot sol. D’aquesta manera el temps va anar passant a poc a poc, feixuc i penós.

La tardor era més bonica que mai, plena d’un sol suau, amb matinades platejades, migdies radiants i vespres clars. Les muntanyes més llunyanes prenien un to blau fosc vellutat, els castanyers lluïen amb llum daurada i pel damunt de murs i tanques penjaven purpúries les fulles de parra.

En Hans, desassossegat, fugia d’ell mateix. De dia voltava per la ciutat i pels camps esquivant la gent, perquè li semblava que se li devia endevinar la inquietud amorosa. Al vespre sortia al carrer, es mirava cada minyona que passava i seguia d’amagat cada parella amb uns remordiments de consciència dignes de compassió. Amb l’Emma li feia l’efecte d’haver estat a prop de tot el que era desitjable i màgic a la vida i que se li havia escapat a traïció. No va tornar a pensar en el patiment ni l’angoixa que li havia fet sentir. Si ara la tornés a tenir, creia que ja no seria tímid, sinó que li arrancaria tots els secrets i penetraria fins al fons de l’encantat jardí d’amor, la porta del qual se li acabava de tancar als nassos. Tota la seva fantasia havia quedat embolicada en aquesta bardissa sensual i perillosa, i hi vagava descoratjada, castigant-se a si mateix obstinadament, sense voler saber res de l’existència d’espais amples i bells que s’estenien amables i lluminosos fora de l’estret cercle embruixat.

Al final es va alegrar que arribés el divendres que en un principi havia esperat amb tanta angúnia. De bon matí es va posar el seu vestit blau de treball, es va col·locar la gorra i va caminar una mica encongit carrer dels Adobadors avall cap a cal Schuler. Alguns coneguts se’l van mirar amb curiositat i un li va arribar a preguntar:

—Així, què, t’has fet manyà?

Al taller aviat s’hi va començar a treballar de valent. En aquell moment el mestre estava forjant. Tenia un tros de ferro candent sobre l’enclusa, un oficial feia anar el pesat martinet i el mestre donava els cops més delicats i decisius, aguantava les tenalles i alhora, amb un martell de ferrer, més manejable, marcava el ritme a l’enclusa, que ressonava clar i alegre i que se n’anava per la porta oberta de bat a bat cap a l’aire del matí.

Al llarg de la taula de treball ennegrida d’oli i llimalla, treballava el primer oficial i al seu costat l’August, cadascú ocupat amb el seu cargol de manyà. Pel sostre brunzien ràpides corretges que feien moure els torns, la pedra d’esmolar, la manxa i el trepant, perquè es treballava amb energia hidràulica. L’August va saludar amb el cap el seu amic que arribava i li va donar a entendre que s’esperés a la porta fins que el mestre tingués temps per a ell. En Hans es va mirar cohibit la farga, els torns fixos, les corretges que brunzien i les lluents politges boges. Quan el mestre va acabar de forjar la seva peça, es va acostar i li va oferir una mà grossa, dura i calenta.

—Allà pots penjar la teva gorra —va dir, assenyalant un clau lliure a la paret—. Au, vine. I allà hi ha el teu lloc i el teu cargol.

Amb això el va portar fins al cargol del darrere de tot i bàsicament li va ensenyar com l’havia de fer anar i com havia de mantenir endreçades la taula de treball i les eines.

—El teu pare ja m’ha dit que no ets cap Hèrcules, i això ja es veu. Mira, per començar no cal que forgis fins que agafis una mica de força.

Va ficar la mà sota la taula i va treure una petita roda dentada de ferro colat.

—Mira, pots començar amb això. Aquesta roda encara està com quan va sortir de la foneria i pertot arreu té bonys i aspreses que s’han de raspar, si no després fan malbé les eines de més precisió.

Va posar la roda al cargol, va agafar una llima vella i li va ensenyar com s’havia de fer.

—Au, ara continua tu. Però no m’agafis cap altra llima! Fins al migdia tens prou feina amb això, després m’ho ensenyes. I mentre treballis estigues només pel que se’t vagi dient. Un aprenent no cal que pensi.

En Hans es va posar a llimar.

—Para! Així no. La mà esquerra s’ha de posar així sobre la llima. O és que ets esquerrà?

—No.

—Doncs, apa. Ja et sortirà.

Se’n va anar al seu cargol, el primer tocant a la porta, i en Hans va observar com treballava.

A les primeres passades es va estranyar que el material fos tan tou i que es deixés rebaixar tan fàcilment. Després va veure que allò que saltava fàcilment només era la capa més superficial i trencadissa, i que a sota hi havia el ferro granulat que ell havia d’allisar. Es va concentrar i va seguir treballant afanyosament. Des que de nen muntava construccions no havia tastat més el plaer de veure sortir de les seves mans alguna cosa tangible i útil.

—Més a poc a poc! —li va cridar el mestre—. S’ha de mantenir un ritme mentre es llima: un dos, un dos. I fer pressió, si no la llima es fa malbé.

Llavors el primer oficial va haver de fer un treball al torn, i en Hans no se’n va poder estar d’observar-lo de reüll. L’oficial va col·locar una peça d’acer sobre el disc, va passar la corretja per sobre la peça, que va començar a fer voltes ràpides, brunzint i fulgurant, mentre l’oficial en treia un rínxol metàl·lic, lluent i prim com un cabell.

I arreu hi havia eines, trossos de ferro, acer i llautó, treballs a mig fer, rodetes lluents, punxons i broques, fulles de torn i alenes de totes les formes; al costat de la farga penjaven malls i martells, ceps d’enclusa, tenalles i soldadors; a tota la paret penjaven fileres de llimes i freses; sobre els prestatges hi havia draps tacats d’oli, escombretes, llimes d’esmeril, serres i per aquí i per allà hi havia llaunes d’oli, ampolles d’àcid, capsetes de claus i de visos. A cada moment es feia anar la pedra d’esmolar.

En Hans va adonar-se amb satisfacció que les seves mans ja s’havien tornat ben negres, i esperava que també la seva roba comencés aviat a semblar més usada, perquè ara encara feia l’efecte de ser ridículament nova i blava al costat dels uniformes ennegrits i apedaçats dels altres.

A mesura que avançava el matí, anava arribant també de fora molta vida al taller. Van venir obrers de les màquines de punt veïnes per esmolar o reparar petites peces. Va venir un pagès, va preguntar per la seva calandra de rentar la roba que era allà per reparar, i va deixar anar quatre renecs quan va saber que encara no estava a punt. Després va arribar un elegant amo de fàbrica, amb qui el mestre va fer tractes en un despatx del costat.

Mentrestant i entremig de tot, homes, rodes i corretges seguien treballant regularment, i així en Hans va sentir i va entendre per primer cop a la vida l’himne del treball, que almenys per al principiant té un què d’emocionant i d’amablement embriagador, i va veure que la seva petita persona i la seva petita vida s’integraven en un ritme superior.

A les nou tenien un quart d’hora de pausa i cadascú rebia un bocí de pa i un got de most. Fins llavors l’August no va saludar el nou aprenent. Va parlar-li amb un to molt animat i va començar a entusiasmar-se altra vegada pel proper diumenge, en què volia celebrar amb els companys la seva primera setmanada. En Hans va preguntar quina mena de roda era la que havia de llimar, i va saber que era d’un rellotge de torre. L’August encara li volia ensenyar com es mouria i funcionaria més endavant, però el primer oficial va posar-se a llimar una altra vegada, i tots van tornar de pressa als seus llocs.

Entre les deu i les onze, en Hans va començar a sentir-se cansat; els genolls i el braç dret li feien una mica de mal. Canviava el pes d’un peu a l’altre i s’estirava d’amagat, però no va servir de gran cosa. Llavors va deixar la llima per un moment i es va repenjar al cargol. Ningú no es va fixar en ell. Mentre estava així descansant i sentint les corretges cantar per sobre seu, li va venir un lleuger atordiment que li va fer tancar els ulls per un minut. A l’acte ja va tenir el mestre al seu darrere.

—I doncs, què hi ha? Ja estàs cansat?

—Sí, una mica —va admetre en Hans.

Els oficials van riure.

—Això ja passa —va dir el mestre, tranquil—. Ara pots venir a veure com se solda. Vine!

En Hans va mirar amb curiositat com soldaven. Primer s’escalfava el soldador, després es mullava la soldadura amb aigua per soldar, i després el metall blanc gotejava del soldador calent i espetegant suaument.

—Agafa un drap i passa’l bé per aquí. L’aigua de soldar és corrosiva, no s’ha de deixar que quedi a sobre de cap metall.

Després en Hans es va tornar a quedar dret darrere del seu cargol raspant la rodeta amb la llima. Tenia el braç adolorit, i la mà esquerra, que havia de fer pressió sobre la llima, se li havia tornat vermella i començava a fer-li mal.

Cap al migdia, quan el primer oficial va deixar la seva llima i se’n va anar a rentar les mans, li va portar el treball al mestre. Se’l va mirar d’una revolada.

—Ja està bé, ho podem deixar així. Sota del teu lloc, a la caixa, hi ha una altra roda igual. T’hi dediques aquesta tarda.

Llavors en Hans també es va rentar les mans i va marxar. Tenia una hora per dinar.

Dos aprenents de comerç, antics companys d’escola seus, el van seguir pel carrer, rient-se’n.

—Serraller seminarista! —va cridar un.

Va caminar més de pressa. No sabia ben bé si en realitat estava content o no; el taller li havia agradat, però se sentia tan cansat, tan desesperadament cansat!

A la porta de casa, quan ja començava a alegrar-se de poder seure i menjar, de sobte va pensar en l’Emma. S’havia oblidat d’ella durant tot el matí. Llavors, de sobte, tornava a sentir al clatell el dolor d’ahir i d’abans-d’ahir tan fort com sempre. Va pujar sense fer soroll a la seva habitació, es va precipitar sobre el llit i el profund dolor que sentia el va fer gemegar. Volia plorar, però els seus ulls seguien secs. Desesperat, es va trobar altra vegada a mercè de l’ànsia ardent la finalitat de la qual no veia clara i que se’l menjava com un mal dolent. El cap li bullia i li feia mal, i tenia la gola adolorida de tant intentar ofegar els sanglots.

El dinar va ser un turment. Havia de seguir la conversa del seu pare i explicar i suportar tota mena d’acudits, perquè el seu pare estava de bon humor. Tot just després de menjar va sortir a l’hort i es va passar un quart d’hora allà, al sol, mig endormiscat; després va ser l’hora de tornar al taller.

Ja al matí li havien sortit unes encetades vermelloses a les mans, llavors van començar a fer-li mal de debò i al vespre se li van inflar tant que no podia agafar res sense que li fessin mal. I abans de plegar encara va haver d’endreçar tot el taller segons les indicacions de l’August.

El dissabte va ser pitjor. Les mans li cremaven, les encetades havien crescut fins formar butllofes. El mestre estava de mal humor i renegava pel motiu més insignificant. L’August va consolar en Hans dient-li que les encetades les tindria només uns quants dies, que després li sortirien durícies i ja no notaria res, però en Hans es va sentir molt desgraciat, es va passar tot el dia mirant de reüll el rellotge i raspant desanimat la seva rodeta.

Al vespre, mentre endreçava el taller, l’August li va dir a cau d’orella que l’endemà anava a Bielach amb uns quants companys, que s’ho passarien molt bé i que en Hans no hi podia faltar de cap manera. A les dues passaria a recollir-lo. En Hans va acceptar, tot i que hauria preferit passar tot el diumenge a casa, de tan malament i cansat que es trobava. A casa, la vella Anna li va donar una pomada per les ferides de les mans, a les vuit es va ficar al llit i va dormir fins ben entrat el matí, de manera que es va haver d’afanyar per poder anar a l’església amb el seu pare.

A l’hora de dinar va començar a parlar de l’August i que volia que l’acompanyés a la sortida. El pare no hi va tenir res en contra, fins i tot li va donar cinquanta cèntims i només li va demanar que estigués a casa per sopar.

Caminant pel carrer amb el sol que feia, per primera vegada després de mesos en Hans va tornar a sentir il·lusió pel diumenge. El carrer era més solemne, el sol més alegre i tot més festiu i bonic quan es tenien al darrere dies laborables amb mans negres i membres cansats. Ara entenia els carnissers i els adobers, els forners i els ferrers, que seien davant de casa seva als bancs assolellats i que tenien un aspecte sobiranament alegre, i ja no els considerava uns pobres ignorants. Va mirar els operaris, oficials i aprenents que passejaven en grups o que entraven a la taverna, el barret posat una mica de gairell, amb colls de camisa blancs i vestits dels diumenges ben raspallats.

La majoria de vegades, tot i que no sempre, els artesans no es barrejaven: els fusters amb els fusters, els paletes amb els paletes, es quedaven junts i vetllaven per l’honor del seu rang, i entre ells els serrallers formaven el gremi més distingit, i al capdavant hi havia els manyans. Tot plegat tenia un què de reconfortant, i tot i que en bona part era una mica ingenu i ridícul, al darrere s’hi amagaven la bellesa i la dignitat de l’ofici, que encara avui representen l’alegria i l’habilitat en el treball i de les quals l’aprenent de sastre més miserable encara en rep un petit llustre que no té cap obrer de fàbrica ni cap aprenent de comerciant.

Tal com els joves manyans s’estaven davant de la casa d’en Schuler, tranquils i orgullosos, saludant amb el cap els que passaven per allà i conversant entre ells, es podia veure perfectament que formaven un grup de confiança i no els calia ningú de fora, ni per passar-s’ho bé el diumenge.

En Hans també ho va sentir i s’alegrava de formar part del grup. Però la diversió planejada pel diumenge li feia una mica d’angúnia, perquè ja sabia que entre els manyans els plaers de la vida s’assaborien massivament i en abundància. Potser fins i tot ballarien. D’això no en sabia, però, pel que feia a la resta, tenia intenció d’anar a per totes en la mesura que li fos possible i, si calia, arriscar-se a una petita ressaca. No estava acostumat a beure gaire cervesa i pel que fa a fumar, esforçant-se molt i anant amb molt de compte, havia aconseguit d’acabar-se un cigar sense quedar malament.

L’August el va saludar amb una alegria festiva. Va dir que el primer oficial no havia volgut venir, però que al seu lloc havia vingut un company d’un altre taller, així que eren almenys quatre, i amb això ja n’hi havia prou per revolucionar tot un poble. Cadascú podia beure avui tanta cervesa com volgués perquè pagava ell. Va oferir un cigar a en Hans, després, a poc a poc, van començar a caminar tots quatre per la ciutat, passejant pausats i orgullosos, i fins que no van arribar a baix a la plaça dels Til·lers no van començar a anar més de pressa, per arribar bé de temps a Bielach.

La superfície del riu reflectia tons blaus, daurats i blancs; per entre els aurons i les acàcies dels camins que havien perdut gairebé totes les fulles, escalfava un sol suau d’octubre, el cel era net i clar. Era un d’aquells dies de tardor tranquils, clars i agradables, en què tota la bellesa de l’estiu que ha passat omple la bona temperatura de l’aire com un record desapassionat i alegre, en què els nens s’obliden de l’estació de l’any i es pensen que poden collir flors, i en què els vellets i les velletes miren enlaire amb ulls cavil·losos des de la finestra o des del banc de davant de casa, perquè els fa l’efecte que els records agradables, no només de l’any, sinó de tota la seva vida passada es poden veure volar pel cel clar. Els joves, en canvi, estan de bon humor, i celebren el bon temps segons les possibilitats i el tarannà de cadascú, bevent o menjant, cantant o ballant, emborratxant-se amb els amics o embolicant-se en estupendes baralles, perquè arreu hi ha pastissos de fruita acabats de sortir del forn, hi ha most de poma novell o vi fermentant als cellers i el violí o l’harmònica celebren davant de les tavernes i a les places de til·lers els últims dies de bo de l’any i conviden al ball, al cant i als jocs amorosos.

Els nois caminaven de pressa. En Hans es fumava el seu cigar aparentant despreocupació i ell mateix se sorprenia que se li posés bé. L’oficial parlava dels seus viatges i a ningú no el va molestar que fos tan fatxenda: formava part del joc. Fins i tot l’oficial artesà més discret, quan se sent segur i sense testimonis, explica els seus viatges amb un to grandiloqüent i exagerat, gairebé llegendari. Perquè el meravellós lirisme de la vida de l’artesà jove és patrimoni del poble, i en cada un d’ells es versifiquen de nou les antigues aventures tradicionals amb nous arabescos, i cada rodamón, quan es posa a parlar, té dintre seu una mica de l’immortal Eulenspiegel o una mica de l’immortal Straubinger.

—Doncs a Frankfurt, on era llavors, macà, quina vida! Que encara no us he explicat mai quan un comerciant ric, un mico filós, es volia casar amb la filla del meu mestre? Però ella el va engegar perquè em preferia a mi de llarg i va ser la meva nòvia quatre mesos, i si no m’hagués barallat amb el vell, ara seria allà i el tindria per sogre.

I va seguir explicant com el mestre, el malparit, l’havia volgut humiliar, el miserable negrer, i li va alçar la mà, però ell no va dir res, només va brandejar el martell de forjar i va mirar el vell així, però el vell se’n va anar sense dir ni piu, perquè volia conservar la closca, i després li va enviar l’acomiadament per escrit, el babau covard. I va explicar que una vegada a Offenburg hi va haver una gran batalla, en què tres serrallers, comptant-s’hi ell, van apallissar set obrers de fàbrica fins deixar-los mig morts. Qui va a Offenburg només ha de preguntar-ho al Schorsch el llarg, que encara és allà i que també hi va participar.

Tot això s’explicava en un to fred i brutal, però expressat amb un enardiment interior molt gran i amb complaença, i cadascú escoltava amb profunda satisfacció, prenent la callada determinació de tornar a explicar aquelles històries en un altre lloc a uns altres companys. Perquè cada serraller ha tingut per novia la filla del seu mestre una vegada i s’ha abalançat amb el martell sobre un mestre malvat una vegada i ha donat llenya a set obrers de fàbrica fins deixar-los fets un nyap una vegada. Tan aviat la història passa a Baden, tan aviat a Hessen o a Suïssa; tan aviat, en comptes del martell era la llima o un ferro roent; tan aviat, en comptes d’obrers, eren forners o sastres, però sempre són les velles històries, i sempre es tornen a escoltar de gust, perquè són antigues i bones i honren el gremi. Amb això no cal que sigui dit que entre els artesans viatgers encara avui n’hi va havent que són genis en l’art de viure o genis en l’art d’inventar, que en el fons són la mateixa cosa.

L’August sobretot estava entusiasmat i complagut. Reia sense parar i feia moviments aprovadors, ja se sentia mig oficial, deixant anar el fum del tabac a l’aire daurat amb una ganyota despectiva de bon coneixedor. I el narrador va seguir amb el seu paper perquè li interessava deixar clar que els obsequiava amb la seva companyia per condescendència, ja que, sent oficial, en realitat no hauria de ser amb els aprenents i li hauria hagut de fer vergonya d’ajudar el xicot a beure’s tots els calés. Havien baixat un bon tros per la carretera seguint el riu; llavors havien de triar entre una carretereta que s’enfilava lentament, que portava muntanya amunt fent revolts, i un camí costerut que era la meitat de llarg. Van triar la carretera, tot i que era llarga i polsegosa. Els camins són per als dies de cada dia i per als senyors que van d’excursió; el poble, però, sobretot el diumenge, prefereix la carretera, perquè encara no ha oblidat el lirisme que té. Enfilar-se per camins costeruts és cosa de la gent de la ciutat que els agrada la natura, es fa per feina o per esport, però no és cap diversió per al poble. En canvi, una carretera per on es pot anar tirant còmodament i xerrant alhora, on no es fan malbé les bótes ni els vestits de diumenge, on es poden veure carruatges i cavalls, trobar i atrapar altres caminants, creuar-se amb noies arreglades i grups de nois que passen cantant, on a un li expliquen acudits que contesta rient, on es pot fer un alto en el camí i xerrar, i, si s’és solter, anar al darrere de les rengleres de noies dient-los coses, o saldar les diferències personals de la nit amb els amics, passant de les paraules als fets! Un artesà no és prou babau per canviar la carretera divertida, còmoda i interessant per caminois, com tampoc no ho fa el petit burgès de la ciutat.

Així que van agafar la carretera que va pujant muntanya amunt tranquil·la i agradable descrivint un ample giravolt, com aquell que té temps i que no li agrada suar. L’oficial es va treure la jaqueta i la va penjar al bastó que portava a l’espatlla; en comptes d’explicar aventures, havia començat a xiular d’una manera molt atrevida i viva, i va estar xiulant fins que al cap d’una horeta van arribar a Bielach. En Hans va haver de suportar algunes indirectes que no el van arribar a molestar gaire i que van ser tallades amb més fervor per l’August que per ell mateix. I llavors ja estaven a punt d’entrar a Bielach.

El poble amb teulades vermelles i palla d’un gris platejat descansava entre arbres fruiters amb els colors de la tardor, dominat a l’esquena pel fosc bosc de muntanya.

Els joves no es posaven d’acord sobre a quina taverna volien entrar. L’Àncora tenia la millor cervesa, però El Cigne els millors pastissos, i a La Cantonada hi havia la filla de l’amo, que era molt ben plantada. Finalment l’August va aconseguir que entressin a L’Àncora i, fent l’ullet, va insinuar que La Cantonada no desapareixeria pas mentre es prenien unes quantes gerres i que després encara hi seria. Això els va semblar bé a tots, i així van entrar al poble, passant pel costat dels estables i de les finestres baixes de les cases de pagès plenes de geranis, fins a L’Àncora, amb un rètol daurat, penjat entre dos castanyers joves i rodons, que feia de reclam resplendent al sol. Per disgust de l’oficial, que volia tant sí com no seure a dintre, la taverna estava plena i van haver de seure al jardí.

L’Àncora, segons l’opinió dels seus parroquians, era un local elegant, o sigui que no era una masia vella, sinó una construcció moderna de totxos en forma de cub, amb massa finestres, amb cadires en comptes de bancs i amb un gran nombre de colorits rètols publicitaris de llauna, que a més tenia una cambrera vestida segons la moda de la ciutat i un amo que mai no es deixava veure en mànigues de camisa, sinó que anava sempre amb un vestit complet de color marró a la moda. En realitat estava arruïnat, però havia llogat la seva pròpia casa al seu principal creditor, un gran fabricant de cervesa i des de llavors s’havia tornat encara més distingit. El jardí consistia en una acàcia i un filat alt que estava cobert de fulles de parra fins a mitja alçada.

—A la vostra salut, amics! —va cridar l’oficial, i va brindar amb els altres tres. I per fer-se veure, es va beure tota la gerra d’una tirada.

—Escolti, guapa, que aquí no hi havia res a dintre; porti-me’n una altra de seguida! —va dir a la cambrera, allargant-li la gerra pel damunt de la taula.

La cervesa era excel·lent, freda i gens amarga, i en Hans va assaborir content la seva gerra. L’August bevia fent cara d’expert, feia petar la llengua i fumava alhora com una xemeneia, cosa que omplia en Hans d’una admiració callada.

Doncs no estava tan malament tenir un diumenge animat i seure a la taverna com qui pot fer-ho i s’ho ha guanyat, i amb gent que sap viure i passar-s’ho bé. Estava bé de riure amb els altres i arriscar-se de tant en tant a deixar anar un acudit, estava bé i quedava molt masculí fer esclafir amb energia la gerra sobre la taula i cridar alegrement: «Una altra, senyoreta!». Estava bé brindar amb un conegut d’una altra taula, deixar penjar la burilla apagada del cigar a la mà esquerra i enretirar-se el barret cap al clatell com els altres.

L’oficial que se’ls havia unit va començar a entrar en calor i a explicar històries. Havia sentit que hi havia un serraller a Ulm que es va beure vint gerres de cervesa, de la bona cervesa d’Ulm, i quan va haver acabat, es va eixugar la boca amb la mà i va dir: «Apa, i ara una ampolleta de vi!». I a Cannstatt havia conegut un fogoner que es va menjar dotze secallones una darrere l’altra per guanyar una juguesca. Però una altra vegada va perdre. Pretenia menjar tot el que hi havia a la carta d’un petit hostal, i gairebé ja s’ho havia fumut tot, però al final de la carta van portar tota mena de formatges, i quan anava pel tercer, va enretirar el plat i va dir: «Millor morir-se ara que menjar res més!».

Aquestes històries també van ser molt aplaudides, i va quedar palès que per tots els racons de la Terra hi devia haver bevedors i menjadors resistents, perquè cadascun d’ells podia parlar d’un d’aquests herois i de les seves proeses. A la història d’un era «un home d’Stuttgart», a la de l’altre «un soldat, em sembla, a Ludwigsburg», un parlava de disset patates, l’altre d’onze truites amb amanida. Aquests casos s’exposaven amb una gran serietat i es reconeixia amb satisfacció que hi ha tota mena de facultats admirables i homes ben curiosos, i entre ells també hi ha gent fantàstica. Aquesta satisfacció i aquesta serietat són una vella i venerable tradició de tota tertúlia burgesa i els joves les imiten igual que imiten el beure, el parlar de política, el fumar, el casar-se o morir.

A la tercera gerra en Hans va preguntar si no hi havia pastissos. Van cridar la cambrera i van saber que no, que no hi havia pastissos, cosa que els va fer enfadar molt. L’August es va aixecar i va dir que si no hi havia ni un trist pastís, que se n’anaven a un altre hostal. L’oficial foraster va llançar improperis contra aquell hostal tan miserable, només el de Frankfurt es volia quedar, perquè havia entrat en tractes amb la cambrera i ja l’havia acariciat amb insistència diverses vegades. En Hans ho havia observat i aquesta imatge, juntament amb la cervesa, l’havien exaltat d’una manera estranya. Es va alegrar que marxessin.

Quan van haver pagat la consumició i van sortir al carrer, en Hans va començar a notar una mica l’efecte de les tres gerres. Era una sensació agradable, meitat cansament, meitat eufòria; també notava una mena de tel fi davant dels ulls, que li feia veure tot més llunyà i gairebé irreal, com el que es veu quan se somia. Reia sense parar, s’havia atrevit a posar-se el barret encara una mica més de gairell i se sentia com un calavera de debò. El de Frankfurt va tornar a xiular a la seva manera bèl·lica i en Hans va intentar caminar seguint el ritme.

La Cantonada estava bastant tranquil·la. Uns quants pagesos bevien vi novell. No hi havia cervesa de barril, només ampolles, i de seguida cadascú en va tenir una al davant. L’oficial foraster gastava aires de generós i va demanar per a tots plegats un gran pastís de poma. En Hans va sentir de sobte una gana ferotge i se’n va menjar uns quants talls un darrere l’altre. S’hi estava bé a la penombra, assegut a la vella sala marró de la taverna als bancs sòlids i amples al voltant de la paret. El taulell passat de moda i l’estufa gegant desapareixien en la mitja claror; en una gàbia gran amb barrots de fusta aletejaven dues mallerengues, les quals de menjar tenien, ficada entre els barrots, una branca sencera amb serves vermelles.

L’amo va anar fins a la taula un moment per donar la benvinguda als seus clients. Després va passar una estona fins que va sortir un tema de conversa. En Hans feia algunes xarrupades a l’ampolla de cervesa amarga i sentia curiositat per saber si se l’arribaria a acabar tota.

El de Frankfurt fanfarronejava altra vegada d’una manera horrorosa sobre les festes de la verema en terres del Rin, de caminades i vagabunderies; l’escoltaven alegres, i en Hans no podia parar de riure.

De cop i volta va notar que no es trobava bé del tot. A cada moment la sala, la taula, les ampolles, els vasos i els companys es difuminaven en una boira suau i bruna i només recuperaven la seva forma si feia un gran esforç. De tant en tant, quan la conversa i les rialles s’animaven molt, ell els acompanyava rient fort o deia alguna cosa que tornava a oblidar de seguida. Quan es brindava, ell s’hi apuntava, i al cap d’una hora va quedar parat de veure que la seva ampolla era buida.

—Fas uns bons glops! —va dir l’August—. En vols una altra?

En Hans va fer que sí amb el cap, somrient. S’havia imaginat que beure d’aquesta manera era molt més perillós. I ara que el de Frankfurt entonava una cançó i tots se li van afegir, ell també va cantar a ple pulmó. Mentrestant la sala s’havia omplert i va arribar la filla de l’amo, per ajudar la mestressa. Era una noia alta, ben formada, amb una enèrgica cara de salut i uns tranquils ulls castanys.

Quan va posar una altra ampolla al davant d’en Hans, a l’acte l’oficial que seia al seu costat va començar a bombardejar-la amb gentils galanteries, que ella va fer veure que no sentia. Potser per mostrar la seva indiferència a l’oficial o potser perquè li va agradar el caparró infantil d’en Hans, es va girar cap a ell i li va passar amb una revolada la mà pels cabells; després va tornar al taulell.

L’oficial, que ja anava per la tercera ampolla, la va seguir i va intentar de totes maneres d’entaular una conversa amb ella, però sense èxit. Aquella noia alta se’l va mirar amb indiferència, no va contestar i aviat li va donar l’esquena. Llavors ell va tornar a la taula, hi va donar uns cops amb l’ampolla buida i amb un entusiasme sobtat va cridar:

—Divertim-nos, nens! A brindar!

I llavors va explicar una història de faldilles picant.

En Hans ja només sentia una barreja tèrbola de veus, i quan gairebé s’havia acabat la seva segona ampolla, li va començar a costar parlar i fins i tot riure.

Volia anar a veure la gàbia de les mallerengues per fer la guitza als ocells una mica; però després de fer dues passes es va marejar, una mica més i cau, i va tornar amb molt de compte.

A partir d’aquell moment la seva rebuscada alegria va anar decaient cada vegada més. Era conscient que anava gat, i aquella disbauxa ja no li semblava divertida. I va veure de molt lluny que l’esperaven tota mena de desgràcies: el camí per tornar a casa, una baralla amb el seu pare i l’endemà al matí altre cop al taller. A més a més li començava a fer mal el cap.

Els altres també en tenien prou. En un moment de lucidesa l’August va voler pagar i de la seva moneda de tres marcs li van tornar poca cosa. Xerrant i rient van sortir al carrer, enlluernats per la clara llum del vespre. En Hans gairebé no es podia aguantar dret, es va repenjar fent tentines a l’August i va deixar que ell el portés.

El serraller foraster s’havia posat sentimental. Va cantar Demà me n’haig d’anar d’aquí i tenia llàgrimes als ulls.

En realitat volien anar cap a casa, però quan van passar per El Cigne, l’oficial va insistir que entressin. A la porta mateix es va deixar anar.

—Haig de tornar a casa.

—Però si no pots pas caminar sol, tu! —va riure l’oficial.

—Sí, sí. Me… n’haig… d’anar.

—Doncs almenys pren-te una ratafia, petit! T’ajudarà a mantenir-te dret i arregla l’estómac. I tant, ja ho veuràs.

En Hans va notar un vaset a la mà. En va vessar molt, la resta se la va empassar i va sentir com si tingués foc a la gola. Una forta basca el va sacsejar. Tot sol va baixar fent tentines l’escala i, sense saber com, va sortir del poble. Cases, tanques i horts giraven deformats i confosos al seu voltant mentre caminava.

Es va estirar sota d’una pomera sobre l’herba humida. Una pila de sentiments repugnants, de pressentiments angoixants i pensaments a mig fer no el deixaven adormir-se. Se sentia indecent i brut. Com havia d’anar a casa? Què diria al seu pare? I què seria d’ell l’endemà? Es va sentir tan destrossat i tan malament com si hagués de passar-se una eternitat descansant, dormint, avergonyint-se. El cap i els ulls li feien mal, i no se sentia amb prou força per aixecar-se i seguir caminant.

De sobte li va tornar com una onada tardana, passatgera, un deix de l’alegria de feia poc; va fer una ganyota i va cantar per ell:

Oh, estimat Augustin,

Augustin, Augustin,

oh, estimat Augustin,

ho has perdut tot.



I tot just havia acabat de cantar que alguna cosa de molt endins li va fer mal i el va ofegar una tèrbola tempesta d’imatges i records borrosos, de vergonya i de retrets a ell mateix. Va deixar anar uns gemecs forts i es va enfonsar sanglotant a l’herba.

Al cap d’una hora ja s’estava fent fosc, es va alçar i va començar a caminar insegur i amb dificultats muntanya avall.

El senyor Giebenrath havia rondinat molt quan va veure que el seu noi no hi era per sopar. Quan es van fer les nou i en Hans encara no era allà, va posar a punt una canya dura que feia molt temps que no havia hagut de fer servir. És que potser aquell fresc es pensava que ja havia crescut prou per lliurar-se del bastó del pare? Ja es podia preparar quan arribés!

A les deu va passar el forrellat de la porta principal. Si el seu senyor fill volia perdre la nit, ja veuria on es quedava.

Tot i així no podia dormir, sinó que esperava cada vegada més enfadat hora darrere hora que una mà provés d’obrir la maneta del pany i que tibés tímidament del cordó de la campaneta. S’imaginava l’escena: el calavera sabria el que és bo! Segurament el murri devia estar begut, però ja l’espavilaria, el tarambana, el farsant, el desgraciat! Encara que li hagués de trencar tots els ossos!

A la mateixa hora, en Hans, a qui s’amenaçava així, ja era fred i s’havia quedat quiet, i lentament el riu fosc se l’emportava baixant la vall. El fàstic, la vergonya i el patiment li havien estat arrabassats, la nit de tardor freda i blavosa contemplava el seu cos fràgil, deixant-se portar entre la foscor; l’aigua negra jugava amb les seves mans i cabells i llavis empal·lidits. Ningú no el va veure tret de l’espantadissa llúdriga, que abans de trenc d’alba va sortir a caçar, que el va esguardar amb intel·ligència i va passar lliscant sense fer soroll pel seu costat. Tampoc no sabia ningú com havia anat a parar a l’aigua. Potser s’havia perdut i havia perdut peu en algun lloc de fort pendent; potser volia beure i havia perdut l’equilibri. Potser l’havia atret la bellesa de l’aigua i s’hi havia abocat, i com que la nit i la pal·lidesa de la lluna li van tornar una mirada plena de pau i repòs profund, el cansament i la por el van impulsar amb un imperatiu callat cap a les ombres de la mort.

El van trobar de dia i el van portar a casa. El pare, que tremolava d’esglai, va haver de treure el bastó d’enmig i oblidar tota la ira que havia anat acumulant. No va plorar i va passar desapercebut, però de nit va tornar a quedar-se despert i anava mirant per l’escletxa de la porta ajustada el seu fill que havia quedat tan quiet, que estava ajagut sobre un llit amb llençols nets i que amb el seu front delicat i la cara pàl·lida i intel·ligent seguia semblant un ésser extraordinari que tenia el dret innat de tenir un destí diferent dels altres. Al front i a les mans la pell presentava unes quantes esgarrinxades morades, les belles faccions reposaven, sobre els ulls pesaven les parpelles clares, i la boca entreoberta semblava satisfeta i gairebé alegre. Feia l’efecte que el noi havia estat segat en la plena flor de la joventut i arrancat d’una vida feliç, i fins i tot el pare, cansat i en la solitud del seu dolor, va caure en aquell engany somrient.

L’enterrament va atraure un gran nombre de veïns i de curiosos. En Hans Giebenrath s’havia convertit altra vegada en una celebritat, per qui tothom s’interessava, i altra vegada els mestres, el director i el senyor rector van tenir a veure amb el seu destí. Van aparèixer tots plegats amb levites serioses i barrets de copa solemnes, van acompanyar la comitiva i es van quedar un moment drets al peu de la tomba, xiuxiuejant entre ells. El professor de llatí semblava especialment malenconiós, i el director li va dir fluixet:

—Sí, senyor professor, hauria pogut arribar molt lluny. No és una desgràcia que justament amb els millors gairebé sempre es té mala fortuna?

Al costat de la tomba, amb el pare d’en Hans i la vella Anna, que plorava desesperada sense parar, es va quedar el mestre Flaig.

—Sí, senyor Giebenrath, això costa de pair —va dir, afectat—. Jo també m’estimava el noi.

—No s’entén —va sospirar en Giebenrath—. Tenia tan bona predisposició, i tot va anar tan bé, l’escola, l’examen… i després, de sobte, una desgràcia darrere l’altra.

El sabater va fer un gest cap a les levites que es retiraven per la porta del cementiri.

—Per allà passen uns quants senyors —va dir fluixet—, que també han ajudat a acabar amb ell.

—Què? —va saltar l’altre i va mirar confós i espantat el sabater—. I doncs, rellamp, com és això?

—No s’alteri, senyor veí. Em referia només als mestres de l’escola.

—Per què? Com és això?

—Va, deixi-ho córrer. I vostè i jo, potser tampoc no hem sabut estar pel noi, no li sembla?

Per sobre de la petita ciutat s’havia desplegat un cel alegrement blau, a la vall resplendia el riu, les avetoses de la muntanya es veien blavoses, suaus i nostàlgiques en la distància. El sabater va fer un somriure dolç i trist, i va agafar pel braç aquell home que, en el silenci i l’acumulació de pensaments tan dolorosos d’aquella hora, vacil·lant i desconcertat, tornava a la planura de la seva existència quotidiana.





HERMANN HESSE (Calw, Alemanya, 1877 - Montagnola, Suïssa, 1962). Poeta, novel·lista i filòsof suís d’origen alemany, va explorar en la seva obra la dualitat de l’esperit i la naturalesa del cos en comparació amb la ment i la recerca espiritual de l’individu fora de les restriccions de la societat. Diverses de les novel·les de Hesse representen el viatge del protagonista al seu interior.

Va fer, de jove, llargs viatges per Itàlia i per l’Índia. Va estudiar en un seminari, d’on va fugir revoltat contra la rigidesa religiosa i en plena crisi espiritual. Home inquiet, va treballar com a mecànic, llibreter i rellotger. Com tants dels seus personatges, va tenir una vida sentimental problemàtica. L’any 1899 va començar la seva carrera literària. De les seves novel·les destaquen: Demian (1919), Siddhartha (1922), El llop estepari (1927) i El joc de les granisses (1943). La seva obra reflecteix com poques la crisi de valors de la societat occidental. L’any 1946 va obtenir el Premi Nobel de Literatura.





