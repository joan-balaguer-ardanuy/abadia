En Toru Watanabe, un executiu de 37 anys, escolta casualment mentre aterra en un aeroport europeu una vella cançó dels Beatles i la música el fa retrocedir a la seva joventut, al turbulent Tòquio de finals dels seixanta. En Toru recorda, amb una barreja de malenconia i desassossec, a la inestable i misteriosa Naoko, la novia del seu millor —i únic— amic de l’adolescència, Kizuki. El suïcidi d’aquest els distància durant un any fins que es retroben a la universitat. Inicien allà una relació íntima però la fràgil salut mental de la Naoko es ressent i la internen en un centre de repòs. Al cap de poc temps, en Toru s’enamora de la Midori, una jove activa i resolta.

Indecís i ple de dubtes i temors, experimenta l’enlluernament i el desengany allà on tot sembla cobrar sentit: el sexe, l’amor i la mort. La situació, per a ell, per a tots tres, s’ha tornat insostenible; cap sembla capaç d’assolir el delicat equilibri entre les esperances juvenils i la necessitat de trobar un lloc en el món. Amb un especial sentit de l’humor, Haruki Murakami ha escrit el commovedor relat d’una relació sentimental complexa però també de les pèrdues que implica tota maduració. Tòquio blues va suposar el reconeixement definitiu de l’autor al seu país, on es va convertir en un best-seller, i el seu descobriment internacional com a autor de culte. Va ser portada al cinema l’any 2010 pel director vietnamita Tran Anh Hung.





Haruki Murakami





Tòquio Blues


(Norwegian Wood)



ePUB v3.0

Calamanga 21.12.13





Títol original: ノルウェイの森 (Noruwei no Mori)

Haruki Murakami, 1987

Traducció: Albert Nolla, 2005

Edició digital: Calamanga (v1.0)

Segona edició: Calamanga (v2.0)

Tercera edició: EpubCat (v3.0)

ePUBCat base r1.3





Per moltes festes





1


Tenia trenta-set anys i estava assegut en un Boeing 747. Aquell enorme avió baixava travessant els núvols espessos i es preparava per aterrar a l’aeroport d’Hamburg. La pluja fina de novembre mullava el terra i feia que tot tingués l’aspecte llòbrec d’un paisatge flamenc: el personal de terra amb impermeables, la bandera que coronava l’impersonal edifici de l’aeroport, el cartell amb l’anunci de BMW… Vaja, altre cop Alemanya, vaig pensar.

Quan l’avió va aterrar, es van apagar els senyals de prohibit fumar i pels altaveus del sostre va començar a sonar una música de fons. Era una ensucrada versió orquestral de «Norwegian Wood», dels Beatles. Com sempre, aquella melodia em va commoure. Bé… diria que aquell cop em va trasbalsar com no ho havia fet mai.

Em vaig tapar la cara amb les dues mans, com si volgués evitar que el cap m’esclatés, em vaig inclinar endavant i em vaig quedar immòbil. Al cap d’un moment, se’m va acostar una hostessa alemanya i em va preguntar en anglès si no em trobava bé. Li vaig dir que estava bé, que només m’havia marejat una mica.

—¿Segur?

—Sí, sí, gràcies.

L’hostessa em va fer un somriure i se’n va anar. Pels altaveus va començar a sonar una cançó de Billy Joel. Vaig aixecar el cap i, mentre em quedava mirant els núvols foscos que flotaven al cel del mar del Nord, vaig pensar en tot el que havia perdut: en el temps desaprofitat, en la gent que havia mort o que havia marxat, en els pensaments que ja no tornarien.

Quan l’avió es va aturar del tot, els passatgers es van descordar el cinturó i van començar a treure bosses i jaquetes dels compartiments de sobre els seients, però jo em vaig estar tota l’estona en aquell prat. Vaig sentir l’olor de l’herba, el vent a la pell i el cant dels ocells. Era la tardor del 1969 i estava a punt de fer vint anys.

L’hostessa va tornar, es va asseure al meu costat i em va preguntar si em trobava millor.

—Estic bé, gràcies. Només és que m’he posat una mica trist —li vaig dir amb un somriure.

—A vegades també em passa. Ja sé què vol dir —va fer, i tot seguit es va aixecar i em va adreçar un somriure encantador—. Que tingui una bona estada. Auf Wiedersehen.

—Auf Wiedersehen.

Han passat divuit anys, però encara recordo perfectament el paisatge d’aquell prat. Les muntanyes, ja netes de la pols de l’estiu gràcies a uns quants dies de pluja suau, eren d’un verd brillant i intens; el vent de l’octubre feia moure les eulàlies, i un núvol llarg i prim penjava enmig del cel, d’un blau glaçat. Era un cel tan alt que si el miraves gaire estona et feien mal els ulls. Un cop de vent va travessar el prat, va fer moure els seus cabells i va continuar cap al bosc. Vam sentir el fregament de les fulles dels arbres, i de lluny ens va arribar el lladruc d’un gos. Era un lladruc fluix, confús, com sortit de la porta d’entrada a un altre món. No se sentia cap altre soroll. Tampoc no vam trobar ningú. Només vam veure dos ocells vermells que, espantats, van alçar el vol des del mig del prat i se’n van anar bosc endins. Mentre caminàvem, la Naoko em va explicar la història del pou.

La memòria és una cosa ben curiosa. Mentre era en aquell prat amb prou feines vaig parar atenció al paisatge. No em va semblar que fos gaire impressionant, i en cap moment no vaig pensar que al cap de divuit anys me’n recordaria amb tant detall. De fet, en aquell moment el paisatge m’era ben igual. Pensava en mi, en la noia tan bonica que caminava al meu costat, en tots dos, i altre cop en mi. Estava en aquella edat en què cada imatge, cada sentiment i cada pensament t’acaben tornant com un bumerang. I, per acabar-ho d’adobar, estava enamorat, i aquell enamorament m’havia posat en una situació complicada. No em podia permetre fixar-me en el paisatge.

Ara, però, el primer que em ve a la memòria és aquell prat. L’olor de l’herba, la lleu fredor del vent, la cresta de les muntanyes, el lladruc del gos. Aquestes són les primeres coses que recordo, i molt clarament. Se’m fan tan presents que és com si allargant la mà les pogués resseguir amb els dits. Tot i així, en aquest paisatge no hi veig ningú. No hi ha ningú. No hi som ni la Naoko ni jo. ¿On ens hem ficat? ¿Com pot ser, això? Ella, jo, el meu món: ¿com pot haver desaparegut tot el que aleshores em semblava tan important? Em costa recordar la cara de la Naoko. L’únic que veig és un paisatge on no hi ha ningú.

Evidentment, al cap d’una estona recordo la seva cara, que m’apareix sense esforç després d’acumular unes quantes imatges: les seves mans petites i fredes; els seus cabells suaus i llisos; el lòbul de l’orella, arrodonit i tou; la piga petita que tenia just sota l’orella; l’abric de color beix que portava a l’hivern; el seu costum de mirar-me als ulls quan em preguntava alguna cosa, o la seva veu, que de tant en tant tremolava, com si parlés des del cim d’una muntanya on bufés un vent molt fort. Al principi sempre la veig de perfil. Deu ser perquè sempre caminàvem costat per costat. Després es tomba cap a mi, em somriu, inclina una mica el cap i es posa a parlar mirant-me als ulls, com si busqués l’ombra d’un peix que acaba de passar pel fons d’un estany.

Però fins que no se m’apareix la seva cara passa una bona estona. I com més anys passen, més llarga es fa l’estona. És trist, però és així. Al principi en tenia prou amb cinc segons, però aquests cinc segons es van convertir en deu, després en trenta i finalment en un minut. El temps que tardo a recordar-la s’ha anat allargant com s’allarguen les ombres al capvespre. Potser algun dia tot plegat ho engolirà la foscor. Sí, els meus records s’allunyen del lloc on era la Naoko, però també del lloc on era jo. I l’únic que em ve a la memòria, una vegada i una altra, és aquella imatge, la imatge d’aquell prat al mes d’octubre, com si fos l’escena més impactant d’una pel·lícula. Cada cop que la veig m’etziba un cop en algun punt del cervell. És com si em digués: «Ei! Desperta’t! Encara sóc aquí. Desperta’t! Desperta’t i pensa-hi! Mira d’entendre per què encara sóc aquí». No em fa mal. No em fa gens de mal. Tots els cops que rebo fan soroll de buit, i potser arribarà el dia en què aquest soroll també desapareixerà, tal com ha desaparegut tota la resta. Però a l’aeroport d’Hamburg, dins aquell avió de Lufthansa, els cops van ser més llargs i més forts que mai. «Desperta’t! Pensa-hi! Mira d’entendre-ho». És per això que escric aquest llibre. Perquè si no escric les coses no sóc capaç d’entendre-les com cal.

A veure, ¿de què em va parlar la Naoko aquell dia?

Ah, sí, del pou que hi havia en aquell prat. De fet, no sé si existia o no, aquest pou. Potser era una imatge o un símbol que només existia dintre seu, igual que totes les coses que imaginava el seu cap en aquells dies foscos. Però després que me’n parlés ja no vaig poder pensar en aquell prat sense la imatge del pou. De fet, des d’aquell dia la imatge d’un pou que no havia vist se’m va quedar fixada al cervell per sempre més. Fins i tot el puc descriure amb detall. Era just on s’acabava el prat i començava el bosc. Un forat negre d’encara no un metre de diàmetre que s’obria a terra i quedava mig tapat per les herbes. Al voltant no hi havia cap tanca ni cap vora de pedres per marcar-lo. Només era un forat amb la boca oberta. Les pedres del voltant, d’un blanc fangós i gastades per la pluja i pel vent, estaven esberlades. A les esquerdes s’hi amagaven sargantanes de color verd. Encara que t’acotessis per mirar dins el forat, no hi veies res. L’únic que sabia del pou és que era terriblement fondo, d’una fondària que no es podia ni imaginar. I que per dins era ple de foscor, d’una foscor tan densa que semblava que s’hi haguessin concentrat totes les foscors del món.

—De debò, de debò que és molt fondo —em va dir la Naoko triant molt bé les paraules. A vegades parlava d’aquesta manera, molt a poc a poc, per trobar les paraules exactes—. És molt fondo. Però ningú no sap on és. L’únic segur és que és per aquí.

Es va posar les mans a les butxaques de la jaqueta de tweed i em va somriure per assegurar-me que era veritat.

—Doncs és molt perillós, que hi hagi un pou molt fondo i que ningú no sàpiga on és —vaig dir—. Si hi caus ja estàs llest.

—Tens raó. Fiuuuuuu! Paf! I adéu.

—¿I no passa mai?

—De tant en tant, sí. Potser una vegada cada dos o tres anys. Quan algú desapareix de cop i volta i no hi ha manera de trobar-lo, la gent de per aquí diu que ha caigut al pou.

—No deu ser la millor manera de morir —vaig dir.

—És una manera terrible —va replicar la Naoko mentre es treia un bri d’herba que se li havia enganxat a la jaqueta—. Si et trenquessis el coll i et morissis, encara. Però segur que et trenques una cama o alguna altra cosa, i llavors ja no pots fer res. Ja pots cridar amb totes les forces, que no et sentirà ningú. No hi ha cap esperança que et trobin, i tot deu ser ple de centpeus i d’aranyes. Segur que hi ha tot d’ossos escampats de la gent que hi ha mort abans, i deu ser tan fosc i tan humit… I dalt de tot deus veure un cercle de llum petit, petit, com la lluna a l’hivern. En un lloc així et vas morint a poc a poc, tot sol.

—Només de pensar-hi se’m posen els pèls de punta —vaig dir—. Algú hauria de trobar aquest pou i posar-hi una tanca al voltant.

—Però no el pot trobar ningú. Per això no t’has de desviar del camí.

—No me’n desviaré.

La Naoko va treure la mà esquerra de la butxaca i em va agafar la meva.

—Tu rai. No t’has de preocupar. Encara que correguessis per aquí de nit i amb els ulls tancats no hi cauries mai. I mentre estigui amb tu, jo tampoc no hi cauré.

—¿Segur?

—Segur.

—¿Com ho saps?

—Perquè ho sé —va respondre sense deixar d’estrenye’m la mà. Vam continuar caminant en silenci—. Aquestes coses les sé. No és que les entengui racionalment, sinó que les sento. Ara mateix, mentre estic amb tu, no tinc gens de por. No hi ha res dolent ni fosc que em tempti.

—Doncs és ben clar: el que hem de fer és estar sempre així —vaig dir.

—¿Ho dius de debò?

—És clar que sí.

La Naoko es va aturar en sec. Jo també. Em va posar les mans a les espatlles i em va mirar als ulls. Al fons de les pupil·les se li va formar un estrany remolí de líquid negre i espès. Els seus ulls preciosos van estar una bona estona mirant dintre meu. Llavors es va posar de puntetes i va posar la seva galta sobre la meva. Va ser un gest càlid i meravellós que va fer que el cor se m’aturés un instant.

—Gràcies —em va dir.

—De res —li vaig respondre.

—Estic molt contenta que hagis dit això. De debò —va dir ella amb un somriure trist—. Però és impossible.

—¿Per què?

—Perquè no està bé. Seria terrible. Seria…

Va deixar la frase a mitges i es va posar a caminar. Com que vaig veure que tenia el cap ple de pensaments, la vaig seguir sense dir res.

—No estaria bé… Ni per a tu ni per a mi —va dir al cap d’una estona.

—¿Per què no estaria bé? —li vaig preguntar en veu baixa.

—Doncs perquè és impossible que algú pugui protegir sempre una altra persona. Imagina’t que ens caséssim. Tu aniries a treballar, ¿oi? Llavors, ¿qui em protegiria mentre fossis a la feina? ¿I qui em protegiria si haguessis de ser uns quants dies fora de casa? ¿Hauria d’anar enganxada a tu tota la vida? ¿No veus que no és equilibrat? No es pot dir ni que sigui una relació. Tard o d’hora t’acabaries cansant de mi. Et preguntaries què estàs fent amb la teva vida, per què et passes els dies cuidant-me. I jo no ho suportaria. Això no solucionaria els meus problemes.

—Però no duraran pas tota la vida —li vaig dir tocant-li l’esquena—. Un dia o altre s’acabaran. I quan s’acabin, només caldrà que ens plantegem què fem. Potser m’hauràs d’ajudar tu a mi. Viure no consisteix a seguir el que diu un llibre de registre. Si em necessites, fes-me servir. ¿Que ho entens? No sé per què has de ser tan rígida. Relaxa’t. Ho veus tot negre perquè no et relaxes. Si et relaxessis et sentiries més lleugera.

—¿Per què em dius això? —em va preguntar amb una veu molt seca.

En sentir aquella veu vaig pensar que potser havia dit alguna inconveniència.

—¿Per què? —va insistir mirant a terra—. Ja ho sé, que si em relaxés em sentiria més lleugera. No em serveix de res que m’ho diguis. Però, ¿saps què passa? Que si em relaxés em desfaria en mil bocins. Sempre he viscut així. És l’única manera com sé viure. Només que em relaxés una vegada, ja no podria tornar a ser jo. Em desfaria i el vent se m’enduria. ¿Que no ho entens? ¿Com pots dir que em cuidaràs si no entens ni això?

No vaig dir res.

—Estic molt més confusa del que et penses. És una confusió fosca, freda… Per cert, Toru, ¿com és que aquell dia et vas ficar al llit amb mi? ¿Per què no em vas deixar estar?

Caminàvem per una pineda, envoltats d’una calma absoluta. El camí estava cobert de cigales que havien mort al final de l’estiu i que cruixien sota els nostres peus. La Naoko i jo avançàvem per aquell camí a poc a poc, mirant a terra, com si hi busquéssim alguna cosa.

—Em sap greu —va fer mentre m’agafava el braç amb delicadesa. Llavors va fer que no amb el cap unes quantes vegades—. No et volia fer mal. No facis cas del que t’he dit. Em sap greu, de debò. És que estava enfadada amb mi mateixa.

—Potser és que encara no t’entenc del tot —vaig dir—. No sóc gaire llest i necessito temps per entendre les coses. Però si em dónes una mica de temps t’entendré millor que ningú.

Ens vam aturar i vam parar l’orella al silenci que ens envoltava. Mentre vam ser allà plantats vaig fer rodolar algunes cigales mortes i algunes pinyes amb la punta del peu i vaig aixecar el cap per mirar els trossos de cel que es veien entre les branques dels pins. La Naoko es va quedar amb les mans a les butxaques de la jaqueta, sense mirar res en concret, només pensant.

—Toru, ¿tu m’estimes?

—És clar —li vaig dir.

—Així, ¿et puc demanar dues coses?

—Tres i tot, si vols.

Va somriure i va fer que no amb el cap.

—Amb dues n’hi ha prou. La primera és que vull que sàpigues que t’agraeixo molt que m’hagis vingut a veure. Estic molt contenta i… m’anima molt. Potser no ho sembla, però és veritat.

—Així, tornaré —li vaig assegurar—. ¿I la segona?

—Que vull que et recordis de mi. ¿Recordaràs sempre que vaig existir i que vaig estar així al teu costat?

—És clar que me’n recordaré —li vaig dir.

Es va posar a caminar sense afegir res més. La llum de la tardor que es filtrava entre les branques li ballava sobre les espatlles de la jaqueta. Vam tornar a sentir el lladruc d’un gos, aquest cop molt més a prop que abans. La Naoko va arribar al capdamunt d’un turonet, va sortir del bosc i va baixar corrents el suau pendent. Jo la vaig seguir dues o tres passes darrere seu.

—Vine cap aquí —li vaig dir—. El pou potser no és gaire lluny.

Es va aturar amb un somriure i em va agafar el braç. Vam fer la resta del camí l’un al costat de l’altre.

—¿De debò que no m’oblidaràs mai? —em va preguntar amb un murmuri.

—No t’oblidaré mai —li vaig respondre—. És impossible que t’oblidi.

Amb tot, els meus records són cada cop més llunyans i he oblidat algunes coses. Mentre vaig escrivint de memòria, de tant en tant m’assalta un sentiment d’inseguretat i em pregunto si no m’he oblidat del més important, si dintre meu no hi ha una part fosca, una mena de llimbs on tots els records importants s’acumulen i s’acaben convertint en una mena de fang tou.

De totes maneres, això és l’únic que tinc a l’abast. Agafant ben fort aquests records borrosos, aquests records imperfectes que es desdibuixen a cada instant, escric aquest llibre amb la desesperació de qui escura uns ossos. És l’única manera que em queda per complir la promesa que vaig fer a la Naoko.

Ja fa anys, quan encara era jove, quan els records eren molt més vius que ara, vaig provar d’escriure sobre ella unes quantes vegades, però no vaig poder acabar ni una sola línia. Sabia que si era capaç d’escriure aquella primera ratlla la resta vindria sola, però tot i així no me’n vaig sortir. Ho tenia tot tan clar que no sabia per on posar-m’hi. Em passava com amb els mapes, que a vegades són tan detallats que no serveixen. Ara, però, sóc conscient que el que es pot posar en el recipient imperfecte de l’escriptura no són sinó records i idees imperfectes. També penso que com més borrosos són els records que tinc de la Naoko millor la puc entendre. Ara sé per què es va girar cap a mi i em va demanar que no l’oblidés. Evidentment, ella també ho sabia. Sabia que els records que jo tingués d’ella es tornarien borrosos. Justament per això em va demanar que no l’oblidés mai, que em recordés que havia existit.

Quan hi penso, sento una tristor insuportable. Perquè ella no em va estimar mai.





2


Ja fa una pila d’anys —de fet, una vintena—, vaig viure en una residència d’estudiants. Tenia divuit anys i acabava d’entrar a la universitat. Com que no sabia res de Tòquio i no havia viscut mai sol, els meus pares es van preocupar de buscar-me aquella residència. Hi havia servei de menjador i altres instal·lacions, de manera que devien pensar que a un noi com jo, amb només divuit anys i poc món a l’esquena, viure allà li facilitaria les coses. Evidentment, també van tenir en compte els diners. Viure en una residència era força més barat que llogar un pis, ja que l’únic que calia comprar era un futon i un llum d’escriptori. Jo m’hauria estimat més llogar un pis i viure al meu aire, però com que anava a una universitat privada els meus pares s’havien de fer càrrec de la matrícula i d’altres despeses, i no vaig poder dir res. A més a més, si he de dir la veritat, tant me feia el lloc on visqués.

La residència era al centre de Tòquio, al capdamunt d’un turó des d’on hi havia una vista esplèndida sobre la ciutat. Estava situada en un terreny molt gran i envoltada d’una paret de formigó molt alta. En entrar per la porta principal hi havia una zelkova immensa que, segons deien, tenia més de cent cinquanta anys. Tenia un fullatge tan espès que si et posaves al peu i aixecaves la vista no veies el cel.

El camí asfaltat que venia de la porta principal girava al peu de la zelkova i continuava recte, travessant el pati, a banda i banda del qual s’alçaven dos edificis de formigó enormes. Eren uns edificis de tres plantes, amb moltes finestres, que semblaven presons convertides en blocs de pisos o blocs de pisos convertits en presons. Tot i així, no eren bruts ni transmetien una sensació sinistra. Per les finestres obertes de bat a bat se sentia el soroll de les ràdios. A totes les finestres hi havia les mateixes cortines de color crema, el que menys es descoloreix amb el sol.

El camí continuava recte fins a l’edifici principal, que era de dues plantes. A la planta baixa hi havia el menjador i una gran sala de banys, mentre que al primer pis hi havia un auditori, unes quantes sales de reunions i fins i tot unes quantes habitacions de convidats que mai no vaig saber per a què servien. Al costat de l’edifici principal hi havia el tercer edifici d’habitacions, que, igual que els altres dos, també era de tres plantes. El pati era gran, amb uns parterres de gespa molt verda on els aspersors giraven reflectint la llum del sol. Al darrere de l’edifici principal hi havia un camp per jugar a beisbol i a futbol, i sis pistes de tennis. No hi faltava res.

L’únic problema de la residència era que feia olor de socarrim. Estava dirigida per una mena de fundació que girava a l’entorn d’un paio de dretes, i la manera com portaven la residència —des del meu punt de vista, és clar— era un pèl estranya. De fet, ja te’n podies fer una idea només llegint les normes de convivència o el fullet que donaven als nous estudiants. Deien que l’esperit fundacional de la residència era «l’esforç per formar homes de profit» que fossin útils a la nació, i que aquell projecte havia estat possible gràcies a les donacions de nombrosos homes de negocis que compartien aquell esperit. Això era el que deien de portes enfora, però el que hi havia de portes endins era molt més vague. Ningú no en sabia res del cert. Alguns deien que la residència era una tapadora per estalviar-se impostos; altres que només era per fer-se publicitat, i encara uns altres asseguraven que la construcció de la residència havia estat una excusa per aconseguir aquell terreny. També hi havia qui deia que els motius de tot plegat eren molt més profunds. Segons aquesta última teoria, l’objectiu dels fundadors de la residència era que els estudiants que en sortissin formessin un grup secret dins el món polític i financer. El cert és que a la residència hi havia una mena de club de privilegiats format pels estudiants més destacats i, si bé en desconec els detalls, uns quants cops al mes celebraven una mena de seminaris als quals assistien alguns dels fundadors. Els estudiants que formaven part d’aquest club no s’havien de preocupar per trobar feina un cop acabessin la carrera. No podria assegurar quina d’aquestes teories era la correcta, però totes coincidien en un punt: que aquella residència feia olor de socarrim.

Sigui com vulgui, el cas és que jo vaig viure dos anys en aquell lloc, des de la primavera del 1968 fins a la primavera del 1970. No sabria dir per què m’hi vaig estar tant temps. Ben mirat, però, per a la vida diària era igual que la residència fos de dretes o d’esquerres, que fos transparent o que amagués alguna cosa.

A la residència el dia començava amb la solemne cerimònia d’hissar la bandera. Evidentment, també sonava l’himne nacional. De la mateixa manera que no hi havia transmissions esportives sense la sintonia habitual, no hi havia cerimònia d’hissar la bandera sense l’himne nacional. L’asta era ben bé al mig del pati perquè la bandera es veiés des de totes les finestres de la residència.

L’encarregat del ritual era el cap de l’edifici est (el meu). Era un home d’uns seixanta anys, alt i amb una mirada penetrant. Tenia els cabells blanquinosos, gruixuts com cerres, i una llarga ferida al coll colrat pel sol. Deien que havia estudiat a l’escola militar de Nakano, però ningú no ho podia assegurar. Al seu costat sempre hi anava un estudiant amb el cap rapat que l’ajudava durant la cerimònia i al qual tampoc no coneixia ningú. Tot i que sempre portava l’uniforme d’estudiant, ningú no sabia com es deia ni en quina habitació s’estava. No es veia mai ni al menjador ni a la sala de banys, i ni tan sols és segur que fos estudiant. Tothom es pensava que ho era perquè sempre anava amb l’uniforme. En comparació amb el senyor Nakano, aquell noi era baixet, rodanxó i blanc de pell. Aquesta estranya parella era la que cada dia a les sis del matí hissava el sol ixent al bell mig del pati de la residència.

Els primers dies de ser a la residència, la mateixa novetat em feia aixecar a les sis del matí per presenciar aquell ritual patriòtic. Tots dos apareixien al pati gairebé al mateix moment en què a la ràdio sonaven els senyals de les sis. Evidentment, l’Uniforme portava l’uniforme i unes sabates de pell negres, mentre que en Nakano anava amb un jersei i unes vambes blanques. L’Uniforme duia una caixa de fusta de paulònia, mentre que en Nakano traginava un radiocasset Sony que deixava al peu de l’asta. L’Uniforme obria la caixa i en treia la bandera, sempre ben plegada. Tot seguit l’allargava reverencialment a en Nakano, que la lligava a la corda. Llavors l’Uniforme engegava el radiocasset.

Començava a sonar l’himne nacional i la bandera anava pujant per l’asta.

Quan se sentia «Fins que les pedres…» la bandera ja era a mitja asta, i just quan deien «… es cobreixin de molsa» arribava al capdamunt. Llavors tots dos es posaven ben drets i la miraven. Si estava ras i bufava una mica de vent, era una imatge preciosa.

Al vespre, la cerimònia d’abaixar-la tenia lloc si fa no fa de la mateixa manera, però amb l’ordre invers. La bandera anava baixant per l’asta i la desaven a la caixa de paulònia. De nit no onejava.

Jo no entenia per què a la nit l’havien d’amagar. Durant la nit la nació continuava existint i hi havia molta gent que treballava: els ferroviaris, els taxistes, les cambreres, els bombers de guàrdia, els vigilants… Trobava injust que tota aquella gent que treballava de nit no pogués tenir la protecció de la bandera nacional. Ben mirat, però, potser no tenia cap importància i ningú no parava atenció a un fet com aquell. Potser només em preocupava a mi. I no és que em preocupés gaire, sinó que només era una idea que em passava pel cap de tant en tant.

Per regla general, els estudiants de primer i segon curs havien de compartir habitació, mentre que els de tercer i quart tenien una habitació per a ells sols. Les habitacions de dos feien una mica més de quatre metres de llarg per tres d’ample. Al fons hi havia una finestra amb el marc d’alumini, i sota la finestra hi havia dos escriptoris i dues cadires situats de manera que els dos ocupants hi poguessin estudiar donant-se l’esquena. Entrant a mà esquerra hi havia una llitera de ferro. Tots els mobles eren senzills i resistents. A part de la llitera i l’escriptori, hi havia un parell d’armaris, una tauleta de centre i unes quantes lleixes encastades. Encara que t’ho miressis amb la millor disposició, no podies pas dir que fos un lloc poètic. A les lleixes de la majoria d’habitacions hi havia un transistor, un assecador de cabells, una tetera elèctrica per escalfar-hi aigua, cafè instantani, sobres de te, terrossos de sucre i algun cassó senzill per fer-hi fideus instantanis. A les parets de guix tothom hi penjava fotos de les noies que sortien a la revista Heibon Panchi o pòsters de pel·lícules porno que havien arrencat d’algun lloc. Hi havia un paio que, de broma, hi havia penjat una foto de dos porcs copulant, però només era una excepció entre les típiques fotos de noies despullades, de cantants i d’actrius. A les lleixes de damunt els escriptoris hi havia llibres de text, diccionaris i novel·les.

Com que només hi vivien nois, les habitacions estaven fetes un fàstic. Al fons de les papereres s’hi acumulaven les pells de mandarina florides, mentre que a les llaunes buides que servien de cendrer s’hi apilava mig pam ben bo de puntes de cigarreta que si s’encenien es ruixaven amb cafè o amb cervesa i es deixaven estar perquè acabessin d’empudegar l’ambient. Els estris de cuina estaven cremats i tenien restes de menjar enganxades. Al terra hi havia una escampada d’embolcalls de fideus instantanis, de llaunes de cervesa buides i de tapes d’una cosa o altra. A ningú no se li acudia arreplegar-ho amb una escombra i llençar-ho a la brossa. Quan bufava una mica de vent s’aixecaven núvols de pols. I, per acabar-ho d’adobar, totes les habitacions pudien com una mala cosa. Cada habitació desprenia una fortor característica, si bé els components d’aquelles pudors eren sempre els mateixos: la suor, l’olor corporal i la brossa. Tothom anava apilant la roba bruta sota el llit i ningú no es preocupava d’airejar regularment els futons, de manera que feien una olor de suor insuportable. Quan hi penso, em meravello que aquell caos no fos el focus de cap epidèmia mortífera.

La meva habitació, però, era més neta que un dipòsit de cadàvers. No hi havia ni un bri de pols a terra, ni una refregada al vidre, airejàvem els futons un cop per setmana, tots els llapis estaven ben posats al pot i fins i tot rentàvem les cortines un cop al mes. El meu company d’habitació era un maniàtic de la neteja. Quan vaig explicar als altres que fins i tot rentava les cortines no s’ho van creure. Ningú no sabia que les cortines es poguessin rentar. Per ells eren una part més de la finestra. «Això és que no està bé del cap», van concloure, i van començar a dir que si era un nazi o un soldat d’assalt.

A les parets no hi teníem pas fotos de noies, sinó el pòster d’un canal d’Amsterdam. Jo vaig mirar de posar-hi una noia despullada, però el meu company la va treure.

—Ei, Watanabe, és que no m’a… m’agrada gaire, això —em va dir, i llavors m’hi va plantificar el canal d’Amsterdam.

Com que a mi les fotos de noies despullades no m’agradaven especialment, no m’hi vaig pas posar fort. Tothom que venia a l’habitació es mirava el pòster del canal i em preguntava com era que teníem allò a la paret.

—És que al Soldat d’Assalt li agrada pelar-se-la mirant això —els deia jo.

Ho deia de broma, però tots s’ho empassaven. De fet, tothom s’ho va prendre tan seriosament que al cap de poc vaig començar a pensar que potser era veritat.

Tots es compadien de mi perquè havia de compartir l’habitació amb el Soldat d’Assalt, però a mi no em molestava. Mentre mantingués net el meu espai, no m’amoïnava, i a mi ja m’anava bé tenir-lo com a company: feia tota la neteja, m’airejava el futon i llençava la brossa. Quan anava més enfeinat i m’estava dos o tres dies sense banyar-me, ell ensumava una mica i em deia que em banyés; també m’avisava quan em tocava anar al barber o quan m’havia de tallar els pèls del nas. L’únic problema era quan veia algun insecte a l’habitació, ja que ho ruixava tot amb insecticida i jo m’havia de refugiar una estona al caos de l’habitació del costat.

El Soldat d’Assalt estudiava geografia en una universitat pública.

—Jo estudio ma… ma… mapes —em va dir quan ens vam conèixer.

—Així, t’agraden els mapes —vaig fer.

—Sí. Quan acabi la carrera, entraré a l’Institut Geogràfic Nacional i faré ma… ma… mapes.

Jo em vaig quedar impressionat per la varietat de desitjos i d’objectius que podia tenir la gent. Va ser una de les primeres coses que em va impressionar en arribar a Tòquio. Em vaig adonar que si no hi havia algú —tampoc calia que fossin gaires— a qui li agradés amb passió fer mapes, no acabaríem d’anar bé. El que era estrany, però, és que algú que volia entrar a l’Institut Geogràfic Nacional quequegés cada vegada que deia la paraula mapa. El Sodat d’Assalt només quequejava de tant en tant, però quan havia de dir mapa no fallava mai.

—I tu, ¿què… què estudies? —em va preguntar.

—Teatre —li vaig contestar.

—¿Vols ser actor?

—No, no és això. Es tracta de llegir obres i estudiar-les. Racine, Ionesco, Shakespeare, coses així.

Em va dir que dels que havia anomenat només havia sentit a parlar de Shakespeare. De fet, jo tampoc no els coneixia. Només n’havia llegit el nom als programes de les assignatures.

—Així, t’agrada el teatre, ¿oi? —va fer.

—No especialment —vaig respondre.

Aquesta resposta el va confondre, i quan estava confús encara quequejava més. Em va saber greu haver-li dit allò.

—Hauria pogut fer qualsevol cosa —li vaig explicar—. Antropologia, història de l’Àsia, el que sigui. Només és que vaig acabar escollint teatre.

Lògicament, aquesta explicació no el va convèncer.

—No ho entenc —va dir, fent realment cara de no entendre-ho—. Jo he tri… triat geografia perquè m’agraden els ma… mapes. Per això he entrat en una universitat de Tòquio i els meus pa… pares m’envien els diners que necessito. Però tu dius que el que fas no t’agrada…

Com que el que deia ell tenia més lògica que el que deia jo, vaig desistir d’explicar-l’hi. Llavors ens vam jugar els llits a sorts. A ell li va tocar el de dalt i a mi el de baix.

El Soldat d’Assalt sempre anava vestit igual: camisa blanca, pantalons negres i jersei blau marí. Era alt, portava el cap al zero i tenia els pòmuls sortits. Quan anava a classe sempre completava l’uniforme amb la jaqueta, les sabates i la cartera de color negre. Com que feia tota la pinta d’un estudiant de dretes, la gent li deia Soldat d’Assalt, però en realitat la política no li deia res. Si portava l’uniforme era perquè li feia mandra haver de decidir què es posava. L’únic que li interessava eren coses com els canvis de la línia de la costa o l’acabament de les obres d’un nou túnel. Si ens posàvem a parlar d’aquests temes, començava a quequejar i a encallar-se i es podia passar una hora o dues parlant sense parar, fins que jo m’escapava o m’adormia.

Cada matí es llevava a les sis, amb les notes de l’himne nacional, de manera que no es pot dir que aquella ostentosa cerimònia d’hissar la bandera fos del tot inútil. Tot seguit es vestia i anava al lavabo a rentar-se la cara, operació que el mantenia ocupat una bona estona. A vegades jo em preguntava si no es treia les dents i se les rentava una per una. En tornar a l’habitació estirava la tovallola amb uns copets secs perquè quedés ben llisa, la posava sobre el radiador perquè s’eixugués i tornava el raspall de dents i el sabó a la lleixa. Llavors engegava la ràdio per seguir el programa de gimnàstica.

Com que jo tenia el costum de llegir fins tard i no llevar-me fins a les vuit, encara que ell comencés a voltar per l’habitació i es posés a fer gimnàstica, continuava dormint com si res. Tot i així, la part dels exercicis en què es posava a saltar sempre em despertava. No fallava mai. I és que quan saltava —i a fe que saltava ben amunt— tot el llit tremolava. Ho vaig aguantar tres dies, ja que ens havien dit que la vida en comú requeria prendre una mica de paciència, però al quart vaig arribar a la conclusió que no hi havia cap motiu per suportar-ho.

—Escolta, ¿això de la gimnàstica no ho podries fer al terrat o en algun altre lloc? —li vaig dir—. És que em despertes.

—Però si ja són dos quarts de set —em va contestar, amb cara de no creure’s el que acabava de sentir.

—Ja ho sé, que són dos quarts de set. Però és que a dos quarts de set jo encara dormo. No t’ho sabria explicar, però és així.

—No puc. Si vaig al terrat, els del segon pis es queixaran. Aquí a sota hi ha un traster i no molesto ningú.

—Doncs vés al pati. A la gespa.

—Tampoc puc. La ràdio que tinc no és un transistor. L’he d’endollar en algun lloc. Si no hi ha corrent, no hi ha música, i sense música és impossible seguir els exercicis.

Tenia raó: la seva ràdio era molt vella i no podia anar amb piles. La meva, en canvi, sí que era un transistor, però només agafava l’FM, ja que a mi només m’interessava escoltar-hi música. Vaig deixar anar un sospir de desesperació.

—Doncs fem un pacte —li vaig proposar—. Fes la gimnàstica aquí, però a canvi no facis el tros de saltar, que fas molt terrabastall. ¿Què et sembla?

—¿El tro… tros de saltar? ¿Què vols dir? —va fer tot sorprès.

—Doncs el tros de saltar. Aquests bots que fas.

—Però si no salto…

Em començava a fer mal el cap i tenia ganes de deixar-ho córrer, però vaig pensar que, ja que havia començat, valia més aclarir-ho, de manera que vaig sortir del llit i em vaig posar a saltar mentre cantava la primera cançó del programa de gimnàstica de l’NHK.

—Això, és el que vull dir. ¿Això no són salts?

—Sí, sí que ho són. No… no hi havia caigut.

—Doncs ara ja ho saps —vaig dir mentre m’asseia al llit—. El que et demano és que no facis aquest tros. Per a la resta ja tindré paciència. No saltis i deixa’m dormir tranquil.

—No puc —va dir tot seriós—. No em puc deixar res. Fa deu anys que cada dia faig el mateix, i quan m’hi poso em surt tot inconscientment. Si me’n deixés un tros, no… no podria continuar.

No vaig afegir res més. ¿Què més podia dir? La manera més ràpida d’acabar-ho era esperar que no fos a l’habitació per llançar-li aquell coi de ràdio per la finestra, però sabia que si ho feia seria com destapar la caixa dels trons. El Soldat d’Assalt cuidava molt les seves coses. En veure que em quedava assegut al llit sense saber què dir, em va fer un somriure i va intentar consolar-me.

—Ei, Wa… Watanabe, ¿per què no et lleves i fas gimnàstica amb mi? —va dir, i llavors se’n va anar a esmorzar.

Quan li vaig explicar la història del Soldat d’Assalt i la gimnàstica, la Naoko va ofegar una rialla. Jo no tenia la intenció de fer gràcia, però també vaig acabar rient. Només va durar un instant, però em va alegrar veure-la riure després de tant temps.

Havíem baixat a l’estació de Yotsuya i caminàvem pel terraplè que va paral·lel a la via fins a Ichigaya. Era una tarda de diumenge de mitjan mes de maig. La pluja que havia caigut de manera intermitent durant les primeres hores del matí havia parat abans del migdia, i el vent del sud havia escampat els núvols foscos i baixos. Les fulles brillants dels cirerers es movien amb el vent i reflectien els raigs de sol. Feia una llum de principi d’estiu. La gent amb qui ens creuàvem portava les jaquetes o els jerseis a l’espatlla o al braç. En aquella càlida llum de diumenge a la tarda tothom semblava feliç. Els joves que jugaven a les pistes de tennis que es veien a l’altra banda del riu anaven només en pantalons curts. L’únic lloc on la llum d’estiu semblava no haver arribat era un banc on seien dues monges amb els mateixos hàbits foscos que a l’hivern, però tot i així xerraven animades tot prenent el sol.

Quan feia un quart que caminàvem vaig començar a suar, de manera que em vaig treure la camisa de cotó i em vaig quedar en samarreta. La Naoko es va arromangar les mànigues del jersei, d’un to gris clar i descolorit de tantes rentades. Em semblava que l’hi havia vist portar feia molt temps, però era més una impressió que no pas un record clar: en aquell moment encara no podia recordar gaires coses d’ella.

—¿Què tal, viure amb altra gent? ¿És divertit? —em va preguntar.

—No ho sé. Només fa un mes que hi visc —vaig dir—. Però no està malament. Es pot suportar.

Ella es va aturar davant una font, va fer un glop d’aigua i es va eixugar els llavis amb un mocador blanc que es va treure de la butxaca dels pantalons. Llavors es va ajupir i es va tornar a lligar els cordons de les sabates amb molta cura.

—¿Trobes que jo també hi podria viure?

—¿Amb altra gent?

—Sí —va dir ella.

—No ho sé, suposo que tot és qüestió de proposar-s’ho. De fet, hi ha força coses que et poden molestar: moltes normes, uns quants imbècils que es creuen que són els reis del mambo, algun company d’habitació que es lleva a quarts de set per fer gimnàstica… Però si penses que vagis on vagis serà igual, és suportable. Si et mentalitzes que hi has de viure per nassos, hi vius i ja està.

—És clar… —va dir ella assentint amb el cap, i es va quedar una estona pensarosa. Llavors em va mirar a la cara com si escodrinyés algun objecte estrany, i en aquell moment vaig veure que tenia uns ulls esgarrifosament clars i profunds. Fins llavors no m’hi havia fixat. De fet, mai no havia tingut l’ocasió de mirar-la fixament als ulls. Era la primera vegada que sortíem a passejar sols i que parlàvem tanta estona.

—¿Que vols anar a viure a una residència? —li vaig preguntar.

—No, no és això —em va respondre—. Només em preguntava com devia ser viure amb altra gent. És que… —va començar, però es va mossegar els llavis com si busqués les paraules justes per dir el que volia. Al final no les va trobar. Va fer un sospir i va abaixar la vista—. Jo què sé… Deixa-ho córrer.

Aquí es va acabar la conversa. Ella va continuar caminant cap a l’est i jo la vaig seguir una mica endarrerit.

Feia un any que no ens vèiem, i en aquell any s’havia aprimat tant que gairebé semblava una altra. Havia perdut la rodonesa de les galtes i el coll se li havia tornat molt fi, però tot i així no es pot dir que estigués escanyolida ni que fes mala cara. Era com si s’hagués aprimat de manera natural i serena, com si s’hagués amagat en un lloc estret i llarg fins que el cos se l’hi hagués emmotllat. Estava més maca que mai. Vaig pensar que l’hi diria, però no vaig trobar la manera d’expressar-ho i m’ho vaig callar.

De fet, no havíem pas quedat per veure’ns, sinó que ens vam trobar de casualitat en un vagó de tren de la línia Chuo. Ella anava al cinema tota sola, i jo tenia pensat fer un volt per les llibreries de Kanda, de manera que cap dels dos tenia res urgent per fer. Quan ella va proposar que baixéssim va resultar que érem a l’estació de Yotsuya. Tampoc ens havíem de dir res especial, i per això no havia acabat d’entendre per què havia suggerit que baixéssim allà. No havíem tingut mai gran cosa a dir-nos.

En sortir de l’estació la Naoko va començar a caminar sense dir res i jo la vaig seguir, caminant a un metre darrere seu. Evidentment, si hagués volgut hauria pogut atrapar-la, però la timidesa m’ho impedia. Mentre caminava mirava la seva esquena i els seus cabells, llisos i foscos. Hi duia un passador gros, de color marró, i quan mirava cap a un costat li veia l’orella, petita i blanca. De tant en tant es girava i em deia alguna cosa. Tan aviat era un comentari que li podia contestar com cal, com alguna cosa que no tenia ni idea de com respondre. Alguna vegada no sentia el que em deia, però a ella tant li feia. Quan havia dit el que volia dir, es girava cap endavant i continuava caminant. Vaig pensar que almenys feia bon dia per passejar.

Per la manera com caminava la Naoko, però, no es pot pas dir que fos una simple passejada. En arribar a Iidabashi va girar cap a la dreta, va pujar a la vora del canal, va travessar el carrer a la cruïlla de Jimbocho i va enfilar la costa d’Ochanomizu fins a sortir a Hongo. Llavors va continuar fins a Komagome seguint les vies del tramvia. Era una bona tirada. Quan vam arribar a Komagome el sol ja es ponia. Era un vespre serè de primavera.

—¿On som? —va preguntar com si de sobte s’adonés que era en un lloc que no coneixia.

—A Komagome —li vaig dir—. ¿Que no te n’has adonat? Hem fet una bona caminada.

—¿I per què hi hem vingut?

—Hi has vingut tu. Jo només t’he seguit.

Vam entrar en un restaurant de prop de l’estació i vam demanar un bol de fideus. Com que tenia set, em vaig beure una cervesa. Des que vam fer la comanda fins que vam acabar de sopar no vam dir res. Jo estava cansat de tant caminar i ella es va quedar asseguda, amb les mans damunt la taula i altre cop pensarosa. A la televisió deien que aquell diumenge havia fet tan bo que la majoria de llocs turístics havien registrat una ocupació molt alta. I nosaltres havíem caminat de Yotsuya a Komagome, vaig pensar.

—Estàs molt en forma —li vaig dir en acabar-me els fideus.

—¿T’he sorprès?

—Sí.

—Quan anava a l’escola era corredora de fons. Corria els deu mil metres. A més, el meu pare era aficionat a l’escalada i cada diumenge anàvem a la muntanya. A casa meva tenim les muntanyes a tocar, ¿oi? Per això sempre he tingut bones cames.

—Doncs ningú ho diria —vaig dir.

—Ja ho sé. Tothom es pensa que sóc una figaflor. Però no et pots fiar de les aparences —va dir amb un lleu somriure.

—Doncs jo estic rebentat.

—Perdona’m. T’he fet perdre el dia.

—No pateixis. Estic content que hàgim pogut parlar. No hi havíem parlat mai, tots dos sols —li vaig dir mentre intentava recordar sense èxit alguna cosa de què haguéssim parlat aquell dia.

Ella s’entretenia jugant amb el cendrer que hi havia a la taula.

—Daixò… Si et va bé… Bé, si no et fa res… ¿ens podem tornar a veure? Ja sé que no tinc cap dret a demanar-t’ho, però…

—¿Que no hi tens cap dret? —vaig dir sorprès—. ¿Què vols dir?

Ella es va posar vermella. Potser la meva reacció havia estat exagerada.

—No sé com explicar-ho —va dir com per excusar-se. Es va apujar les mànigues del jersei fins més amunt del colze i se les va tornar a abaixar. La llum del restaurant li va tenyir el borrissol dels braços d’un bonic color daurat—. No volia dir que no hi tinc cap dret. Ho volia dir d’una altra manera.

Va posar els colzes a la taula i es va quedar mirant el calendari que hi havia penjat a la paret, com si esperés trobar-hi l’expressió adequada. Evidentment, no l’hi va trobar. Va deixar anar un sospir, va tancar els ulls un moment i després es va posar a jugar amb el passador.

—No t’hi amoïnis —li vaig dir—. Ja sé què vols dir, però tampoc sé com expressar-ho.

—No sé parlar bé —es va plànyer la Naoko—. Últimament sempre em passa. Quan vull dir una cosa només em vénen al cap paraules que no són. A vegades fins i tot dic coses que volen dir el contrari del que vull dir. I si provo de corregir-me, l’únic que faig és embolicar-ho més i acabo sense saber què volia dir al principi. És com si estigués dividida en dues parts i m’anés empaitant a mi mateixa. Com si al mig hi hagués una columna molt ampla i una part de mi anés fent voltes empaitant l’altra part, que és la que té les paraules que vull dir. I m’és impossible atrapar-la. —Va aixecar el cap i em va mirar als ulls—. ¿Que m’entens?

—Em sembla que, qui més qui menys, tothom se sent així —li vaig respondre—. Tothom intenta expressar el que pensa realment però es frustra perquè veu que no se’n surt.

En sentir la meva resposta la Naoko va quedar una mica decebuda.

—Això és diferent —va dir, però no va afegir res més.

—Podem quedar quan vulguis —li vaig dir—. Els diumenges no faig res, i caminar m’anirà bé.

Vam agafar un tren de la línia Yamanote, i a Shinjuku ella va fer el canvi per agafar la línia Chuo. Vivia en un piset de lloguer al barri de Kokubunji.

—Per cert, ¿trobes que parlo diferent? —em va preguntar quan ja ens acomiadàvem.

—Una mica sí —li vaig respondre—, però no et sabria dir què és. De fet, abans ens vèiem molt però no recordo que parléssim gaire.

—Tens raó —va admetre—. ¿Et va bé si et truco dissabte?

—I tant. Ho estaré esperant —li vaig dir.

Vaig conèixer la Naoko la primavera de l’any que feia segon de batxillerat. Ella també feia segon en un institut cristià per a noies de casa bona. De fet, era un institut tan refinat que si estudiaves massa t’acusaven de no ser prou refinada. La Naoko era la xicota d’en Kizuki, el meu millor —i, literalment, únic— amic. Com aquell qui diu, la Naoko i en Kizuki havien crescut junts, i vivien a menys de dos-cents metres l’un de l’altre.

Com passa amb la majoria de parelles que es coneixen des de ben petits, tenien una relació molt oberta i no estaven sempre frisant per estar sols. Sovint anaven a casa de l’altre i s’hi quedaven a sopar o a jugar a mahjong. Més d’una vegada havia quedat amb ells i amb una altra noia. La Naoko convidava una companya de classe i anàvem al zoo, a la piscina o al cine. Les noies que portava la Naoko eren bufones però, pel meu gust, una mica massa refinades. M’entenia més amb les meves companyes de classe, que potser no eren tan fines però almenys hi podia parlar tranquil·lament. Amb les amigues de la Naoko sovint em preguntava què tenien dins aquell cap tan bufó, i a elles els devia passar el mateix amb mi.

Al cap de poc en Kizuki es va cansar que la Naoko convidés amigues seves i vam començar a quedar i a sortir tots tres sols. En Kizuki, la Naoko i jo. Era una mica estrany, però al capdavall era el més còmode i el que funcionava millor. Amb una quarta persona l’ambient era més tens. En canvi, si només érem els tres era com un programa d’entrevistes en què jo semblava el convidat, en Kizuki el presentador i la Naoko l’hostessa. En Kizuki sempre era el centre i se’n sortia molt bé. Tenia un cantó sarcàstic que el podia fer semblar arrogant, però en realitat era simpàtic i atent. Quan érem tots tres parlava igual i feia les mateixes bromes amb la Naoko que amb mi, mirant que cap dels dos no se sentís malament. Quan feia estona que ella o jo estàvem callats, ell ens deia alguna cosa i ens feia participar en la conversa. Vist des de fora podia semblar més complicat del que realment era, ja que tenia un do especial per veure què passava i reaccionar com calia a cada moment. A més, tenia la rara capacitat de saber trobar el cantó interessant del que li deien, encara que no ho fos, de manera que quan parlaves amb ell et feia l’efecte que eres una persona divertida i que feies una vida apassionant.

Amb tot, no era gens sociable. A l’institut jo era l’únic amic que tenia. Jo no entenia com era que un noi tan llest i tan bon conversador no explotava més les seves capacitats i es conformava a aplicar-les al petit món que formàvem tots tres. Tampoc no entenia per què m’havia triat a mi d’amic. Jo era un noi ben normal: m’agradava llegir i escoltar música, però no destacava en res especial que pogués atreure la seva atenció. Tot i així, de seguida ens vam entendre i ens vam fer amics. El seu pare era dentista, i era famós tant per la seva traça com per les seves factures.

—¿Què et sembla si aquest diumenge sortim amb dues noies? La meva xicota pot convidar alguna companya de classe —em va proposar poc després que ens féssim amics. Jo vaig acceptar, i així és com vaig conèixer la Naoko.

Tots tres ens vèiem sovint, però sempre que en Kizuki se n’anava un moment la conversa entre la Naoko i jo no funcionava. No sabíem de què parlar. De fet, no teníem cap tema en comú, i per això mentre ell no hi era no dèiem gairebé res i ens entreteníem bevent aigua o jugant amb qualsevol objecte que hi hagués damunt la taula. Quan en Kizuki tornava, la conversa tornava a fluir. La Naoko no era gaire xerraire, i a mi m’agradava més escoltar que no pas parlar, de manera que quan ens quedàvem tots dos sols jo estava una mica incòmode. No és que fóssim incompatibles, sinó que simplement no teníem res per dir-nos.

Després de l’enterrament d’en Kizuki, la Naoko i jo només ens havíem vist una vegada. Va ser al cap de dues setmanes del succés, quan vam quedar en una cafeteria per aclarir algun assumpte sense importància. Quan ho vam enllestir no vam saber què més dir-nos. Jo vaig intentar treure algun tema, però la conversa no va arrencar en cap moment. A més, en la seva manera de parlar hi havia un cert ressentiment. Era com si estigués enfadada amb mi per alguna cosa, però no vaig saber per què. Llavors ens vam dir adéu i no ens vam tornar a veure fins un any després, quan ens vam trobar per casualitat en aquell tren de la línia Chuo.

Pot ser que la Naoko estigués enfadada amb mi perquè jo, i no pas ella, havia estat l’últim de parlar amb en Kizuki. Potser aquesta no és la millor manera d’expressar-ho, però em sembla que entenc com se sentia. Si hagués pogut m’hauria canviat per ella, però al capdavall el que havia passat ja era irreparable.

Aquella agradable tarda de maig, després de dinar, en Kizuki em va proposar que ens saltéssim les classes i anéssim a jugar a billar. Com que les classes de la tarda no m’interessaven gaire, vam sortir de l’institut, vam baixar fins al port i vam fer quatre partides a la sala de billar on anàvem sempre. Després que jo guanyés la primera, en Kizuki s’ho va prendre seriosament i va guanyar les tres següents. Tal com havíem quedat, em va tocar pagar. Mentre vam jugar no va fer ni una broma, la qual cosa era poc habitual. En acabar vam fumar una cigarreta.

—¿Com és que t’ho has pres tan seriosament? —li vaig preguntar.

—És que no volia perdre —em va respondre amb una rialla de satisfacció.

Va morir aquell vespre al garatge de casa seva. Va connectar una mànega de plàstic al tub d’escapament de l’Honda N-360, va segellar l’obertura que quedava a la finestreta i va engegar el motor. No sé quant devia tardar a morir. Els seus pares havien anat a visitar un parent malalt, i quan van obrir la porta per desar l’altre cotxe al garatge ell ja era mort. La ràdio del cotxe estava engegada, i a l’eixugaparabrises hi havia la factura d’una gasolinera.

No va deixar cap nota i no tenia cap motiu aparent per suïcidar-se. Com que jo era l’última persona amb qui havia estat, vaig haver d’anar a declarar a la policia. Vaig dir a l’agent que portava la investigació que no havia notat res estrany, que en Kizuki s’havia comportat com sempre. L’agent no devia tenir gaire bona impressió ni de mi ni d’en Kizuki. Era com si no l’estranyés que algú que a la tarda se saltava les classes de l’institut per anar a jugar a billar se suïcidés el mateix vespre. Els diaris van publicar un breu article i no se’n va parlar més. Els pares d’en Kizuki es van desempallegar de l’N-360 vermell. Durant un quant temps, a la seva taula de l’institut hi va haver una flor blanca.

Durant els deu mesos que van passar entre la mort d’en Kizuki i el final de curs no vaig saber trobar el lloc en el món que m’envoltava. Em vaig fer amic d’una noia de l’institut i vam començar a sortir, però no vam durar ni sis mesos. De fet, no tenia res que m’atragués especialment. Vaig fer la sol·licitud per entrar en una universitat privada de Tòquio on m’acceptessin sense haver d’estudiar gaire i vaig aprovar els exàmens d’ingrés sense pena ni glòria. Aquella noia em va demanar que no me n’anés tan lluny, però jo estava decidit a marxar de Kobe i començar una nova vida on no conegués ningú.

—Ara que ens hem ficat al llit ja no vols saber res de mi, ¿oi? —em va dir plorant.

—No és veritat —li vaig contestar. L’únic que volia era allunyar-me d’aquella ciutat. Ella, però, no em va entendre i ho vam deixar estar. Durant el viatge amb tren bala fins a Tòquio vaig recordar totes les virtuts que tenia i em vaig penedir d’haver estat tan cruel amb ella, però ja no podia tornar enrere i vaig decidir oblidar-la.

En arribar a Tòquio i començar la nova vida a la residència només havia de fer una cosa: no prendre’m les coses massa seriosament, posar una mica de distància entre les coses i jo. Havia d’oblidar les taules de billar amb tapissos verds, els N-360 vermells, les flors blanques damunt les taules. I també el fum que sortia per l’alta xemeneia d’un crematori o els pesants petjapapers de les sales d’interrogatoris de la policia. Al principi va semblar que me’n sortia, però per molt que m’esforcés a eliminar-la, dins meu continuava havent-hi una mena de massa d’aire espès. Amb el temps, aquesta massa va anar adoptant una forma cada cop més simple i més clara que fins i tot puc traduir en paraules:

LA MORT EXISTEIX, NO PAS COM EL CONTRARI DE LA VIDA, SINÓ COM UNA PART DE LA VIDA.

Expressat amb paraules no és res de l’altre món, però en aquell moment no ho sentia pas com si fossin paraules, sinó com una massa d’aire que tenia a dins. La mort existia dins un petjapapers, dins les boles blanques i vermelles escampades damunt la taula de billar, i nosaltres vivíem aspirant-la cap als pulmons com si fos una pols fina.

Fins llavors m’havia imaginat la mort com una cosa que estava separada de la vida i que existia de manera independent. És a dir, sabia que la mort era inexorable, però em pensava que no ens afectava fins al dia que ens arribava. Era una manera de veure-ho absolutament lògica: la vida era en aquesta banda i la mort a l’altra. Jo era aquí i no pas allà.

Però a partir de la nit en què va morir en Kizuki ja no vaig poder pensar en la mort (ni en la vida) d’una manera tan senzilla. La mort ja no era el contrari de la vida, sinó que havia començat a existir, formava part de mi i, encara que ho volgués, em seria impossible ignorar-la. Quan la mort es va endur en Kizuki aquell vespre de maig, també se’m va endur a mi.

Vaig viure la primavera dels meus divuit anys amb aquella massa d’aire espès dins meu, però esforçant-me per no tornar-me massa seriós. Encara que vagament, pressentia que tornar-se seriós no volia dir acostar-se a la veritat. Amb tot, la mort no deixava de ser una cosa seriosa. Anava fent voltes sens fi, atrapat en aquesta sufocant contradicció. Vistos ara, aquells van ser uns dies ben estranys. A la flor de la vida, tot girava entorn de la mort.





3


La Naoko em va trucar el dissabte següent i vam quedar per a l’endemà. Suposo que puc dir que vam quedar. No se m’acut cap altra paraula.

Com havíem fet la setmana anterior, vam caminar per Tòquio, a mitja tarda ens vam aturar per fer un cafè, vam caminar més i al vespre vam sopar i ens vam acomiadar. Com sempre, ella va parlar poc, però no em va pas semblar que estigués incòmoda. Jo tampoc no vaig fer gaire esforç per treure temes. Quan ens venia de gust, explicàvem alguna cosa de la vida que fèiem o de la universitat, però sempre de manera fragmentada, sense gaire seguida. En cap moment vam fer referència al passat. Bàsicament, ens vam dedicar a caminar. Per sort, Tòquio és una ciutat tan gran que per molt que caminis no s’acaba.

Sortíem a caminar gairebé cada cap de setmana. Ella anava al davant i jo la seguia una mica endarrerit. Ella tenia uns quants passadors diferents, però sempre se’ls posava de manera que se li veiés l’orella dreta. Com que només la veia d’esquena, és el que recordo millor. Quan tenia vergonya joguinejava amb el passador, i quan volia dir alguna cosa tenia la mania d’eixugar-se els llavis amb un mocador. A mesura que vaig anar observant aquests costums la vaig començar a apreciar.

La Naoko estudiava en una universitat de noies dels afores de Musashino. Era una universitat petita però famosa pel departament d’anglès. A prop del pis on vivia hi passava un canal de reg amb una aigua molt neta, i de tant en tant hi anàvem a passejar. A vegades em convidava al seu pis i em feia el sopar. No semblava que la molestés estar a soles amb mi. Era un pis sobri, gens enfarfegat, i si no hagués estat per les mitges esteses en un racó al costat de la finestra ningú no hauria dit que hi vivia una noia. Feia una vida senzilla i austera, i no semblava que tingués cap amic. Era una vida totalment diferent de la que feia quan anava a l’institut. A l’època en què l’havia conegut, sempre anava ben vestida i estava envoltada d’amics. Quan vaig veure el lloc on vivia em vaig adonar que, igual que jo, havia volgut anar a una universitat on no conegués ningú i començar una nova vida.

—Si vaig triar aquesta universitat va ser perquè no hi venia ningú de l’institut —em va dir amb un somriure—. En principi, totes havíem d’anar a algun lloc més chic. Ja m’entens, ¿oi?

Tot i així, la meva relació amb la Naoko va anar avançant. De mica en mica ella es va anar acostumant a mi i jo a ella. Quan les vacances d’estiu es van acabar i vam encetar el segon semestre, ella va començar a caminar al meu costat com si fos la cosa més normal del món. Vaig pensar que ja em veia com un amic, i a mi no em feia res caminar costat per costat amb una noia tan maca com ella. Vam continuar voltant per Tòquio sense rumb, pujant costes, travessant rius i vies de tren, caminant sense parar. No teníem cap destinació concreta. El que comptava era caminar sempre endavant, com si féssim una mena de peregrinació per curar les nostres ànimes. Si plovia, caminàvem sota el paraigua.

Va arribar la tardor i el pati de la residència es va cobrir de fulles de zelkova. En posar-me el jersei de màniga llarga vaig sentir l’olor de la nova estació. Com que les sabates que tenia se m’havien gastat, me’n vaig comprar unes de noves, d’ant.

No recordo gaire bé de què parlàvem en aquella època. Suposo que de res en especial. Com sempre, evitàvem dir res del passat, de manera que el nom d’en Kizuki no sortia gairebé mai en les nostres converses. No xerràvem gaire, i a més ja ens havíem acostumat a seure en alguna cafeteria en un silenci absolut.

Com que la Naoko volia saber coses del Soldat d’Assalt, jo li’n parlava sovint. Una vegada, al mes de juny, havia quedat per sortir amb una noia (de la classe de geografia, evidentment) i al vespre havia tornat tot moix i m’havia preguntat de què parlava amb les noies. Jo no recordava què li havia contestat, però de totes maneres s’havia equivocat de persona per preguntar allò. Al juliol, mentre ell no hi era, algú havia entrat a l’habitació i havia canviat el pòster del canal d’Amsterdam per un del Golden Gate Bridge de San Francisco per veure si era capaç de pelar-se-la mirant aquell nou paisatge. Jo vaig dir que li havia encantat, i llavors l’hi van canviar pel pòster d’un iceberg. Cada vegada que li canviaven el pòster el Soldat d’Assalt es quedava ben confús.

—¿Qui… qui… coi es dedica a fer això? —em va preguntar.

—No ho sé pas —vaig fer—. ¿Que et molesta? Tots els pòsters són ben macos. És igual qui ho faci. Trobo que hauries d’estar agraït.

—Tens raó, però em fa mala espina —va dir.

Sempre que li explicava alguna aventura del Soldat d’Assalt, la Naoko reia. Com que no hi havia gaires coses que la fessin riure, jo li parlava sovint d’aquell company d’habitació tan curiós, tot i que no m’agradava riure-me’n gaire. De fet, no era més que el tercer fill d’una família humil que s’ho prenia tot una mica massa seriosament. A més, fer mapes era el petit somni de la seva petita vida. ¿Qui es podia riure d’això?

A aquelles alçades, però, les bromes sobre el Soldat d’Assalt ja s’havien convertit en un dels temes de conversa indispensables a la residència, i ja no podia controlar el que jo mateix havia engegat. A més, veure somriure la Naoko em feia content, de manera que vaig continuar explicant històries del Soldat d’Assalt a tothom.

Només una vegada la Naoko em va preguntar si hi havia cap noia que m’agradés. Jo li vaig parlar de la noia que havia deixat a Kobe. Li vaig explicar que era una bona noia, que m’agradava anar al llit amb ella i que a vegades la trobava a faltar, però que no n’acabava d’estar enamorat. També li vaig dir que a vegades em semblava que tenia el cor com una closca molt dura, que no m’hi podien entrar gaires coses, i que potser per això no era capaç d’estimar ningú.

—¿No has estat mai enamorat? —em va preguntar ella.

—No —vaig contestar.

No em va preguntar res més.

Quan la tardor es va acabar i el vent fred va començar a bufar pels carrers, la Naoko va començar a caminar agafada al meu braç. A vegades notava lleument la seva respiració a través de la roba gruixuda de la seva trenca. Passava el braç per sota el meu i posava la mà a la butxaca del meu abric; quan feia molt fred se m’arrapava al braç tota tremolosa. Però això era tot. Per ella aquests gestos no tenien cap altre significat. Jo caminava com sempre, amb les mans a les butxaques. Tant ella com jo portàvem sabates amb sola de goma, de manera que gairebé no sentíem les nostres passes. Només sentíem soroll quan trepitjàvem les fulles seques dels plàtans que cobrien els carrers. Sempre que sentia aquell cruix em sabia greu per la Naoko. El que ella volia no era el meu braç, sinó el d’algú altre. El que volia no era el meu escalf, sinó el d’algú altre. Gairebé em sentia culpable de ser qui era.

A mesura que l’hivern avançava, els seus ulls es feien cada cop més clars. Era una claredat que no tenia enlloc on anar. A vegades, sense que hi hagués cap raó aparent, ella se’m quedava mirant als ulls com si hi busqués alguna cosa. Cada cop que ho feia m’envaïa un sentiment estrany, una soledat gairebé insuportable.

Jo pensava que potser em volia dir alguna cosa que no podia expressar amb paraules. O potser era alguna cosa que ella mateixa no entenia i per tant era incapaç de traduir en paraules. Sovint joguinejava amb el passador, s’eixugava la comissura dels llavis amb el mocador o em mirava fixament als ulls d’aquella manera incomprensible. A vegades em venien ganes d’abraçar-la, però sempre em retenia. Tenia por que s’ofengués. Així vam anar caminant per Tòquio mentre la Naoko buscava paraules per l’espai.

Sempre que la Naoko em trucava o que em veien sortir els diumenges al matí, els de la residència es reien de mi. És lògic que es pensessin que tenia xicota. A més, com que no sabia com explicar-ho, i no en tenia cap necessitat, vaig deixar que pensessin el que volguessin. Als vespres, en tornar, sempre trobava algú que em feia alguna pregunta impertinent, com ara en quina postura ho havíem fet, com tenia el parrús o de quin color portava les calces. Jo els contestava el que em semblava.

I així vaig passar dels divuit anys als dinou. El sol sortia i es ponia; la bandera s’hissava i s’arriava. I quan arribava el diumenge, quedava amb la xicota del meu amic mort. No tenia ni idea del que feia en aquell moment ni del que volia fer més endavant. Per a les classes llegia Claudel, Racine i Eisenstein, però cap d’aquells llibres no em deia gran cosa. A classe no vaig fer cap amic, i la gent de la residència no passaven de ser coneguts. Com que sempre em veien sol llegint algun llibre, es pensaven que volia ser escriptor, però no tenia pas aquesta ambició. No volia ser res en concret.

Vaig intentar parlar d’aquest sentiment amb la Naoko unes quantes vegades. Em semblava que almenys ella podria entendre el que pensava, però no vaig saber com explicar-l’hi. Ho vaig trobar molt estrany. Era com si se m’hagués encomanat la seva dificultat per trobar les paraules.

Els dissabtes al vespre m’asseia en una cadira del vestíbul, ben a prop del telèfon, esperant la seva trucada. Com que tothom havia sortit, la residència estava més tranquil·la que mai. Mentre mirava les partícules de llum que suraven en aquell espai silenciós m’esforçava per entendre els meus sentiments. ¿Què volia? ¿Què volien els altres de mi? Però no trobava mai les respostes. A vegades allargava la mà per atrapar les partícules de llum que flotaven a l’aire, però els meus dits no tocaven res.

Llegia molt, però no pas molts llibres: m’agradava rellegir els que m’havien fet el pes. En aquella època, els escriptors que m’agradaven eren Truman Capote, John Updike, Scott Fitzgerald i Raymond Chandler, però ni a classe ni a la residència veia ningú que llegís aquella mena de novel·les. La majoria llegien llibres de Kazumi Takahashi, Kenzaburo Oe o Yukio Mishima, o bé novel·les d’escriptors francesos contemporanis. Per això no teníem gaires temes en comú i jo anava llegint pel meu compte. Sovint, mentre rellegia algun d’aquells llibres, tancava els ulls i m’omplia el pit de l’aroma que feia. Amb aquella olor o amb el tacte de les pàgines en tenia prou per ser feliç.

Als divuit anys el meu llibre favorit havia estat El centaure, de John Updike, però a còpia de rellegir-lo havia anat perdent la brillantor del principi i havia deixat el lloc a El gran Gatsby, de Scott Fitzgerald, que durant molt temps va ocupar la primera posició en la meva llista de novel·les favorites. Quan em venia de gust l’agafava de la prestatgeria, n’obria una pàgina a l’atzar i començava a llegir. No em va decebre ni un sol cop, no hi havia ni una sola pàgina que trobés avorrida. Em semblava un llibre fantàstic i tenia ganes de fer-ho saber als altres, però al meu voltant no hi havia ningú que hagués llegit mai El gran Gatsby ni que tingués ganes de fer-ho. Llegir Scott Fitzgerald l’any 1968 no era pas revolucionari, però tampoc es pot dir que fos un acte gaire recomanable.

De fet, en aquella època al meu voltant només hi havia una persona que hagués llegit aquesta novel·la, i per això ens vam fer amics. Era un noi que es deia Nagasawa. Tenia dos anys més que jo i estudiava dret a la prestigiosa Universitat de Tòquio. També vivia a la residència, però només ens coneixíem de vista. Un dia, mentre jo llegia El gran Gatsby en un racó assolellat del menjador, se’m va asseure al costat i em va preguntar què llegia. Quan l’hi vaig dir, em va preguntar si m’agradava. Li vaig explicar que era la tercera vegada que el llegia, i que cada vegada hi trobava més fragments interessants.

—Si has llegit El gran Gatsby tres vegades, em penso que podem ser bons amics —va dir com si parlés amb ell mateix.

I així és com ens vam fer amics. Era el mes d’octubre.

Com més coneixia en Nagasawa, més estrany em semblava. Fins llavors havia conegut força gent estranya, però mai no havia trobat ningú que ho fos tant com ell. Llegia molt més que jo, però per sistema no tocava cap llibre d’un autor que no hagués mort feia més de trenta anys. Deia que eren l’única mena de llibres en què podia confiar.

—No és que no em refiï de la literatura contemporània. L’únic és que no vull perdre un temps valuós llegint coses que no hagin rebut el baptisme del temps. La vida és curta.

—¿Quins escriptors t’agraden? —li vaig preguntar.

—Balzac, Dante, Joseph Conrad, Dickens —em va respondre a l’instant.

—No es pot dir que siguin l’últim crit.

—Per això els llegeixo. Si llegeixes el mateix que tothom, acabes tenint les mateixes idees que té tothom i acabes vivint en un món de pagerols i esnobs. La gent com cal se’n dóna vergonya, de fer aquestes coses. ¿Que no ho veus, Watanabe? Tu i jo som els únics tios com cal de tota la residència. La resta són escòria.

—¿Què t’ho fa dir, això? —li vaig preguntar.

—Ho sé només de veure’ls. És com si tu i jo portéssim una marca al front. I a més, tots dos hem llegit El gran Gatsby.

Llavors vaig calcular mentalment.

—Però si Scott Fitzgerald només fa vint-i-vuit anys que és mort.

—No ve de dos anys, home —va fer ell—. Un escriptor tan bo com ell pot estar sota la par.

Amb tot, a la residència ningú no sabia que en Nagasawa fos aficionat a llegir novel·les clàssiques, i encara que ho haguessin sabut tant els hauria fet. Si en Nagasawa era famós era per la seva intel·ligència: havia entrat fàcilment a la Universitat de Tòquio, treia molt bones notes i tenia previst fer oposicions per entrar al Ministeri d’Afers Estrangers i seguir la carrera diplomàtica. El seu pare era el director d’un important hospital de Nagoya, i el seu germà havia estudiat medicina a la Universitat de Tòquio i estava preparat per prendre el relleu del seu pare. Era una família perfecta. Ell sempre tenia diners i anava de vint-i-un botó. Per això tothom el tractava amb deferència, i fins i tot el director de la residència li parlava amb respecte. Quan demanava a algú que fes alguna cosa, la persona a qui ho havia demanat l’obeïa sense posar-hi cap objecció. De fet, s’ho prenia com si fos una obligació.

Era com si en Nagasawa tingués una capacitat innata per atreure la gent i dirigir-los. Sabia situar-se per sobre de la resta, valorar ràpidament la situació i donar les ordres pertinents perquè els altres li fessin cas de bona gana. Damunt el cap hi tenia una aura que, com la corona d’un àngel, indicava aquesta capacitat i feia que només de veure’l la gent s’adonés que es trobava davant un noi fora del comú. Per això tothom es va estranyar que en Nagasawa em triés justament a mi, que no tenia cap do especial, com a millor amic. A partir de llavors, gent que amb prou feines coneixia em va començar a tractar amb respecte. Els altres potser no ho entenien, però la raó que m’hagués triat a mi era ben senzilla: si queia bé a en Nagasawa era perquè, a diferència dels altres, ni l’admirava ni l’adulava. M’interessava molt el cantó estrambòtic i rebuscat de la seva personalitat, però no m’impressionaven gens ni les seves bones notes, ni la seva aura, ni la seva bona planta. Per ell la meva reacció devia ser una novetat.

En la personalitat d’en Nagasawa hi havia uns quants aspectes totalment contradictoris. A vegades era tan bo que fins i tot jo me’n meravellava, però també podia ser cruel i despietat. Podia fer gala d’un esperit sorprenentment elevat, però alhora era irremeiablement groller. Era capaç de guiar els altres i avançar amb optimisme mentre el seu cor s’arrossegava pel fons d’un fangar de tristor i de soledat. Jo em vaig adonar d’aquestes contradiccions des de bon principi, i no em sabia avenir que els altres no les veiessin. Aquell noi vivia en el seu infern particular.

En general, però, sempre em va caure bé. La seva virtut principal era la sinceritat. Mai no deia mentides, i sempre estava disposat a reconèixer els seus errors i els seus punts febles. A més, no intentava amagar-se les coses que no li convenien. Amb mi sempre es va portar bé i em va ajudar diverses vegades. Si no hagués estat per ell, la meva vida a la residència hauria estat molt més complicada i desagradable. Tot i així, mai no li vaig obrir el cor. En aquest aspecte, la meva relació amb ell va ser totalment diferent de la que havia tingut amb en Kizuki. El primer cop que vaig veure en Nagasawa borratxo i maltractant una noia vaig tenir clar que, passés el que passés, no li havia de confiar els meus sentiments.

A la residència corrien diverses llegendes relacionades amb ell. Una deia que un cop s’havia menjat tres llimacs. Una altra, que tenia un penis com d’aquí a allà i que s’ho havia fet amb més de cent noies.

La història dels llimacs era certa. Quan l’hi vaig preguntar, no va tenir cap problema a explicar-m’ho.

—I grossos que eren —em va dir.

—¿I per què ho vas fer?

—És una mica llarg d’explicar… —va començar—. L’any que vaig entrar a la residència hi havia una mica de tibantor entre els nous i els veterans. Llavors, cap al setembre, vaig anar al local dels veterans per parlar com a representant dels nous. Eren uns tios de dretes. Tenien espases de kendo i tot, i no semblaven gaire disposats a solucionar les coses. Llavors els vaig dir que ja n’hi havia prou, que em fessin fer el que volguessin però que deixessin estar els altres. Ells s’hi van avenir i em van dir que a veure si tenia nassos d’empassar-me uns quants llimacs. Molt bé, cap problema, els vaig dir. I me’ls vaig empassar. Els molt desgraciats en van portar tres d’enormes.

—¿I què tal?

—¿Que què tal? Només ho sap qui n’ha menjat. Quan et tiren gola avall i t’arriben a l’estómac és fastigós. Són freds i llefiscosos, i et deixen un mal gust… M’esgarrifo només de pensar-hi. Vaig estar a punt de vomitar, però per sort em vaig controlar. Si els hagués vomitat me’ls haurien fet tornar a empassar. Me’ls vaig ben cruspir tots tres.

—¿I després què vas fer?

—Vaig tornar a l’habitació i em vaig beure un cossi d’aigua amb sal. No podia fer altra cosa.

—No, és clar —vaig dir.

—Ara, a partir d’aquell dia ningú no em va tornar a dir res. Ni els veterans. Sóc l’únic de la residència capaç d’empassar-se tres llimacs.

—Ja ho crec —vaig fer.

Comprovar la mida del penis d’en Nagasawa va ser ben fàcil: només vaig haver d’anar a la sala de banys de la residència quan hi era ell. Efectivament, tenia una bona eina. Però que s’ho hagués fet amb més de cent noies era una exageració. «Unes setanta-cinc», em va dir ell després de pensar una mica. «No t’ho podria assegurar, però setanta segures». Quan li vaig dir que jo només ho havia fet amb una em va dir que es podia solucionar fàcilment. «La pròxima vegada vine amb mi i veuràs com suques de seguida», va fer.

En aquell moment no me’l vaig creure, però tenia raó: va ser molt fàcil. Potser massa i tot. Un vespre vam anar a un bar de Shinjuku o de Shibuya (sempre anava als mateixos llocs), vam trobar un parell de noies (el món era ple de noies que anaven en parelles), hi vam parlar, vam beure, vam anar a un hotel i vam follar. En Nagasawa tenia molta vèrbola. No és que digués grans coses, però quan obria la boca les noies l’escoltaven embadalides, anaven bevent, s’emborratxaven i acabaven ficant-se al llit amb ell. A més era guapo, simpàtic i llest, i les noies es devien sentir bé amb la seva companyia. I el que és més estrany és que quan anava amb ell les noies també em veien com un noi fascinant. Quan, a instàncies del mateix Nagasawa, em decidia a parlar, les noies reien i es quedaven igual d’embadalides que quan parlava ell. Era com si en Nagasawa tingués algun poder màgic que no deixava mai de sorprendre’m. Comparat amb el d’en Nagasawa, el do per fer conversa d’en Kizuki semblava un joc de nens. Era un altre nivell. Mentre quedava atrapat pel talent d’en Nagasawa, però, també vaig trobar a faltar en Kizuki. Em vaig adonar que ell sí que era realment sincer. Potser no tenia tant talent, però ens l’oferia només a la Naoko i a mi, mentre que en Nagasawa no dubtava a escampar les seves immenses capacitats sense solta ni volta, només per divertir-se. De fet, no es moria pas de ganes d’anar-se’n al llit amb les noies amb qui parlava: per ell tot plegat no era més que un joc.

A mi no m’agradava gaire ficar-me al llit amb noies que no coneixia. Evidentment, era una manera fàcil d’anar ben servit, i el fet d’abraçar i tocar els cossos de les noies no em desagradava. El que no suportava era l’endemà al matí. Quan em llevava tenia una noia desconeguda dormint al meu costat; l’habitació feia pudor d’alcohol; el llit, els llums i les cortines tenien aquell toc kitsch dels hotels barats, i jo tenia el cap emboirat per la ressaca. Quan es despertava, la noia començava a buscar les calces. Llavors, mentre es posava les mitges, em preguntava: «Te’n vas posar, ¿oi? És que justament són els pitjors dies del mes». Després es plantava davant el mirall i, mentre es queixava de mal de cap o que el maquillatge no li acabava de quedar bé, es pintava els llavis i es posava les pestanyes postisses. Jo no ho suportava. M’hauria estimat més no haver-hi de passar tota la nit, però era materialment impossible lligar pensant que havies de tornar abans de les dotze, de manera que ja sortia de la residència amb un permís per no tornar fins l’endemà. Això volia dir que havia de passar la nit en un hotel i tornar al matí, decebut i maleint-me els ossos. El sol m’enlluernava, tenia la boca seca i em semblava que el cap era d’un altre.

Després de passar tres o quatre nits així, vaig preguntar a en Nagasawa si ell, que ho havia fet més de setanta vegades, no se sentia buit.

—Si et sents buit és que ets una persona com cal. Me n’alegro —em va contestar—. No se’n treu res, d’anar-te ficant al llit amb noies que no coneixes. Només fa que t’acabis fent fàstic. A mi em passa el mateix.

—¿Doncs per què no pares?

—És difícil d’explicar. ¿Saps allò que Dostoievski va escriure sobre el joc? Doncs és el mateix: quan al teu voltant hi ha tot de possibilitats el més difícil és deixar-les passar. ¿Que ho entens?

—Més o menys —li vaig dir.

—Quan el sol es pon les noies surten a voltar i a beure. Van buscant alguna cosa, i jo els la puc donar. No hi ha res més fàcil. És com obrir una aixeta i beure l’aigua que en raja. Quan te n’adones, ja la tens. I de fet és el que esperen. Quan parlo de possibilitat em refereixo a això. Si ho tens davant els nassos no ho deixaràs escapar, ¿oi? Si tens unes capacitats i un lloc on aplicar-les, ¿com pots callar i no fer res?

—No sé què dir-te. No m’hi he trobat mai —li vaig dir amb un somriure—. No m’ho sé imaginar.

—No saps la sort que tens —va dir ell.

Tot i ser de bona família, en Nagasawa vivia a la residència a causa de la seva afició a les faldilles. Com que el seu pare tenia por que si vivia sol a Tòquio es tiraria a la disbauxa, el va obligar a viure a la residència els quatre anys de carrera. A ell, però, tant li feia. Sovint se saltava les normes de la residència i vivia com volia. Quan li venia de gust demanava un permís per passar la nit fora i se n’anava a lligar o a veure la seva xicota. Aquests permisos eren difícils d’obtenir, però ell en tenia tants com volia, i a vegades fins i tot me n’aconseguia a mi.

En Nagasawa tenia xicota des del primer any que havia estat a Tòquio. Es deia Hatsumi i tenia la mateixa edat que ell. Jo la vaig veure unes quantes vegades i sempre em va semblar molt agradable. No era una noia que cridés l’atenció per la seva bellesa. Era més aviat normal, i quan la vaig conèixer vaig pensar que no feia per en Nagasawa, però qualsevol que hi parlés l’apreciava de seguida. Era discreta, intel·ligent, divertida i atenta, i sempre anava ben vestida. A mi em queia molt bé, i estava convençut que si tingués una xicota com ella no me n’aniria al llit amb la primera que passés. Ella també m’apreciava i sempre intentava aparellar-me amb alguna noia de primer curs de la seva universitat perquè poguéssim sortir tots quatre, però jo no tenia ganes de repetir els errors del passat i mirava de despistar amb alguna excusa. La universitat on estudiava la Hatsumi era famosa perquè hi anaven les noies de les famílies més riques del país, i segur que el que jo els pogués dir no els interessava.

La Hatsumi sabia que en Nagasawa se n’anava al llit amb altres noies, però mai no se’n queixava. Se l’estimava de debò, però no el volia obligar a res.

—No me la mereixo —em va dir un cop en Nagasawa.

Vaig pensar que tenia raó.

A l’hivern vaig trobar feina en una petita botiga de discos de Shinjuku. El sou no era res de l’altre món, però la feina era fàcil i m’anava bé perquè només eren tres tardes per setmana. A més, podia comprar els discos més barats. Per Nadal en vaig comprar un de Henry Mancini per a la Naoko on sortia «Dear Heart», que era una de les seves cançons preferides. El vaig embolicar jo mateix i hi vaig posar un llaç vermell. Ella em va regalar uns guants de llana que havia fet ella. Els dits eren una mica curts, però eren prou calents.

—Em sap greu. Quina poca traça… —va fer posant-se vermella.

—No pateixis. Mira, ja m’hi caben —li vaig dir ensenyant-li les mans enguantades.

—Bé, almenys no hauràs d’anar sempre amb les mans a la butxaca —va dir ella.

Aquell hivern la Naoko no va tornar a Kobe. Jo vaig treballar fins a Cap d’Any i, entre una cosa i una altra, també em vaig quedar a Tòquio. A Kobe no m’hi esperava res interessant i no hi tenia ningú a qui volgués veure. Durant els dies de festa el menjador de la residència va estar tancat i vaig anar a menjar al pis de la Naoko. Fins i tot vam fer pastissos d’arròs i la típica sopa de Cap d’Any.

Entre el gener i el febrer d’aquell any, el 1969, van passar moltes coses.

A final de gener el Soldat d’Assalt es va posar gairebé a quaranta de febre i va haver de fer llit. Per culpa seva vaig haver d’anul·lar una cita amb la Naoko. Havia aconseguit dues invitacions per a un concert i l’havia convidat. A ella li feia molta il·lusió anar-hi perquè l’orquestra tocava una de les peces que més li agradaven: la Quarta simfonia de Brahms. Però en veure com el Soldat d’Assalt es rebolcava pel llit com si s’hagués de morir en qualsevol moment, no em vaig veure amb cor de deixar-lo sol i tampoc vaig trobar cap ànima caritativa que el volgués cuidar en lloc meu. Resignat, vaig anar a comprar gel i el vaig posar en unes quantes bosses de plàstic, li vaig eixugar la suor amb tovalloles fredes, li vaig mirar la temperatura cada hora i fins i tot li vaig canviar la samarreta. La febre no li va baixar en tot el dia. L’endemà al matí, però, es va aixecar de cop i es va posar a fer gimnàstica com si res. Li vaig fer posar el termòmetre i estava a trenta-sis dos. No em podia creure que fos humà.

—És estrany. No n’havia tingut mai, de febre —va fer, com si fos culpa meva.

—Però ahir prou que en vas tenir —li vaig dir, emprenyat i brandant les dues entrades que no havíem pogut aprofitar per culpa de la seva febre.

—Encara sort que eren invitacions —se li va acudir afegir.

Em van venir ganes d’agafar-li la ràdio i llençar-l’hi per la finestra, però com que tenia mal de cap ho vaig deixar córrer i em vaig tornar a colgar al llit.

Al febrer va nevar unes quantes vegades.

A final de febrer em vaig barallar per una ximpleria amb un noi més gran que vivia a la mateixa planta de la residència i li vaig clavar un cop de puny. Va picar de cap a la paret de ciment, però per sort no es va fer gaire mal, i a més en Nagasawa va moure algun fil per mi. Tot i així, el director em va cridar al seu despatx i des de llavors em vaig sentir cada cop menys a gust a la residència.

Així es va acabar el curs i va arribar la primavera. Em van quedar uns quants crèdits i vaig treure unes notes més aviat galdoses: gairebé tot C i D, i només alguna B. La Naoko ho va aprovar tot i va passar a segon. Les estacions ja havien complert un altre cicle.

A mitjan mes d’abril la Naoko va fer vint anys. Era set mesos més gran que jo, que sóc del novembre. El fet que arribés als vint era una mica estrany. Em semblava més lògic que tant la Naoko com jo no ens moguéssim d’entre els divuit i els dinou. Després dels divuit vindrien els dinou, i després dels dinou, altre cop els divuit. Però ella en va fer vint, i jo els faria a la tardor. Només els morts es quedaven per sempre als disset.

El dia de l’aniversari de la Naoko va ploure. En acabar les classes vaig comprar un pastís a prop de la universitat i vaig anar amb tren fins a casa seva. «Vint anys no es fan cada dia», li vaig dir. «Ho hauríem de celebrar». Si hagués estat al revés m’hauria agradat que ella fes el mateix. Deu ser trist estar sol el dia que fas vint anys. El tren anava ple com un ou i es balancejava molt, de manera que quan vaig arribar a casa seva el pastís semblava les ruïnes del Colosseu romà. Tot i així, amb les vint espelmes que havia preparat clavades al pastís i enceses, les cortines passades i el llum apagat, vam reunir els ingredients d’un aniversari com cal. La Naoko va obrir una ampolla de vi. Vam beure, vam menjar una mica de pastís i vam fer un sopar senzill.

—Em sento una mica beneita, fent vint anys —va dir ella—. No estic gens preparada. Se’m fa estrany. És com si algú m’empenyés cap endavant.

—A mi encara em queden set mesos. Ja em prepararé amb temps —vaig dir rient.

—Quina sort! Encara en tens dinou —va dir com si li fes enveja.

Mentre sopàvem li vaig explicar que el Soldat d’Assalt s’havia comprat un jersei. Fins llavors només n’havia tingut un (el blau marí de l’uniforme de l’institut), i finalment s’havia decidit a comprar-ne un altre. El jersei en si era prou maco, vermell i negre, amb un dibuix de cérvols, però quan se’l va posar tothom es va partir de riure. Ell no entenia què passava.

—Watanabe, ¿com és que riuen? —em va preguntar tot seient al meu costat al menjador—. ¿Que… que tinc res a la cara?

—No, no hi tens res —li vaig contestar aguantant-me el riure—. És maco, aquest jersei —vaig afegir.

—Gràcies —em va contestar amb un somriure.

A la Naoko li va encantar aquesta història.

—L’he de conèixer, aquest noi —va dir—. M’agradaria veure’l, encara que només fos una vegada.

—Impossible. Et posaries a riure.

—¿Vols dir?

—Seguríssim. Jo el veig cada dia i hi ha vegades que no em puc aguantar.

Després de sopar i d’endreçar, vam seure a terra i vam escoltar música mentre ens bevíem el vi que havia quedat. En l’estona que jo en vaig beure un got, ella en va beure dos.

Aquell dia la Naoko estava molt xerraire. Va parlar de quan era petita, de l’escola, de casa seva. Cada tema durava una bona estona, i era tan detallat com un dibuix en miniatura. Mentre l’escoltava em vaig quedar admirat de la seva capacitat per recordar. Al cap d’una estona, però, em vaig començar a fixar en la manera com parlava. Hi havia alguna cosa estranya, forçada. Cada tema tenia sentit per si sol, però el lligam entre l’un i l’altre grinyolava. De cop i volta, el tema A es convertia en B, que sortia d’algun aspecte contingut en el tema A, i després el tema B donava pas al tema C, i així successivament. No semblava que hi hagués d’haver un final. Al principi jo anava fent algun comentari, però al cap d’una estona vaig parar i em vaig limitar a anar posant discos. Quan un s’acabava, aixecava l’agulla i en posava un altre. Quan els vaig haver posat tots, vaig tornar a posar el primer. Només en tenia sis. El primer del cicle era Sergent Pepper’s Lonely Hearts Club Band, i l’últim Waltz for Debbie, de Bill Evans. A fora continuava plovent. El temps passava a poc a poc, i la Naoko anava xerrant sola.

Llavors em vaig adonar que el que era estrany en el seu discurs era que parlava parant molt de compte a no esmentar segons quins temes. Evidentment, en Kizuki n’era un, però no pas l’únic. I mentre hi havia coses de les quals no volia parlar, s’entretenia a descriure els detalls més mínims de coses que no tenien cap importància. Com que no l’havia vist parlar mai amb tant entusiasme, la vaig deixar fer.

Quan es van fer les onze em vaig començar a amoïnar. Ja feia més de quatre hores que parlava sense parar. Jo havia de començar a pensar en l’últim tren per tornar a la residència, que tancava a les dotze. Vaig esperar el moment oportú i la vaig interrompre.

—Hauré de fer un pensament. He d’agafar l’últim tren —vaig dir mirant el rellotge.

Va ser com si no sentís les meves paraules. O, si les va sentir, no les va entendre. Va callar un instant, però de seguida va continuar xerrant. Rendint-me, em vaig posar més còmode i em vaig beure el que quedava de la segona ampolla de vi. Em va semblar que valia més que la deixés parlar tant com volgués. Després ja veuria si podia agafar l’últim tren i tornar a la residència.

Però no va parlar gaire més. Quan me’n vaig adonar, ja havia parat. L’última paraula que havia dit surava en l’aire com si l’haguessin arrencat d’algun lloc. De fet, no havia parat de parlar: les seves paraules s’havien esvaït. Era com si volgués continuar però no pogués. Alguna cosa s’havia espatllat, o potser l’havia espatllat jo. Potser era que les meves paraules li havien arribat, les havia entès al cap d’una estona i li havien fet perdre l’energia que l’havia fet parlar durant tot el vespre. Es va quedar amb els llavis mig tancats i mirant-me amb uns ulls abstrets. Semblava una màquina que algú hagués desendollat mentre funcionava. Tenia els ulls entelats per una mena de membrana opaca.

—No et volia interrompre —vaig dir—. Però és que comença a ser tard i…

Una llàgrima molt grossa li va relliscar per la galta i va caure fent molt soroll sobre la funda d’un disc. Un cop va caure la primera, no hi va haver manera d’aturar les altres. Es va inclinar cap endavant, posant les mans a terra, i va rompre a plorar amb tanta força que semblava que vomités. Era la primera vegada que veia plorar algú amb tanta virulència. Vaig allargar la mà i li vaig tocar l’espatlla, que li tremolava lleument. Llavors, de manera gairebé inconscient, la vaig abraçar, però va continuar tremolant i plorant en silenci. La samarreta em va quedar xopa amb les seves llàgrimes i amb l’escalf del seu alè. Al cap de poc, va començar a moure els dits per la meva esquena com si hi busqués alguna cosa important que hi hagués hagut sempre. Jo l’aguantava amb el braç esquerre, mentre amb la mà dreta li amoixava els cabells, suaus i llisos. Vaig estar així una bona estona, esperant que parés de plorar. El seu plor, però, no es va aturar.

Aquella nit vaig dormir amb la Naoko. No sé si vaig fer bé o no. Fins i tot ara que han passat gairebé vint anys continuo sense saber-ho. Potser no ho sabré mai. Però en aquell moment era l’únic que podia fer. Ella estava inquieta i confusa, i volia que la calmés. Vaig apagar el llum i li vaig anar traient la roba a poc a poc, amb tendresa. Jo també em vaig despullar i la vaig abraçar. Malgrat la pluja, era una nit prou càlida perquè tot i estar despullats no tinguéssim fred. Ens vam tocar a les fosques, en silenci. Li vaig fer petons i li vaig acariciar els pits. Ella em va agafar el penis erecte. La seva escletxa estava calenta i humida, a punt per rebre’m.

Amb tot, quan hi vaig entrar li va fer molt mal. Li vaig preguntar si era la primera vegada, i ella va fer que sí amb el cap. Em vaig quedar desconcertat. Em pensava que amb en Kizuki ja ho havien fet moltes vegades. Vaig entrar fins al fons i m’hi vaig estar una bona estona sense moure’m, només abraçant-la. Quan va semblar que es calmava, em vaig començar a moure a poc a poc fins que em vaig córrer. Al final la Naoko em va agafar ben fort i va deixar anar un crit. No havia sentit mai un crit d’orgasme tan trist.

En acabat li vaig preguntar per què no ho havia fet mai amb en Kizuki. No l’hi hauria d’haver preguntat. Va deixar d’abraçar-me i altre cop es va posar a plorar en silenci. Jo vaig treure el futon de l’armari, el vaig estendre a terra i l’hi vaig fer entrar. Vaig fumar una cigarreta mentre mirava com la pluja d’abril continuava caient al carrer.

Al matí ja no plovia. La Naoko estava adormida d’esquena a mi. O potser no havia dormit en tota la nit. Fos com fos, no va dir ni una paraula. Tenia el cos ben rígid, com si estigués congelada. Vaig provar de parlar-li unes quantes vegades, però no em va contestar ni es va moure. Vaig estar molta estona mirant-li l’espatlla nua, però al final em vaig rendir i vaig decidir llevar-me.

A terra hi havia les fundes dels discos, els gots, les ampolles de vi i el cendrer que havíem deixat a la nit. Damunt la taula hi quedava la meitat del pastís enfonsat. Vaig recollir les coses que hi havia escampades per terra i vaig beure dos gots d’aigua de l’aixeta. Al damunt de l’escriptori hi havia un diccionari i una taula de les conjugacions dels verbs en francès. A la paret del davant de l’escriptori hi havia un calendari sense fotografies ni dibuixos, només amb els dies del mes. No hi havia cap nota ni cap dia marcat.

Vaig arreplegar la roba de terra i em vaig vestir. La part del davant de la samarreta encara estava humida i freda. En acostar-me-la a la cara vaig sentir l’olor de la Naoko. Vaig agafar el bloc que hi havia a l’escriptori i li vaig deixar una nota: «Quan estiguis més tranquil·la voldria parlar amb tu. Truca’m aviat, sisplau. Felicitats». Després de mirar altre cop la seva espatlla, vaig sortir del pis i vaig tancar la porta sense fer soroll.

Vaig passar una setmana sense notícies seves. Com que al pis no hi tenia telèfon, el diumenge al matí vaig decidir agafar el tren i arribar-me a Kokubunji. No era a casa, i la placa amb el seu nom havia desaparegut de la porta. Les finestres i els finestrons estaven tancats i barrats. El porter em va dir que havia deixat el pis feia tres dies i que no sabia on s’havia traslladat.

Vaig tornar a la residència i li vaig escriure una carta molt llarga a l’adreça de Kobe. Fos on fos, els seus pares l’hi farien arribar.

Li vaig escriure sincerament el que sentia. Li deia que encara hi havia moltes coses que no entenia i que, per molt que m’hi esforcés, tardaria força a entendre-les. M’era impossible dir-li on em trobaria quan les entengués, de manera que no podia demanar-li ni prometre-li res, i no valia la pena que intentés escriure paraules boniques. Per començar, ens coneixíem ben poc. Tot i així, si em donava temps, jo m’esforçaria al màxim i segur que a la llarga ens acabaríem coneixent bé. En tot cas, volia veure-la i parlar amb calma. En perdre en Kizuki, jo m’havia quedat sense l’única persona amb qui podia parlar amb sinceritat dels meus sentiments, i a ella segur que li havia passat el mateix. Potser ens necessitàvem més del que ens pensàvem. Per això la nostra relació s’havia desviat tant i, en certa manera, s’havia espatllat. Potser no hauria d’haver fet el que vaig fer, però m’havia semblat l’única opció: l’afecte i la tendresa que havia sentit per ella aquella nit no els havia sentit mai per ningú. Finalment li demanava que em contestés, que necessitava la seva resposta fos quina fos.

No vaig rebre cap resposta.

Sentia que dins meu hi faltava alguna cosa, hi tenia una mena de forat que no podia omplir de cap manera. Em notava el cos estranyament lleuger i els sorolls ressonaven amb una mena de buidor. Anava a la universitat més sovint que abans i no feia cap campana. Les classes eren avorrides i no parlava amb cap company, però no tenia res millor a fer. M’asseia a primera fila i escoltava, no parlava amb ningú i menjava sol. Vaig deixar de fumar.

A final de maig va començar la vaga d’estudiants. Cridaven a favor de desmantellar la universitat. Endavant, pensava jo, ¿per què no ho feu? Desmunteu-ho tot, xafeu-ho, escampeu-ho pertot arreu. A mi m’és ben igual. Em traureu un pes de sobre, i després ja m’espavilaré. Si cal, ja us ajudaré. Vinga, feu-ho.

Quan van tancar el campus i es van suspendre les classes, vaig començar a treballar en una empresa de transports. Havia d’anar amb el conductor del camió i ajudar-lo a carregar i descarregar. Era més pesat del que em pensava i els primers dies em costava llevar-me del mal que em feia tot, però estava ben pagat, i mentre em movia i estava enfeinat no notava aquell buit dins meu. Treballava cinc matins en aquesta empresa i tres tardes a la botiga de discos. Les tardes que estava lliure les passava a l’habitació, llegint i bevent whisky. El Soldat d’Assalt era abstemi i no suportava l’olor d’alcohol, de manera que quan va veure que m’estirava al llit amb el whisky em va dir que aquella pudor no el deixava estudiar i em va demanar que me n’anés a beure a un altre lloc.

—Vés-te’n tu —li vaig dir.

—Ja… ja saps que dins la residència no es pot beure, ¿oi?

—Vés-te’n tu, si vols —vaig repetir.

No va dir res més, però ja havia aconseguit fer-me emprenyar. Me’n vaig anar a beure sol al terrat.

Al juny vaig escriure una altra carta ben llarga a la Naoko i la vaig enviar altre cop a l’adreça de Kobe. Li deia si fa no fa el mateix que a la primera, i al final hi afegia que esperar la seva resposta se’m feia insuportable i que només volia saber si l’havia ofès. Després d’enviar-la, vaig notar com si el forat que tenia a dins s’hagués fet una mica més gros.

Aquell mes també vaig sortir dues vegades a lligar amb en Nagasawa, i totes dues vegades va ser ben fàcil. Quan vaig intentar despullar-la al llit de l’hotel, la primera noia va oposar resistència, però quan vaig desistir i em vaig posar a llegir va ser ella qui se’m va acostar tota dòcil. Pel que fa a la segona, després que ho féssim em va començar a fer preguntes de tota mena: amb quantes noies m’havia ficat al llit, de quina ciutat era, a quina universitat anava, quina música m’agradava, si havia llegit les novel·les d’Osamu Dazai, on aniria si pogués fer un viatge a l’estranger o si no trobava que tenia els mugrons més grossos que les altres noies. Jo li vaig anar contestant el primer que em passava pel cap fins que em vaig adormir. L’endemà al matí va voler que esmorzéssim junts. Vam anar a una cafeteria i vam demanar el menú del matí: cafè, torrades i ous, tot ben dolent. Durant l’esmorzar va continuar l’interrogatori: de què treballava el meu pare, si a l’institut havia tret bones notes, de quin mes era, si havia menjat mai granotes, etcètera. Em va fer venir mal de cap, i tan bon punt vam acabar li vaig dir que havia d’anar a treballar.

—¿I no ens tornarem a veure? —em va preguntar entristida.

—Segur que un dia d’aquests ens trobem en algun lloc —li vaig dir abans d’anar-me’n.

Quan em vaig quedar sol em vaig preguntar què coi estava fent. Allò no estava bé, però malgrat el fàstic que em feia no ho podia deixar. El meu cos estava afamat i assedegat, volia companyia. Sempre que estava amb alguna noia pensava en la Naoko: en el seu cos clar que es movia en la foscor, en la seva respiració, en el soroll de la pluja… I com més hi pensava, més fam i més set tenia el meu cos. Vaig pujar al terrat amb l’ampolla de whisky i em vaig preguntar cap on anava.

A primers de juliol va arribar una carta de la Naoko. Era molt curta.


Perdona’m per no haver-te contestat abans. M’has d’entendre. He estat molt temps sense poder agafar el bolígraf, i aquesta carta l’he començat almenys deu vegades. Escriure em costa molt.

Començaré per la conclusió. De moment, deixaré la universitat durant un any. He fet els tràmits perquè em guardin la plaça, però pot molt ben ser que no hi torni. Potser et vindrà de nou, però ja fa temps que ho tenia pensat. Vaig provar d’explicar-t’ho unes quantes vegades, però no vaig poder. Tenia por de parlar-ne.

No vull que et preocupis. Tant se val el que va passar o el que no va passar: el resultat hauria estat el mateix. Potser aquesta manera d’explicar-ho t’ofendrà. Si t’ofèn, et demano perdó. El que vull dir-te és que no t’has de sentir culpable del que m’ha passat. Sóc jo qui ho ha de solucionar. Feia més d’un any que ho anava ajornant, i em sembla que he acabat molestant-te a tu i tot. Ara ja he arribat al límit.

Quan vaig marxar de Kokubunji vaig tornar a casa, i des de llavors he estat en mans d’un metge. Segons ell, prop de Kyoto hi ha un sanatori envoltat de muntanyes que em podria anar bé, i em sembla que aniré a passar-hi una temporada. No és ben bé un hospital, sinó un lloc on pots fer una estada per mirar de recuperar-te al teu ritme. Encara no puc escriure gaire bé. El que necessito és descansar en un lloc tranquil i apartat del món.

A la meva manera, t’agraeixo molt que hagis estat al meu costat durant l’últim any. Creu-me, si us plau. Tu no m’has fet mal. Sóc jo qui se n’ha fet. T’ho dic tal com ho sento.

De moment no estic preparada per veure’t. No és que no et vulgui veure, sinó que no estic preparada. Quan cregui que ho estic, t’escriuré de seguida. Potser llavors podrem començar a coneixe’ns millor. Tal com bé dius, el que hem de fer és coneixe’ns millor.

Adéu.



Vaig llegir aquesta carta més de cent vegades, i cada vegada que ho feia m’envaïa aquella tristor insuportable que sentia quan la Naoko es quedava mirant-me als ulls. Era un sentiment tenebrós que no podia amagar ni endur-me enlloc. Era com el vent: no pesava gens, no tenia forma i ni tan sols servia per embolicar-m’hi el cos. El paisatge desfilava a poc a poc davant els meus ulls, però no sentia el que deia.

Continuava passant els dissabtes a la nit assegut al vestíbul de la residència. No esperava cap trucada, però tampoc tenia res a fer. Posava el partit de beisbol que feien a la televisió i feia veure que el mirava. Llavors anava dividint en dos l’immens espai que hi havia entre la televisió i jo fins que em quedava un espai prou petit perquè m’hi cabés la mà.

A les deu apagava la televisió, pujava a l’habitació i me n’anava a dormir.

Cap a final de juliol el Soldat d’Assalt em va regalar una cuca de llum.

Me la va donar en un pot de cafè instantani amb la tapa foradada i una mica d’aigua i herba a dins. Com que encara era clar, semblava un insecte qualsevol que hagués trobat en un estany, però ell em va assegurar que era una cuca de llum. Va dir que sabia com eren, i com que jo no tenia cap motiu per no creure’l, li vaig donar la raó. Aquell animaló feia cara de son, però anava provant de pujar per la paret de vidre fins que relliscava, queia al fons del pot i ho tornava a intentar.

—L’he trobat al jardí —em va dir.

—¿Al de la residència? —vaig fer jo, sorprès.

—És clar. ¿Saps l’hotel d’aquí al costat? A l’estiu n’avien al jardí per als clients. Segur que ha vingut d’allà —va dir mentre encabia roba i llibres a la seva bossa negra.

Ja feia unes quantes setmanes que havien començat les vacances d’estiu, i ell i jo érem dels pocs estudiants que quedaven a la residència. Jo no tenia ganes de tornar a Kobe i vaig continuar treballant, i ell s’havia quedat per fer unes pràctiques. En acabar-les, però, també se’n va tornar a casa, a la prefectura de Yamanashi.

—L’hi pots regalar a alguna noia —va fer—. Segur que li agrada.

—Gràcies —li vaig dir.

Quan es va fer fosc la residència es va quedar en silenci, com si fos un edifici en ruïnes. Havien arriat la bandera i es veien els llums encesos a les finestres del menjador. Quan hi havia pocs estudiants només n’encenien la meitat: il·luminaven la banda esquerra i deixaven la dreta a les fosques. Així i tot, em va arribar l’olor del sopar: alguna mena d’estofat.

Vaig agafar el pot amb la cuca de llum i vaig pujar al terrat, on no hi havia ni una ànima. Penjada al fil d’estendre, una samarreta blanca que algú s’havia oblidat voleiava amb el vent del capvespre com la despulla d’un insecte gegant. Vaig pujar per una escala de ferro que hi havia en un racó del terrat i em vaig enfilar al dipòsit d’aigua, que retenia bona part de l’escalfor que havia absorbit durant tot el dia. Vaig seure en l’espai reduït que hi havia damunt el dipòsit i em vaig recolzar a la barana. Tenia la lluna, blanca i gairebé plena, just al meu davant. A la dreta es veien els llums de Shinjuku i a l’esquerra els d’Ikebukuro. Els fars dels cotxes formaven un riu de llum que unia tots dos barris. Els carrers estaven coberts per un núvol de remors diverses.

La cuca brillava lleument al fons del pot. Feia una llum feble i pàl·lida. Feia molts anys que no en veia, però el record que en tenia era que emetien una llum molt clara que contrastava amb la foscor de les nits d’estiu, i aquella imatge viva i brillant era la que havia tingut durant tot aquell temps.

Vaig pensar que aquella potser estava a punt de morir-se. Vaig sacsejar el pot unes quantes vegades. En picar contra el vidre va provar de volar, però continuava fent una llum fluixa.

Vaig pensar en l’última vegada que n’havia vist. ¿On era? Em vaig recordar del paisatge, però no pas de quan ni d’on havia estat. Vaig sentir el soroll de l’aigua en la foscor. Hi havia una resclosa com les d’abans, feta d’obra, amb una comporta que s’obria i es tancava amb una manovella. No era un riu gaire ample, i les herbes de les vores gairebé tapaven tota l’aigua. Era una nit fosca com una gola de llop, i en apagar la llanterna no veia ni on trepitjava. Sobre la resclosa hi volaven centenars de cuques de llum que es reflectien a la superfície de l’aigua com espurnes incandescents.

Vaig tancar els ulls i per uns instants em vaig submergir en la foscor d’aquella nit llunyana. Vaig sentir el vent amb molta claredat. No era gaire fort, però bufava al meu voltant deixant uns rastres estranyament brillants. Quan vaig obrir els ulls, la foscor d’aquella nit d’estiu s’havia fet una mica més intensa.

Vaig destapar el pot i vaig posar la cuca de llum a la vora del dipòsit d’aigua, que no feia més de dos dits d’ample. Estava una mica perduda. Vacil·lant, va fer una volta a un cargol de ferro tot trepitjant unes crostes de pintura cargolades. Va anar avançant cap a la dreta fins que es va trobar amb el pas barrat, i llavors va tornar cap a l’esquerra. Finalment es va enfilar a la cabota del cargol i s’hi va aclofar. Es va quedar immòbil, com si s’hagués mort.

Encara recolzat a la barana, vaig poder observar la cuca de més a prop. Tant ella com jo ens vam quedar quiets una bona estona. Només el vent continuava bufant al voltant nostre i feia cruixir les incomptables fulles de la zelkova.

Em vaig esperar una eternitat.

La cuca no es va envolar fins al cap de molta estona. Com si de sobte s’hagués recordat d’alguna cosa, va desplegar les ales i, en un tres i no res, va passar per damunt la barana i es va quedar flotant en la pàl·lida foscor. Llavors, com si hagués de recuperar el temps perdut, va descriure un arc molt ràpid al voltant del dipòsit i, després de quedar-se un moment suspesa en l’aire per veure com el vent esborrava la línia de llum que acabava de deixar al seu darrere, se’n va anar volant cap a l’est.

Quan la cuca va desaparèixer, el seu rastre de llum es va quedar una bona estona dins meu. Vaig tancar els ulls i vaig veure com la seva llum feble i apagada errava per la foscor com una ànima que ha perdut el nord.

Vaig allargar la mà cap a aquella foscor diverses vegades, però els meus dits no van tocar res. Aquella llum lívida sempre era una mica més enllà.





4


Durant les vacances d’estiu la universitat va cridar la policia antidisturbis, que va desmuntar les barricades i va detenir tots els estudiants que s’havien tancat. Totes les universitats van fer el mateix, de manera que no va ser un fet especialment destacable. Ningú no va desmantellar les universitats. S’hi havien invertit molts diners, i per desmantellar-les es necessitava alguna cosa més que uns quants estudiants exaltats. A més, els estudiants que havien muntat les barricades i s’hi havien tancat tampoc volien desmantellar-les. L’únic que volien era que hi hagués un canvi de tendència en l’estructura universitària, cosa que a mi m’era ben igual. Per això, quan la vaga es va acabar no vaig sentir res especial.

Al setembre vaig tornar al campus esperant trobar-me’l en ruïnes, però en realitat estava intacte. No s’havien endut els llibres de la biblioteca, els despatxos dels professors no estaven derruïts i la secretaria no estava cremada. Em vaig preguntar què coi havien fet tot aquell temps que havien estat tancats.

Quan la policia va dissoldre la vaga a la força i es van reprendre les classes, els primers a anar-hi van ser els qui havien liderat les protestes. Anaven a classe com si no hagués passat res, prenien apunts i quan el professor passava llista no tenien cap inconvenient a contestar. Jo ho trobava increïble. Ningú no havia desconvocat la vaga. L’únic que havia passat era que la universitat havia cridat la policia antidisturbis perquè tirés a terra les barricades, però en principi la vaga continuava vigent. En el moment en què s’havia decidit anar a la vaga, aquells paios s’havien engrescat de mala manera i havien insultat i criticat els estudiants que s’hi oposaven (o els que expressaven els seus dubtes). Els vaig anar a trobar per preguntar-los com era que anaven a classe en lloc de seguir la vaga, però no van saber què contestar. Tenien por que els quedessin alguns crèdits per culpa de les faltes d’assistència. No em sabia avenir que aquells pòtols fossin els qui havien cridat a favor de desmantellar la universitat. Tan bon punt el vent havia canviat de direcció, els seus crits s’havien convertit en xiuxiuejos.

Ja ho veus, Kizuki, el món està podrit, vaig pensar. Aquests roïns acabaran la carrera i entraran a formar part d’una societat que acabarà sent tan roïna com ells.

Durant una temporada vaig anar a classe negant-me a respondre quan passaven llista. Sabia que era un gest inútil, però si no ho hagués fet m’hauria sentit pitjor. L’únic que vaig aconseguir va ser aïllar-me encara més respecte a la resta dels meus companys. Quan el professor deia el meu nom i jo em quedava en silenci, a la classe es produïa una certa tensió. Ningú no em deia res, ni jo deia res a ningú.

La segona setmana de setembre vaig arribar a la conclusió que l’educació universitària era absolutament inútil, i vaig decidir prendre’m el temps que em quedava com una mena d’entrenament per suportar l’avorriment. No hi havia res que volgués fer amb prou ganes per deixar els estudis, de manera que vaig continuar anant a classe cada dia i prenent apunts. El temps lliure que tenia el passava a la biblioteca, llegint o buscant coses.

A mitjan setembre el Soldat d’Assalt encara no havia tornat. Més que estrany, era un esdeveniment extraordinari. A la seva facultat ja havien començat les classes i era inconcebible que fes campana. Al seu escriptori i a la seva ràdio s’hi començava a acumular una fina capa de pols. Al prestatge de damunt l’escriptori hi tenia el got de plàstic, el raspall de dents, la llauna del te i l’insecticida.

Mentre no hi era, jo anava netejant l’habitació. Durant un any i mig de convivència m’havia acostumat a viure en un lloc net, i mentre ell no hi fos no em quedava altre remei que fer-ho jo mateix. Escombrava cada dia, treia la pols de la finestra cada tres dies i airejava el futon un cop per setmana. Esperava que quan tornés em donés les gràcies per tenir-ho tot tan net.

Però no va tornar. Un dia, en tornar de classe em vaig trobar que algú s’havia endut totes les seves pertinences. La placa amb el seu nom ja no era a la porta, i a l’habitació només quedaven les meves coses. Vaig anar al despatx del director i li vaig preguntar què havia passat.

—Ha deixat la residència —em va contestar—. De moment estaràs sol.

Vaig insistir per saber si li havia passat res, però el director no em va respondre. Era el típic esnob que es delectava controlant la situació i amagant-ho tot als altres.

El pòster de l’iceberg es va estar un quant temps a la paret, fins que me’n vaig cansar i el vaig canviar per un de Jim Morrison i un de Miles Davis. D’aquesta manera l’habitació semblava una mica més meva. Amb els diners que havia guanyat treballant em vaig comprar un equip de música, i a les nits em quedava sol bevent i escoltant discos. De tant en tant pensava en el Soldat d’Assalt, però viure sol tenia força avantatges.

Els dilluns de deu a dos quarts de dotze tenia Història del Teatre II. Un dilluns de setembre, després d’una classe sobre Eurípides, em vaig arribar a un petit restaurant que hi havia lluny del bullici del barri, a uns deu minuts de la universitat. Era una mica més car que el menjador de la facultat, però s’hi estava tranquil i feien unes truites molt bones. Hi treballaven tres persones: els amos, que eren un matrimoni poc xerraire, i una noia que els ajudava. Mentre em menjava una truita i una amanida assegut al costat de la finestra, van entrar quatre estudiants, dos nois i dues noies, molt ben vestits. Van seure en una taula de prop de la porta i es van estar una estona mirant el menú, fins que un dels quatre va cantar la comanda a la cambrera.

Al cap de poc, em vaig adonar que una de les noies no parava de mirar-me. Portava uns cabells molt curts, unes ulleres de sol fosques i un minivestit de cotó de color blanc. Com que no em sonava de res vaig continuar menjant, però al cap d’una estona ella es va aixecar i va venir cap a mi. Es va recolzar amb una mà a la vora de la taula i va dir el meu nom.

—Tu ets en Watanabe, ¿oi?

Vaig aixecar la vista i la vaig tornar a mirar. No em sonava. Era una noia peculiar, de manera que si l’hagués vist en algun lloc me n’hauria recordat de seguida, i a més, a la universitat no hi havia pas tanta gent que sabés com em deia.

—¿Puc seure un moment? ¿O esperes algú?

Encara desconcertat, vaig fer que no amb el cap.

—No espero ningú. Ja pots seure.

Va arrossegar una cadira i es va asseure davant meu. Em va mirar un moment des de darrere les ulleres de sol i tot seguit va abaixar la vista cap al meu plat.

—Fa bona pinta.

—És boníssim. Truita de xampinyons i amanida de pèsols.

—Ja —va fer—. Ja ho tastaré el pròxim cop. Avui ja he demanat una altra cosa.

—¿I què has demanat?

—Macarrons gratinats.

—També els fan prou bons —vaig dir—. Per cert, ¿que ens coneixem? No recordo que ens hàgim vist mai…

—Eurípides —va dir—. Electra. «En el meu infortuni, cap déu no escolta la meva veu». Acabem de sortir de classe, ¿no?

La vaig mirar de fit a fit. Ella es va treure les ulleres. Finalment me’n vaig recordar: era una noia de primer que tenia vista d’Història del Teatre II. No l’havia conegut perquè s’havia canviat el pentinat.

—Abans de l’estiu portaves els cabells fins aquí, ¿oi? —li vaig preguntar posant la mà mig pam per sota l’espatlla.

—Exacte. A l’estiu em vaig fer la permanent, però em quedava fatal. Em volia morir. De debò que era horrorós. Semblava el cadàver d’un ofegat amb tot d’algues enganxades al cap. Però vaig pensar que abans de morir-me valia més que em rapés al zero. A l’estiu és molt fresc —va dir passant-se la mà pels cabells, que no feien més de quatre dits. Llavors em va mirar i va somriure.

—Doncs no t’està gens malament —li vaig dir mentre em menjava la truita—. A veure, ¿pots mirar cap a un costat?

Va girar el cap i es va estar quatre o cinc segons sense moure’s.

—Trobo que t’afavoreix. Tens una bona forma de cap. I les orelles també et queden bé, així destapades —li vaig dir.

—¿Veus? Ja m’ho semblava. Quan em vaig veure no em va desagradar. Però no hi ha cap noi que m’hagi dit que em queda bé. Tots em diuen que si semblo una nena, que si semblo sortida d’un camp de concentració… només coses així. ¿Com és que a tots els nois els agraden les noies amb els cabells llargs? Són una colla de fatxes. No ho entenc: ¿per què han de pensar que les noies amb els cabells llargs són les més elegants, les més tendres i les més femenines? Conec més de dues-centes noies que porten els cabells llargs i que són ben vulgars.

—A mi m’agrada més així.

Ho deia de debò. Pel que recordava, quan portava els cabells llargs era una noia bufona però ben normal. Ara, però, irradiava frescor i vitalitat, com un animaló que algú hagués alliberat en arribar la primavera. Els seus ulls es movien com si fossin un òrgan independent: es divertien, s’enriolaven, s’enfadaven, se sorprenien i es desesperaven. Feia molt temps que no veia algú tan expressiu, i em vaig quedar una bona estona admirant aquella cara.

—¿Ho dius de debò?

Vaig fer que sí amb el cap mentre em menjava l’amanida.

Es va tornar a posar les ulleres de sol i em va mirar des de darrere els vidres.

—No ets dels que diuen mentides, ¿oi?

—Per poc que pugui, intento ser sincer —vaig dir.

—Ja… —va fer ella.

—¿Com és que portes aquestes ulleres?

—Com que m’he tallat tant els cabells, em sento una mica desprotegida. És com si m’haguessin deixat despullada enmig d’una gernació. No m’acabo de relaxar.

—Ja ho entenc —vaig dir mentre m’acabava la truita. Ella s’ho mirava com si hi estigués molt interessada.

—¿No has de tornar a la teva taula? —li vaig preguntar assenyalant els nois i la noia que havien entrat amb ella.

—No. Ja hi tornaré quan portin el menjar. No passa res. Però potser et faig nosa.

—No, i ara. A més, ja he acabat —vaig dir.

En veure que no feia cap gest per tornar a la seva taula, vaig demanar un cafè. La mestressa va enretirar els plats i em va portar el sucre i la llet.

—Escolta, ¿com és que quan el professor ha passat llista no has contestat? Et dius Toru Watanabe, ¿no?

—Sí.

—¿Doncs per què no has contestat?

—Avui no em venia de gust.

Es va tornar a treure les ulleres, les va deixar damunt la taula i se’m va quedar mirant com si observés una gàbia amb un animal estrany.

—«Avui no em venia de gust» —va repetir—. Parles com en Humphrey Bogart. Tranquil, passant de tot.

—Però què dius! Sóc ben normal, com tothom.

La mestressa va portar el cafè i el va deixar a la taula. En vaig fer un glop sense posar-hi llet ni sucre.

—¿Veus? No t’hi poses ni llet ni sucre, ¿oi?

—¿I què? No m’agraden les coses dolces —li vaig dir pacientment—. ¿Vols dir que no penses massa?

—¿Com és que estàs tan moreno?

—M’he passat dues setmanes caminant. Només portava la motxilla i el sac de dormir.

—¿I on has anat?

—Vaig sortir de Kanazawa, vaig recórrer tota la península de Noto i vaig arribar a Niigata.

—¿Tot sol?

—Sí —vaig dir—. Bé, de tant en tant em trobava algú pel camí.

—Que romàntic. Segur que vas trobar alguna noia.

—¿Romàntic? —vaig fer, sorprès—. Ja veig que em prens per qui no sóc. ¿Com vols que algú tot barbut i traginant un sac de dormir faci res romàntic?

—¿Sempre viatges així?

—Sí.

—¿T’agrada la soledat? —em va preguntar aguantant-se la barbeta amb la mà—. Viatges sol, menges sol, a classe sempre seus sol.

—A ningú no li agrada, la soledat. L’únic és que no m’agrada esforçar-me per fer amics. Si t’hi has d’esforçar, només en treus disgustos.

Va mossegar una barnilla de les ulleres i, amb una veu greu, va dir:

—«A ningú no li agrada, la soledat. El que passa és que no vull disgustos». Si mai escrius la teva autobiografia hi pots posar aquesta frase.

—Gràcies per la idea —li vaig dir.

—¿T’agrada el color verd?

—¿Per què ho dius?

—Perquè portes un polo verd.

—No especialment. Em poso el primer que trobo.

—«No especialment. Em poso el primer que trobo» —va tornar a repetir—. M’encanta com parles. És com si enguixessis. ¿No t’ho ha dit mai ningú?

Li vaig dir que no.

—Jo em dic Midori.[1] Però el verd no em queda gens bé. És estrany, ¿oi? És com si estigués maleïda. Ma germana es diu Momoko.[2] ¿Oi que és curiós?

—¿I el rosa li queda bé?

—I tant! Perfecte. És com si hagués nascut per portar coses de color rosa. És tan injust…

Quan van dur el menjar a la seva taula el noi que portava una jaqueta de quadres la va cridar. Ella es va girar i va fer un gest amb la mà per dir-los que ja hi anava.

—Una cosa, ¿que prens apunts, a Teatre?

—Sí —li vaig dir.

—¿Que me’ls podries deixar? He faltat dues vegades i no conec ningú de classe…

—Cap problema —li vaig dir. Vaig comprovar que als fulls no hi hagués escrit res personal i els hi vaig donar.

—Gràcies. Daixò… ¿Demà passat aniràs a la universitat?

—Sí.

—¿Per què no quedem aquí a les dotze? Et tornaré els apunts i et convidaré a dinar. Per un dia que no mengis sol no et deurà pas agafar una indigestió, ¿oi?

—No ho crec —vaig dir—. Però no cal que em convidis. Només t’he deixat els apunts.

—No et facis pregar. M’agrada convidar la gent —va dir ella—. Així, ¿quedem entesos? ¿No cal que t’ho apuntis a l’agenda?

—Ja me’n recordaré. Demà passat, aquí mateix, a les dotze.

La van tornar a cridar:

—Midori! Afanya’t, que se’t refredarà el dinar!

—¿Sempre has parlat així? —em va preguntar, sense fer cas del que li deien.

—Diria que sí. No m’hi he fixat mai —li vaig respondre.

De fet, era la primera vegada que algú em deia que tenia una manera de parlar estranya.

Ella es va quedar un moment pensarosa, però de seguida em va fer un somriure i va tornar a la seva taula. Quan, en marxar, vaig passar pel seu costat, em va saludar amb la mà. Els altres tres em van mirar de reüll.

Dimecres a les dotze la Midori no era al restaurant. Vaig demanar una cervesa i la vaig esperar una estona, però no va aparèixer. En veure que no arribava, vaig pagar, vaig sortir del restaurant i em vaig asseure a les escales de pedra del temple que hi havia a l’altra banda del carrer. Em vaig esperar una mica més perquè el cap se m’aclarís i per assegurar-me que ella no venia. A la una vaig desistir i me’n vaig anar a llegir a la biblioteca. A les dues vaig anar a classe d’alemany.

En acabar la classe vaig anar a secretaria i vaig buscar el seu nom a la llista d’Història del Teatre II. A classe només hi havia una Midori. De cognom es deia Kobayashi. Llavors vaig buscar aquest nom a les fitxes dels estudiants que havien entrat a la universitat l’any 1969 i quan el vaig trobar vaig apuntar l’adreça i el número de telèfon. Vivia amb els seus pares a Otsuka, al barri de Toshima. Vaig anar a una cabina i vaig marcar aquell número.

—Llibreria Kobayashi, ¿digui? —va fer una veu d’home.

¿Llibreria Kobayashi?

—¿Que hi ha la Midori? —vaig dir.

—Ara no hi és.

—¿Que sap si és a la universitat?

—No… Deu ser a l’hospital. ¿De part de qui?

No vaig dir qui era. Només li vaig donar les gràcies i vaig penjar. ¿Era a l’hospital? ¿Havia pres mal? ¿S’havia posat malalta? Pel to de veu d’aquell home, però, no semblava que hagués passat res greu. «No… Deu ser a l’hospital», havia dit, com si l’hospital formés part de la seva vida. Va dir allò com hauria pogut dir que havia sortit a comprar peix. Vaig mirar d’imaginar-me què li podia haver passat, però de seguida ho vaig deixar córrer i vaig tornar a la residència. Em vaig estirar al llit i vaig acabar de llegir Lord Jim, de Joseph Conrad, que m’havia deixat en Nagasawa. Quan vaig estar, vaig anar a la seva habitació per tornar-l’hi.

Estava a punt d’anar a sopar al menjador i l’hi vaig acompanyar.

Li vaig preguntar com li havien anat els exàmens del Ministeri d’Afers Estrangers. La segona part dels exàmens havia estat al mes d’agost.

—Com sempre —va dir, com si no hagués fet res—. T’hi presentes i els aproves. Grups de debat, entrevistes… És com treballar-te una noia.

—Així devien ser fàcils —vaig dir—. ¿Quan surten, els resultats?

—A primers d’octubre. Si aprovo et pago un bon sopar.

—¿Com és el segon torn? ¿Tots els candidats són tan bons com tu?

—Què va! La majoria són uns imbècils. Només hi ha imbècils i freaks. Un noranta-cinc per cent dels que volen ser diplomàtics són escòria. Creu-me. Amb prou feines saben llegir.

—¿Què ho fa, doncs, que tu ho vulguis ser?

—Hi ha diversos motius —va fer ell—. M’atreu la idea de treballar a l’estranger, per exemple. Però el motiu principal és que vull posar a prova les meves capacitats. I vull fer-ho en el camp més gran possible, que no és cap altre que l’Estat. Vull provar fins on puc arribar, quant poder puc tenir en aquest camp tan enorme que és el sistema burocràtic. ¿Ho entens?

—Sembla que parlis d’un joc.

—És que ho és, un joc! Jo no aspiro a tenir ni poder ni diners. De debò. Potser sóc un egoista de merda, però de tot això en passo completament. Sóc com un asceta. L’únic que tinc és curiositat. Vull posar a prova les meves forces en aquest món tan competitiu.

—Així, ¿no tens ideals?

—És clar que no —va respondre—. Per viure no en necessites, d’ideals. L’únic que necessites és un model d’acció.

—Però hi ha moltes altres maneres de viure, ¿oi? —vaig observar.

—¿Vols dir que no t’agrada com visc?

—No t’embalis —li vaig dir—. No és qüestió de si m’agrada o no. L’únic que dic és que jo no podré entrar mai a la Universitat de Tòquio, que no me’n puc anar al llit amb les noies que vulgui sempre que em vingui de gust, que no tinc la facilitat de paraula que tens tu. A més, la gent no em mira amb respecte, no tinc xicota, i amb una carrera de lletres en una universitat de segona no m’espera cap gran futur. No sóc ningú per jutjar-te.

—Així, ¿enveges la manera com visc?

—Tampoc —vaig dir—. Ja estic acostumat a ser qui sóc. I, si vols que et digui la veritat, no m’interessen ni la Universitat de Tòquio ni el Ministeri d’Afers Estrangers. De l’únic que tinc enveja és que tinguis una xicota tan maca com la Hatsumi.

En Nagasawa va continuar menjant en silenci.

—Escolta, Watanabe —va fer quan va acabar de sopar—. Tinc la sensació que d’aquí a deu o vint anys ens tornarem a trobar en algun lloc. D’alguna manera, estarem relacionats.

—Sembla que ho hagis tret d’una novel·la de Dickens —li vaig dir amb una rialla.

—Tens raó —va admetre, també rient—. Però els meus pressentiments s’acostumen a complir.

Després de sopar vam anar a beure en un bar de prop de la residència i ens hi vam estar fins a les nou tocades.

—Ei, Nagasawa, ¿quin és el teu model d’acció? —li vaig preguntar.

—No te’l dic, que te’n riuràs —em va respondre.

—No me’n riuré —li vaig assegurar.

—D’acord: ser un cavaller.

No vaig riure, però vaig estar a punt de caure de la cadira.

—Cavaller… ¿de ser cavallerós?

—Exacte. Cavaller de ser cavallerós.

—¿I en què consisteix, ser un cavaller? ¿M’ho podries definir?

—Un cavaller és algú que no fa el que vol fer, sinó el que ha de fer.

—Ets el paio més estrany que he conegut mai —li vaig dir.

—I tu ets el paio més com cal que he conegut mai.

Aquella nit va convidar ell.

El dilluns següent la Midori tampoc no va venir a classe d’Història del Teatre II. Després de comprovar que no hi era em vaig asseure com sempre a primera fila, i mentre esperava que arribés el professor vaig escriure una carta a la Naoko. Li vaig explicar el viatge que havia fet durant les vacances d’estiu, descrivint els camins per on havia passat, les ciutats on havia estat i la gent que havia conegut. I cada nit pensava en tu. Ara que ja no ens veiem, m’adono del molt que et necessito. La universitat és d’allò més avorrida, però m’he imposat anar a classe i estudiar com una mena d’autodisciplina. Des que no hi ets, tot m’avorreix. M’agradaria que poguéssim parlar amb calma. Em pregunto si podria anar al sanatori on t’estàs i veure’t, encara que només fos unes hores. Si pogués ser, m’agradaria que tornéssim a passejar plegats, com fèiem abans. Si us plau, contesta’m, encara que només siguin quatre ratlles.

Vaig doblegar els quatre fulls que havia escrit, els vaig posar dins un sobre i hi vaig escriure l’adreça dels pares de la Naoko.

El professor, un homenet amb cara de pomes agres, va entrar a classe i va passar llista mentre s’eixugava la suor del front amb un mocador. Tenia algun problema a les cames i caminava amb l’ajuda d’un bastó metàl·lic. No es pot dir que la seva fos una assignatura divertida, però almenys estava ben organitzada i el que deia era interessant. Després de l’habitual comentari sobre la calor que feia, va començar a parlar del paper del deus ex machina en les obres d’Eurípides i va explicar en què es diferenciava el concepte de déu d’aquest autor respecte a Èsquil i a Sòfocles. Quan feia un quart que la classe havia començat, la porta de l’aula es va obrir i va entrar la Midori. Portava un polo de color blau marí, uns pantalons de cotó de color crema i les mateixes ulleres de sol que el dia que ens vam conèixer. Va fer un somriure al professor per disculpar-se del retard i es va asseure al meu costat. Llavors va treure els meus apunts de la bossa i me’ls va tornar. Entre els fulls hi havia una nota on hi deia: «Dimecres no vaig poder venir. Em sap greu. ¿Estàs enfadat?».

A mitja classe, mentre el professor dibuixava un escenari grec a la pissarra, la porta es va tornar a obrir i van entrar dos estudiants amb casc. Semblaven un parell de comediants. Un era pàl·lid, alt i esprimatxat, i l’altre moreno, baix, amb la cara rodona i una barba que no l’afavoria. L’alt portava un feix de fullets de propaganda. El baix es va acostar al professor i li va dir que, si era tan amable, volien aprofitar la segona part de la classe per debatre qüestions polítiques, que el món actual afrontava problemes més greus que la tragèdia grega. No era una petició sinó un anunci. El professor li va replicar que no creia que en el món actual hi hagués problemes més importants que la tragèdia grega, però que ja sabia que el que ell digués no serviria de res i que fessin el que els semblés. Llavors va baixar de la tarima aguantant-se a la vora de la taula, va agafar el bastó i se’n va anar de classe ranquejant.

Mentre l’estudiant alt repartia els fullets, el de la cara rodona va pujar a la tarima i va començar a fer un discurs. Els fullets eren plens dels típics eslògans simplistes: fora les eleccions fraudulentes al rectorat!, unim les forces per a una nova vaga de tots els estudiants!, enderroquem el sistema imperial, educatiu i industrial! Jo no tenia res en contra d’aquelles teories, però aquelles frases no tenien prou poder de convicció. No inspiraven confiança ni atiaven les ganes de col·laborar amb ells. I el discurs del rodanxó era si fa no fa igual: la mateixa tonada amb una lletra diferent. El veritable enemic d’aquella patuleia no era pas el poder de l’Estat sinó la falta d’imaginació.

—Marxem —va dir la Midori.

Jo vaig fer que sí amb el cap i em vaig aixecar. Quan érem a prop de la porta, el de la cara rodona em va dir alguna cosa però no el vaig entendre. La Midori li va fer adéu amb la mà.

—Devem ser uns contrarevolucionaris —va dir ella en sortir de classe—. Si la revolució triomfa, potser ens penjaran d’un pal de telèfon.

—Abans que em pengin, m’agradaria dinar —vaig fer jo.

—Molt bé. Et vull portar a un lloc, però és una mica lluny. ¿Que tens temps?

—I tant. No tinc classe fins a les dues.

Vam agafar un autobús i vam anar fins a Yotsuya. El lloc on em volia portar era un restaurant que hi havia en un carreró d’aquest barri. Vam seure en una taula i sense que haguéssim de dir res ens van portar una safata lacada amb el menú del dia i una sopa. Havia valgut la pena agafar l’autobús per anar fins allà.

—Que bo! —vaig exclamar.

—I baratíssim. Quan anava a l’institut venia sovint. El meu institut és aquí a la vora. Eren tan estrictes que havíem de venir d’amagat. Si t’enxampaven menjant fora t’expulsaven.

Quan es va treure les ulleres de sol vaig veure que encara feia més ulls de son que l’altra vegada. Joguinejava amb una polsera prima de plata que portava al canell esquerre i de tant en tant es fregava la vora dels ulls amb la punta del dit petit.

—¿Que tens son? —li vaig preguntar.

—Una mica. No dormo prou hores. Faig cinquanta mil coses. Però estic bé, no pateixis —va dir—. Ah, perdona per dimecres. Em va sortir un compromís important. A més, no ho vaig saber fins al mateix matí i no et vaig poder avisar. Volia trucar al restaurant, però no em recordava de com es deia. I a més no tinc el teu número. ¿Que et vas esperar molt?

—No pateixis. Tinc tot el temps que vull.

—¿Ah sí?

—Sí. Si pogués te’n donaria una mica perquè poguessis dormir.

La Midori es va posar la mà a la barbeta i em va somriure.

—Ets molt bon noi.

—T’equivoques. El que passa és que em sobra temps —vaig dir—. Per cert, aquell dia vaig trucar a casa teva i em van dir que havies anat a l’hospital. ¿Que et va passar res?

—¿Vas trucar a casa? —va fer arrufant una mica el front—. ¿Com sabies el número?

—El vaig buscar a secretaria. Ho pot fer tothom.

Va assentir amb el cap dues o tres vegades i es va tornar a entretenir amb la polsera.

—Tens raó. No hi havia caigut. També hauria pogut buscar el teu número. De totes maneres, això de l’hospital ja t’ho explicaré un altre dia. Ara no en tinc ganes. Ja em perdonaràs.

—No passa res. No t’ho hauria d’haver preguntat.

—No, no és això. El que passa és que estic una mica cansada. Estic més abatuda que un mico sota la pluja.

—¿No et valdria més tornar-te’n a casa i dormir?

—No en tinc ganes. ¿Per què no passegem una mica? —va proposar ella.

Em va portar al seu institut, que era a prop de l’estació de Yotsuya.

En passar per davant de l’estació vaig pensar en la Naoko i en les nostres llarguíssimes passejades. De fet, tot havia començat allà. Vaig pensar que si aquell diumenge de maig no ens haguéssim trobat a la línia Chuo la meva vida seria molt diferent. Tot seguit, però, vaig canviar d’opinió: encara que aquell dia no ens haguéssim trobat, la meva vida hauria acabat sent com era. Ens havíem de trobar, i si no hagués estat aquell dia hauria estat un altre. No tenia cap prova que ho demostrés, però és tal com ho sentia.

La Midori i jo ens vam asseure en un banc del parc des d’on es veia el seu institut, un edifici elegant amb les parets cobertes d’heura. Sota els ràfecs de la teulada hi havia uns quants coloms reposant. Al jardí s’hi alçava un gran roure i, just al costat, una columna de fum blanc. La llum de les darreries d’estiu accentuava l’aspecte tèrbol i boirós del fum.

—¿Saps de què és aquest fum, Toru? —em va preguntar de sobte.

Li vaig dir que no ho sabia.

—Estan cremant compreses.

—¿Ah sí? —A part d’això, no sabia què més podia dir.

—Compreses, tampons i coses així —va fer ella amb un somriure—. En una escola de noies això és el que es llença a les papereres dels lavabos, ¿oi? Llavors el bidell ho recull i ho crema a l’incinerador. Vet aquí aquest fum.

—Quin mal rotllo.

—Sí. Jo pensava el mateix cada cop que era a classe i veia el fum per la finestra. Quin mal rotllo… En aquest institut hi ha unes mil noies. Per l’edat que tenen, com a mínim nou-centes segur que ja tenen la regla. Llavors, posa-hi que d’aquestes nou-centes una cinquena part la tinguin simultàniament. Això fa unes cent vuitanta noies. Imagina’t: en un sol dia a les papereres s’hi acumulen les compreses de cent vuitanta noies.

—Ja pot ser, ja. Ara, potser files massa prim, amb aquests números.

—De totes maneres és molt. Cent vuitanta noies. ¿Què es deu sentir recollint i cremant tot això?

—No en tinc ni idea —vaig dir.

¿Com ho podia saber? Ens vam quedar una estona mirant aquell fum blanc.

—De fet, no hi volia anar, a aquest institut —va afegir ella fent que no amb el cap—. Jo volia anar a un institut públic. Un institut normal, amb gent normal. Tenia ganes de passar una adolescència divertida i relaxada. Però mos pares em van fer anar aquí. És el que passa quan treus bones notes a l’escola, ¿oi? Els professors els diuen que amb unes notes tan bones podries entrar en llocs com aquest. I van decidir posar-me aquí. M’hi vaig passar sis anys, però no em va agradar mai. Cada dia pensava que em volia escapar i, ¿saps què?, al final em van acabar donant un diploma per no haver arribat mai tard ni haver faltat ni un dia a classe. ¿Ho entens?

—No —vaig dir.

—Com que odiava l’institut amb totes les meves forces, no faltava mai. No volia cedir per res del món. Pensava que si un dia em deixava anar ja estaria. Tenia por que si un dia no hi anava m’enfonsaria. Algun cop fins i tot vaig anar a classe amb trenta-nou de febre. El professor em preguntava si em trobava malament, però jo li deia que no, que no em passava res. Al final em van donar el diploma d’assistència i un diccionari de francès. Per això a la universitat faig alemany. No volia deure res a aquest institut. T’ho juro.

—¿Què és el que no t’agradava?

—¿A tu t’agradava, el teu?

—Ni sí ni no. Jo anava a un institut públic, i no em vaig plantejar mai si m’agradava o no.

—Doncs aquest és molt elitista —va dir la Midori fregant-se la vora d’un ull amb el dit petit—. Vora mil noies estudioses i de casa bona. Si la teva família no era rica, malament: la matrícula era caríssima; cada dos per tres s’havien de fer donacions, i quan anàvem d’excursió ens portaven als llocs més luxosos. Quan vam anar a Kyoto, per exemple, ens vam estar en un hotel de primera i ens van servir el menjar de la cerimònia del te en unes safates de porcellana. Fins i tot un cop l’any ens feien anar a l’hotel Okura perquè aprenguéssim a comportar-nos a taula. Ja ho veus, no hi havia res normal. De les cent seixanta noies del meu curs jo era l’única que vivia a Toshima. Una vegada ho vaig mirar a la llista. ¿I on diries que vivien totes? Doncs a Chiyoda Sanbancho, a Motoazabu, a Denenchofu, a Seijo… i a tots aquests barris de gent rica. Només n’hi havia una que vivia fora de Tòquio, a Kashiwa. Era molt bona noia i vaig provar de fer-m’hi amiga. Un cop em va convidar a anar a casa seva, això sí, després de disculpar-se per viure tan lluny. I quan hi vaig anar em vaig quedar al·lucinada: era una mansió enorme, amb un jardí immens. Per anar d’un cantó a l’altre de la casa tardaves un quart. Tenien dos gossos com bous i els donaven carn de vedella. I aquesta noia se sentia inferior perquè era l’única de la classe que no vivia a Tòquio. I mira que quan feia tard l’acompanyaven fins a l’escola amb un Mercedes! I amb xofer! Semblava el que sortia a Green Hornet, amb barret i guants blancs. I encara li semblava que no era prou. És increïble. ¿Tu t’ho pots creure?

Vaig fer que no amb el cap.

—Jo era l’única de tota l’escola que vivia a Toshima. A més, a la columna on deia «ocupació del pare» hi posava «propietari d’una llibreria». A totes les de la classe els picava la curiositat, i em deien que tenia molta sort perquè podia llegir tots els llibres que volgués. Quins nassos. Es pensaven que era una gran llibreria com Kinokuniya. Per elles totes les llibreries eren així. Però la llibreria del meu pare fa riure. La pobra Llibreria Kobayashi… Quan obres la porta només veus revistes. El que es ven més són les revistes femenines, sobretot les que porten suplements il·lustrats sobre noves postures sexuals. Les mestresses de casa del barri les compren i les llegeixen atentament a la taula de la cuina per mirar de posar-ho en pràctica quan arribi el marit. N’hi ha de ben difícils. Sovint em pregunto si només tenen això al cap, les mestresses de casa. I després manga. També es venen molt. El Magazin, el Sunday, el Jump… Ah, i els setmanaris. Ja ho veus, el que es ven més són les revistes. Tenim algun llibre, però poca cosa: novel·les de misteri, d’època, d’aventures… Només es ven això. I algun llibre pràctic sobre tàctiques de go, tècniques per cuidar bonsais, recursos per escriure discursos de casament, tot el que cal saber sobre el sexe, com deixar de fumar, etcètera. Fins i tot venem material d’oficina. Al costat de la caixa hi tenim bolígrafs, llapis i llibretes. I ja està. No tenim ni Guerra i pau, ni El vigilant en el camp de sègol, ni Éssers sexuals d’Oe. Vet aquí la Llibreria Kobayashi. ¿Com es pot tenir enveja d’un lloc així? ¿A tu te’n fa?

—És com si la veiés.

—Doncs és així. Tota la gent del barri passa per la botiga, i també sortim a repartir. Sempre hem tingut molts clients, i n’hem pogut viure quatre persones. No tenim deutes, i les dues filles hem pogut anar a la universitat. Però ja està. A casa no hem tingut mai prou diners per fer res fora del normal. Per això no m’haurien d’haver posat en aquest institut. Només va servir per amargar-me la vida. Cada vegada que s’havia de fer una donació sentia les queixes del pare, i si mai sortia amb les meves amigues patia per tenir prou diners per pagar els restaurants on anaven. Això és viure amargat. ¿A casa teva són rics?

—¿A casa meva? Són una família treballadora, ben normal. No som ni rics ni pobres. Ara m’han de pagar la universitat i l’estada a Tòquio, però com que sóc fill únic no crec que hi hagi cap problema. Com que no m’envien gaires diners, m’he buscat una feineta. Vivim en una casa normal, amb un jardinet, i tenim un Toyota Corolla.

—¿I quina feina fas?

—Treballo en una botiga de discos de Shinjuku. Tres tardes per setmana. És molt fàcil. Només he d’estar assegut i vigilar la botiga.

—Ja… —va fer la Midori—. Pel teu aspecte, m’imaginava que no havies hagut de patir mai pels diners.

—No he hagut de patir, però tampoc me n’han sobrat mai. Com a la majoria de gent.

—Doncs en aquest institut la majoria era gent rica —va dir la Midori posant les mans sobre els genolls—. Aquest era el problema.

—Em sembla que a partir d’ara et cansaràs de veure que el món no és així.

—¿Què diries que és el millor de ser ric?

—Ni idea.

—Doncs que pots dir que no tens diners. Per exemple, si mai proposava alguna cosa a una amiga, ella em podia contestar que no li anava bé perquè no tenia diners. Si hagués estat al revés, jo no l’hi hauria pogut dir. Si jo deia que no tenia diners era perquè de debò no en tenia. És molt trist. És com quan una noia guapa diu que no vol sortir perquè aquell dia fa mala cara. Si ho diu una noia lletja ja veuràs com tothom se’n riu. Per mi el món va ser així fins l’any passat. Durant sis anys.

—Aviat no te’n recordaràs —li vaig dir.

—Tant de bo! Anar a la universitat és una sort. La majoria és gent normal.

Va somriure fent un moviment gairebé imperceptible amb els llavis i es va allisar els cabells amb la mà oberta.

—¿I tu, que treballes?

—Sí. Escric textos per explicar mapes. ¿Oi que quan compres un mapa hi va una mena de llibret? Hi ha una descripció de les poblacions, els habitants que tenen, els llocs per visitar… Aquí hi ha un recorregut per fer a peu, s’explica aquesta llegenda, en tal època hi floreix aquesta flor, s’hi pot veure aquest ocell… Doncs jo escric textos d’aquests. Això sí que és fàcil. Es fa en un tres i no res. Només passant-me un dia a la biblioteca de Hibiya puc escriure un llibret. Només cal saber un parell de trucs i et donen tanta feina com vulguis.

—¿I quins trucs són?

—Només cal que hi posis alguna cosa que no escrigui ningú i l’encarregat de l’editorial es pensa que tens fusta d’escriptor. De seguida s’emociona i et dóna més feina. No cal que sigui res gaire rebuscat. Per exemple, si per construir un embassament es va haver d’inundar un poble, pots dir que els ocells migratoris encara el veuen i que per això quan passen per sobre l’embassament volen fent cercles sobre l’aigua. Si poses una anècdota així, tothom es queda la mar de satisfet. És exòtic i molt gràfic, ¿oi? Normalment, la gent que escriu aquests textos no n’hi posa, de coses així. Per això em trec uns bons calerons.

—Però primer les has de trobar, aquestes anècdotes.

—Tens raó —va fer ella girant una mica el coll—. Però si les busques, segur que les trobes. I si no, sempre et pots inventar alguna cosa inofensiva.

—Tens raó —vaig fer.

—Peace —va dir ella.

Com que em va dir que volia saber coses de la residència on vivia, li vaig explicar les històries de sempre sobre el ritual de la bandera i la gimnàstica del Soldat d’Assalt, amb qui es va fer un tip de riure. Pel que es veia, aquell noi tenia un do especial per caure bé a tothom. La Midori va dir que li agradaria veure la residència, però jo li vaig assegurar que no hi havia res per veure.

—Només una colla de nois que viuen en habitacions llardoses i que no paren de beure i de masturbar-se.

—¿Tu també ho fas?

—No hi ha ningú que no ho faci —li vaig contestar—. Les noies teniu la regla i els nois ens masturbem. Tots.

—¿Fins i tot els que tenen xicota? Bé… vull dir els que tenen algú amb qui fer-ho.

—No té res a veure. A l’habitació del costat, per exemple, hi ha un noi que estudia a Keio que no va a cap cita sense haver-se masturbat. Diu que així està més relaxat.

—No en sé gaire, d’aquestes coses. Com que a l’institut només hi havia noies…

—I les revistes femenines no en deuen parlar, d’això, ¿oi?

—És clar que no! —va fer amb una rialla—. Per cert, ¿has de fer res, aquest diumenge?

—Els diumenges sempre estic lliure fins a les sis, que és quan entro a treballar.

—¿Vols venir a casa? A la Llibreria Kobayashi. Tindrem tancat, però hi haig de ser fins al vespre. Esperem una trucada important. Si vols, et faig el dinar.

—Accepto —vaig dir.

Ella va arrencar una pàgina d’una llibreta i hi va dibuixar un mapa detallat de com arribar a casa seva. Llavors va agafar un bolígraf vermell i va fer una X enorme al lloc on era la casa.

—No té pèrdua. Hi ha un gran rètol amb el nom de la llibreria. Si véns cap a les dotze ja tindré el dinar a punt.

Després de donar-li les gràcies em vaig posar el mapa a la butxaca i li vaig dir que havia de tornar a la universitat per a la classe d’alemany, que començava a les dues. Ella va dir que havia d’anar a un lloc i va agafar el tren a Yotsuya.

Diumenge em vaig llevar a les nou, em vaig afaitar, vaig fer la bugada i la vaig estendre al terrat. Feia un dia magnífic. Se sentien les primeres olors de la tardor. Al pati de la residència hi havia uns quants vols de libèl·lules vermelles que els nens del barri perseguien armats amb caçapapallones. Com que no feia gens de vent, la bandera estava pansida. Em vaig posar una camisa ben planxada i vaig anar a peu fins a l’estació del tramvia. Era un típic diumenge al matí en un barri d’estudiants: no es veia ni una ànima i la majoria de botigues eren tancades. Els sorolls se sentien molt més clars que de costum. Una noia va travessar el carrer fent repicar els esclops de fusta sobre l’asfalt, mentre que quatre o cinc nens feien punteria al costat de la parada del tramvia llençant pedres a una renglera de llaunes buides. Vaig trobar una floristeria oberta i hi vaig comprar uns quants narcisos. Potser no era la flor més típica de la tardor, però a mi sempre m’havia agradat.

Al tramvia només hi havia tres dones grans. Quan vaig entrar al vagó totes tres em van mirar a mi i a les flors. Una em va fer una rialla i jo l’hi vaig tornar. Vaig seure a l’últim seient i vaig anar mirant les cases velles que desfilaven a l’altra banda de la finestra. El tramvia passava gairebé a tocar dels ràfecs de les cases. Al terrat d’una casa hi vaig veure deu testos amb tomaqueres i un gran gat negre ajagut al sol. Al jardí hi havia un nen petit que s’entretenia fent bombolles de sabó. D’algun lloc em van arribar les notes d’una cançó d’Ayumi Ishida. Fins i tot se sentia olor de curri. El tramvia anava avançant pel laberint d’aquells barris humils. A cada estació pujaven uns quants passatgers, però les tres dones grans no paraven de parlar totes engrescades, sense mirar al seu voltant.

Vaig baixar prop de l’estació d’Otsuka, i seguint el mapa que havia dibuixat la Midori vaig avançar per una avinguda on no hi havia res digne de ser mirat. No semblava que cap de les botigues que hi havia a banda i banda del carrer passés per una època d’esplendor. La majoria eren en edificis vells i l’interior es veia fosc i llòbrec. Alguns rètols fins i tot tenien les lletres esborrades. Quan em vaig fixar en l’estil d’aquells edificis em vaig adonar que aquell barri s’havia salvat dels bombardejos que havien assolat bona part de Tòquio durant la guerra. No cal dir que hi havia algunes cases noves, però a la majoria només hi havien afegit o n’havien reformat alguna part, i justament eren aquestes reformes les que feien que es veiessin fins i tot més atrotinades que les que havien quedat intactes.

L’ambient d’aquells carrers donava a entendre que la gent s’havia cansat dels cotxes, de la contaminació, del soroll i dels preus de les cases i se n’havia anat a viure als afores, de manera que al barri només hi havien quedat pisos barats, residències d’empreses, botigues difícils de traspassar i uns quants tossuts que no volien marxar del barri on havien nascut. El fum dels cotxes havia deixat una pàtina de boira i de brutícia a tot arreu.

Després de caminar deu minuts per aquella avinguda vaig arribar a una gasolinera que feia cantonada. En girar a la dreta vaig entrar en un carrer estret i ple de botigues a la meitat del qual vaig veure el rètol que anunciava la Llibreria Kobayashi. No era res de l’altre món, però tampoc era més petita del que m’imaginava. Era la típica llibreria de barri: em va recordar la de Kobe on anava esperitat a comprar la revista infantil després d’esperar amb ànsia el dia de publicació. Dret davant la Llibreria Kobayashi, vaig sentir una certa nostàlgia. A cada barri hi havia una llibreria com aquella.

La persiana metàl·lica estava abaixada i hi havia un adhesiu que deia: «Setmanari Bunshun, cada dijous a la venda». Només eren dos quarts i mig de dotze, però com que no em venia de gust fer temps passejant-me pel barri amb els narcisos a la mà, vaig trucar al timbre que hi havia al costat de la porta i vaig fer un parell o tres de passes enrere. Em vaig esperar quinze o vint segons però no va respondre ningú. Mentre pensava si tornava a trucar, vaig sentir una finestra que s’obria al pis de dalt. En aixecar la vista vaig veure la Midori que treia el cap i em saludava.

—Aixeca la persiana i entra —em va cridar.

—És una mica aviat. ¿Ja et va bé? —li vaig preguntar també cridant.

—Cap problema. Puja. Tinc el foc encès —va dir just abans de tornar a tancar la finestra.

Vaig aixecar una mica la persiana metàl·lica fent molt terrabastall, em vaig acotar per entrar i la vaig tornar a abaixar. La llibreria estava a les fosques. Vaig avançar ensopegant amb les piles de revistes que hi havia a terra fins que vaig arribar al fons de la botiga. Llavors em vaig treure les sabates i vaig entrar a la part habitada, que també estava mig a les fosques. El primer que hi havia era un rebedor senzill, amb un sofà i unes butaques. No era un espai gaire gran, i per la finestra hi entrava una llum esmorteïda que em va recordar una pel·lícula polonesa antiga. A mà esquerra vaig veure la porta d’un lavabo i una sala que semblava un magatzem. Just al davant hi havia unes escales molt dretes que portaven al primer pis. Quan vaig ser dalt i vaig veure que era molt més clar, em vaig sentir alleujat.

—Sóc aquí —vaig sentir que deia la Midori.

A mà dreta hi havia una sala que semblava el menjador, i al fons d’aquesta sala, la cuina. La casa era vella, però la cuina semblava acabada de reformar, amb una aigüera, unes aixetes i uns armaris ben lluents. La Midori feia el dinar. L’olla feia xup-xup i se sentia olor de peix a la planxa.

—A la nevera hi ha cerveses. Seu. Estic de seguida —va dir girant-se un moment cap a mi.

Vaig treure una llauna de cervesa de la nevera i vaig seure a la taula de la cuina. La cervesa era tan freda que semblava que s’hagués passat mig any a la nevera. Damunt la taula hi havia un cendrer petit, de color blanc, un diari i un setrill de salsa de soja. També hi havia un bloc de notes i un bolígraf. Al bloc hi havia un número de telèfon i uns càlculs que devien tenir a veure amb les coses de la compra.

—Tardaré deu minuts. ¿Et podràs esperar? —em va preguntar.

—És clar que sí —vaig dir.

—Vés fent gana, que hi ha molta teca.

Mentre em bevia aquella cervesa tan freda vaig observar com, d’esquena a mi, la Midori anava cuinant ben concentrada. Es movia amb rapidesa i agilitat, fent quatre operacions a la vegada. Tan aviat tastava alguna cosa que bullia com trinxava algun ingredient al tallador; tan aviat treia algun plat de la nevera com rentava l’olla que havia acabat de fer servir. Vista d’esquena semblava un percussionista indi. Era com si anés tocant ara una campana, ara una planxa, ara un os de búfal. Cada moviment que feia era precís i efectiu, i mantenia un equilibri perfecte. Me la mirava embadalit.

—¿Que et puc ajudar? —li vaig oferir.

—No pateixis. Ja estic acostumada a fer-ho sola —va dir ella girant-se un moment i fent-me un somriure. Portava uns texans arrapats i un polo de color blau marí, amb una gran poma d’Apple Records a l’esquena. Des de darrere se li veien uns malucs molt estrets. Era com si en el procés de fer-se gran el seu cos s’hagués oblidat dels malucs, la qual cosa li donava un aire molt més androgin del que tenien la majoria de noies amb texans arrapats. La claror que entrava per la finestra de damunt l’aigüera li feia ressaltar la figura.

—No calia que fessis tan bon dinar —li vaig dir.

—No n’hi ha per a tant —va fer sense girar-se—. Ahir vaig tenir feina i no vaig poder anar a comprar. Només he aprofitat quatre coses que quedaven a la nevera. A més, a casa tenim el costum de tractar bé els convidats. No sé què ho fa, però sempre ens ha agradat tenir visites. És com una malaltia. De fet, no és que siguem gaire simpàtics ni que caiguem molt bé a la gent, però quan tenim convidats ens agrada quedar bé. Per bé o per mal, tots som així. El meu pare mateix no beu mai, però té un carregament de begudes. ¿Saps per què? Per oferir-les als convidats. O sigui que ja pots beure tanta cervesa com vulguis.

—Gràcies —vaig dir.

De sobte em vaig recordar que m’havia oblidat els narcisos al pis de baix. Els havia deixat a terra en treure’m les sabates. Vaig baixar les escales, vaig agafar aquelles deu flors blanques que s’havien quedat enmig de la foscor i vaig tornar al pis de dalt. La Midori les va posar en un got alt que va treure d’un armari.

—M’encanten, els narcisos —va fer—. Una vegada vaig cantar «Set narcisos» a la setmana cultural de l’institut. ¿La saps?

—És clar que sí.

—Teníem un grup de folk. Jo tocava la guitarra.

Va servir el dinar cantant aquella cançó.

Tot era molt més bo del que m’havia imaginat. Hi havia sorell en vinagre, truita dashimaki, verat fresc, albergínies bullides, sopa d’algues, arròs amb xampinyons i raves en conserva ben tallats i amanits amb llavors de sèsam. Tot tenia el gust subtil de la cuina de la regió de Kansai.

—És boníssim —vaig dir admirat.

—Digues la veritat: ¿oi que no t’esperaves que sabés cuinar així?

—Doncs no —vaig admetre.

—A tu que ets de Kansai et deu agradar aquest gust més suau, ¿oi?

—¿Ho has fet expressament per a mi?

—No, home! Tampoc m’hi he esforçat tant. A casa sempre cuinem així.

—Així, ¿el teu pare o la teva mare són de Kansai?

—No. Mon pare sempre ha viscut aquí, i ma mare és de Fukushima. No tenim cap parent que ho sigui, de Kansai. Tots som de Tòquio o del nord de Kanto.

—Doncs no ho entenc —vaig dir—. ¿Com és que saps cuinar tan bé a l’estil de Kansai? ¿Algú te’n va ensenyar?

—Bé, és una història molt llarga —va dir mentre tastava la truita—. A ma mare no li agradaven gens les feines de casa i no cuinava gairebé mai. Com que tenim botiga, sempre estàvem enfeinats i acabàvem comprant menjar per emportar o croquetes fetes de la carnisseria. Però aquesta manera de fer no m’ha convençut mai. Quan era petita ja no ho suportava. Fèiem una olla de curri i en menjàvem tres dies seguits. Un dia, quan encara anava a l’escola, vaig decidir que cuinaria jo. Vaig anar a la Kinokuniya de Shinjuku, vaig comprar el millor llibre de cuina que vaig trobar i vaig aprendre tot el que s’hi explicava: com triar un tallador, com esmolar els ganivets, com treure les espines del peix, com ratllar el bonítol sec… Tot. Com que l’autor del llibre era de Kansai, tot el que vaig aprendre és a l’estil de Kansai.

—Així, ¿tot això ho has après d’un llibre? —vaig fer sorprès.

—Després vaig estalviar una mica i vaig anar a tastar alguns plats per saber el gust que feien. Tinc poca lògica, però molta intuïció.

—Trobo al·lucinant que hagis après a fer tot això sense que ningú t’ho hagi ensenyat.

—No va ser gens fàcil —va dir amb un sospir—. Em vaig fer gran en una família en què ningú tenia ni idea de cuinar. Encara que volgués comprar un ganivet que tallés o una bona olla, no em donaven els diners. Deien que els que teníem ja anaven bé. T’ho juro. Jo els deia que com volien que tragués les espines amb aquells ganivets tan prims, i ells em contestaven que per què les havia de treure. No hi havia manera que m’entenguessin. Així que vaig anar estalviant el que em donaven de setmanada fins que vaig poder comprar ganivets de cuina, olles i coladors com cal. ¿T’ho imagines? Una noia de quinze o setze anys estalviant tot el que podia per comprar coladors, pedres d’esmolar i paelles per fer tempura. A les meves amigues els sobraven els diners i es compraven vestits i sabates. ¿Oi que et faig llàstima?

Vaig fer que sí amb el cap mentre em bevia la sopa d’algues.

—Quan feia primer a l’institut se’m va posar entre cella i cella que havia de tenir una paella allargada per fer truites dashimaki, i me la vaig comprar amb els diners que m’havien donat per a uns sostenidors. Va ser horrible. Vaig haver de passar tres mesos amb només uns sostenidors. ¿T’ho imagines? Al vespre els rentava, els eixugava com podia i l’endemà me’ls tornava a posar. I si no s’eixugaven era una tragèdia. No hi ha res més trist al món que haver de portar uns sostenidors mig molls. M’agafen ganes de plorar. I pensar que ho feia per poder tenir una paella.

—Ja t’entenc —vaig dir amb un somriure.

—Ja sé que no ho hauria de dir, però quan es va morir la mare em vaig sentir alleujada. Des de llavors he pogut comprar el que he volgut amb els diners de casa, i per això ara tinc tots els estris de cuina necessaris. El pare no té ni idea dels diners que entren i surten de casa.

—¿Quan es va morir, la teva mare?

—Fa un parell d’anys —va dir secament—. De càncer. Al cervell. Va estar un any i mig ingressada. Va patir molt i al final ja no hi tocava. Estava sempre sedada, però no s’acabava de morir. A última hora va ser com una mena d’eutanàsia. No hi ha pitjor manera de morir. La persona pateix i els que hi ha al voltant també. A més, ens vam quedar escurats. No paraven de posar-li injeccions que valien vint mil iens cadascuna, i en tot moment hi havia d’haver algú al seu costat. Com que havia de cuidar-la, no vaig poder estudiar i vaig haver de repetir curs. I a sobre… —va començar, però s’hi va repensar i va deixar els bastons fent un sospir—. ¿Com és que parlem d’aquestes coses tan tristes?

—Per allò dels sostenidors —li vaig dir.

—Ei, aquesta truita. Ja la pots assaborir —em va dir tota seriosa.

Quan em vaig acabar la meva part estava ben tip. La Midori no va menjar tant. Va dir que cuinar li feia passar la gana. Va recollir els plats, va fregar la taula, va treure un paquet de Marlboro, se’n va posar un a la boca i el va encendre amb un llumí. Llavors va agafar el got dels narcisos i se’l va quedar mirant.

—Així ja estan bé —va dir—. Em sembla que no els posaré en un gerro. Si els deixo així, sembla que els hagi collit a la vora d’un llac i els hagi posat en el primer got que he trobat.

—De fet, els he collit al llac de davant de l’estació d’Otsuka —vaig dir.

La Midori va ofegar un somriure.

—Ets ben estrany. Dius les bromes com si res.

Aguantant-se la barbeta amb una mà, va fumar mitja cigarreta i la va esclafar de qualsevol manera al cendrer. Llavors es va fregar els ulls, com si li hagués entrat fum.

—Normalment les noies apaguen les cigarretes amb més estil —li vaig dir—. Això que has fet és de destralera. No l’has d’apagar esclafant-la, sinó fent-la rodar a poc a poc, per les vores. Així no fas tant merder. A més, les noies no han de treure fum pel nas. I mentre dinen amb un noi, ben poques li expliquen que es van passar tres mesos portant els mateixos sostenidors.

—És que jo sóc destralera —va dir ella fregant-se el nas—. No seré mai elegant. A vegades ho provo, de broma, però no m’escau. ¿Alguna altra queixa?

—Les noies no fumen Marlboro.

—¿I què? Em sembla que tot és prou dolent —va dir ella fent girar el paquet vermell de Marlboro al palmell—. Vaig començar el mes passat. No és que en tingués gaires ganes, però ho volia provar.

—¿Com és?

Va ajuntar les dues mans damunt la taula i es va quedar pensarosa.

—No hi ha cap motiu. ¿Tu no fumes?

—Ho vaig deixar al juny.

—¿I com és?

—Estava fart d’haver de patir perquè m’havia quedat sense a mitjanit i per tot plegat. No m’agrada sentir-me lligat d’aquesta manera.

—Em sembla que tens molt clar el que vols.

—Potser sí —vaig dir—. Potser és per això que no caic bé a la gent. Sempre ha estat així.

—Això és perquè demostres que tant te fa si caus bé o no. Hi ha gent a qui no li agrada, aquesta actitud —va balbucejar amb una mà a la barbeta—. A mi sí que m’agrada parlar amb tu. Tens una manera de parlar molt estranya: «No m’agrada sentir-me lligat d’aquesta manera».

La vaig ajudar a rentar els plats. Dret al seu costat, vaig anar eixugant amb el drap i apilant al marbre el que ella rentava.

—Per cert, ¿els de casa teva han sortit, avui? —li vaig preguntar.

—La mare és al cementiri. Ja fa dos anys.

—Ja m’ho has explicat.

—Ma germana ha quedat amb el seu xicot. Deuen haver anat a algun lloc amb el cotxe. Ell treballa en una empresa de cotxes i li encanten. A mi no m’agraden gaire.

Va callar i va continuar rentant els plats. Jo també vaig anar eixugant en silenci.

—I el pare… —va afegir.

—¿Què?

—Al juny de l’any passat se’n va anar a l’Uruguai i no ha tornat.

—¿A l’Uruguai? —vaig fer sorprès—. ¿I què hi fa, a l’Uruguai?

—Se’n va anar a viure-hi. És una història una mica estranya. Un bon dia va i ens diu que un home que havia estat amb ell a l’exèrcit té una granja a l’Uruguai i que ell també se n’hi va a veure què. Va agafar l’avió i ja l’hem vist prou. Vam intentar que es fes enrere dient-li que no hi tenia res a fer, que ni tan sols sabia l’idioma i que amb prou feines havia sortit mai de Tòquio, però no hi va haver manera. Després de perdre la mare no es va refer. L’estimava tant que es va quedar mig trastocat. T’ho juro.

Com que no sabia què dir, em vaig quedar mirant-la amb la boca oberta.

—¿Saps què ens va dir el pare, quan es va morir la mare? «Estic decebut. M’hauria estimat més perdre-us a vosaltres dues que a la vostra mare». Ens vam quedar de pedra, sense poder dir res. ¿Oi que m’entens? Encara que ho pensis no ho dius, això. Puc entendre tot el dolor que sentia per haver perdut la persona a qui més estimava, i em fa llàstima, però d’aquí a dir a les teves filles que tant de bo s’haguessin mort elles… ¿No ho trobes molt fort?

—Sí…

—Ens vam quedar fetes pols —va dir fent que no amb el cap—. Però bé, tothom de la meva família és una mica especial. Tots tenim alguna cosa.

—Això sembla —vaig dir.

—Ara, ¿no trobes que és meravellós que dues persones s’estimin d’aquesta manera? Que un home estimi tant la seva dona que pugui arribar a dir a les filles que tant de bo s’haguessin mort elles…

—Si t’ho mires així potser sí.

—I després ens deixa plantades i se’n va a l’Uruguai.

Jo vaig eixugar l’últim plat en silenci. Quan vaig acabar, ella ho va anar desant tot als armaris.

—¿I no en sabeu res, del teu pare? —li vaig preguntar.

—En tot aquest temps només ens ha escrit una postal. Al març. Però no hi deia gran cosa: que feia calor, que la fruita no era tan bona com s’esperava… coses així. N’hi ha per engegar-lo. A la postal hi havia la fotografia d’un ase. No està bé del cap. Ni tan sols ens deia si havia trobat aquell amic. Al final deia que quan estigués més calmat ens convidaria a anar-hi, però des de llavors no n’hem sabut res més. Li hem escrit unes quantes cartes, però no les ha contestat.

—I si et diu que vagis a l’Uruguai, ¿què faràs?

—Hi aniré. Pot ser divertit. Ma germana diu que no pensa anar-hi ni boja. No suporta les coses ni els llocs bruts.

—¿L’Uruguai és un lloc molt brut?

—No ho sé. Ella diu que sí. Que els carrers són plens de caguerades d’ase i de mosques, que als lavabos no hi ha aigua i que surten serps i escorpins de tot arreu. Ho deu haver vist en alguna pel·lícula. Té pànic dels insectes. L’únic que li agrada és anar per llocs ben bonics amb cotxes llampants.

—Ja.

—A mi no em faria res, anar a l’Uruguai.

—¿I la llibreria? ¿Qui la porta? —li vaig preguntar.

—Ma germana, però no li agrada gens. Després tenim un oncle que viu aquí al barri i que ens ajuda amb el repartiment. I quan tinc temps, jo també dono un cop de mà. Una llibreria tampoc dóna tanta feina, i ens n’anem sortint. I si no, ens la venem i llestos.

—¿Et cau bé, el teu pare?

La Midori va fer que no amb el cap.

—No especialment.

—¿Doncs com és que estàs disposada a seguir-lo fins a l’Uruguai?

—Perquè hi confio.

—¿Hi confies?

—Exacte: no em cau gaire bé però hi confio. Algú que és capaç de deixar la casa, la feina i les filles i anar-se’n a l’Uruguai després de perdre la dona m’inspira confiança. ¿Que m’entens?

Vaig deixar anar un sospir.

—T’entenc i no t’entenc.

La Midori va riure divertida i em va donar un copet a l’espatlla.

—No pateixis. De fet, tant és que ho entenguis com que no —em va dir.

Aquell diumenge va ser un dia curiós. A la tarda van passar unes quantes coses estranyes: molt a prop de ca la Midori es va declarar un incendi, i quan vam pujar al terrat per veure què passava ens vam fer una mena de petó. Dit així sembla ridícul, però és tal com van anar les coses.

Mentre preníem cafè i parlàvem de la universitat, vam sentir unes sirenes que s’anaven acostant. Cada vegada n’hi havia més. Llavors per fora va començar a passar gent corrent i cridant. La Midori va anar a l’habitació que donava al carrer i va obrir la finestra per veure què passava. Llavors em va dir que m’esperés i va desaparèixer. Vaig sentir que pujava les escales fent molt soroll.

Jo em vaig quedar sol bevent cafè i mirant de recordar on era l’Uruguai. Tenia present on eren el Brasil, Veneçuela i Colòmbia, però no recordava la situació exacta de l’Uruguai. Al cap d’una estona la Midori va baixar i em va dir que l’acompanyés. La vaig seguir fins al final del passadís i vam pujar per unes escales estretes i dretes que portaven a un terrat força gran. El terrat era una mica més alt que les teulades del voltant i hi havia una bona vista del barri. A tres o quatre cases d’allà s’alçava una columna de fum negre que el vent s’enduia cap a l’avinguda. Se sentia olor de cremat.

—És a cals Sakamoto —va dir la Midori abocant-se a la barana—. Abans feien bigues i columnes de fusta, però van plegar.

Jo també em vaig abocar a la barana i vaig mirar cap al lloc d’on sortia el fum. Davant nostre hi havia un edifici de dues plantes que no ens deixava veure gaire bé què passava, però, pel que semblava, hi havia quatre o cinc camions de bombers intentant apagar les flames. Com que la casa era en un carrer estret, només se n’hi havien pogut apropar dos. Els altres s’esperaven a l’avinguda, que, com es podia esperar, s’havia omplert de curiosos.

—Potser hauries de recollir les coses de valor i preparar-te per si has de marxar —li vaig dir—. Ara el vent bufa cap allà, però pot canviar en qualsevol moment, i aquí a la vora hi ha la gasolinera. Si vols, t’ajudo a agafar les coses.

—No tenim res de valor —va dir ella.

—Home, bé deveu tenir alguna cosa. Alguna llibreta del banc, segells, escriptures, coses així. Diners per a alguna emergència.

—No t’esveris. Jo no penso marxar.

—¿Encara que es cremi la casa?

—Encara que es cremi la casa. No em fa res morir-me.

La vaig mirar als ulls i ella em va tornar la mirada. No sabia si ho deia de broma o de debò. Ens vam continuar mirant, i al cap de poc em vaig deixar de preocupar.

—Entesos. Em quedo aquí amb tu —li vaig dir.

—¿Vols morir amb mi? —va fer ella amb els ulls brillants.

—Ni boig. Si van mal dades toco el dos. Si et vols morir, tu mateixa.

—Que fred que ets.

—Que m’hagis fet un bon dinar no vol dir que hagi d’estar disposat a morir amb tu. Si hagués estat un sopar m’ho pensaria…

—Què hi farem… Si vols, podem cantar mentre esperem a veure què passa. I si veiem que la cosa s’embolica, ja pensarem què fem.

—¿Vols cantar?

Va anar al pis de baix i va tornar a pujar amb dos coixins, quatre llaunes de cervesa i una guitarra. Vam començar a beure mirant com el fum negre s’enfilava cel amunt. La Midori va agafar la guitarra i es va posar a tocar. Em semblava que posar-se a cantar i a beure al terrat no era el comportament més correcte quan la casa del costat s’estava cremant, i li vaig preguntar si els veïns no s’enfadarien.

—No pateixis, per això. No en fem ni cas, del que diuen els veïns —em va contestar.

Va anar cantant les cançons que cantava amb el grup de folk, com «Lemon Tree», «Puff era un drac màgic», «Five Hundred Miles», «Where Have All the Flowers Gone?» o «Michael Row the Boat Ashore». No es pot dir que toqués ni cantés gaire bé, però ella s’ho passava pipa. Al principi m’ensenyava la part dels baixos perquè cantés amb ella, però jo ho feia tan malament que se’n va cansar i va continuar tota sola. Mentre l’escoltava no perdia l’incendi de vista. De tant en tant semblava que s’animava, però de seguida es tornava a calmar. La gent cridava i donava ordres. Un helicòpter d’un diari es va acostar al foc fent un gran estrèpit, va fer unes quantes fotografies i va girar cua. Vaig tenir por que ens haguessin retratat. La policia es dirigia a la gent amb altaveus demanant-los que tiressin enrere. Una criatura cridava la seva mare amb veu plorosa. Es va sentir soroll de vidres trencats. Al cap de poc el vent va començar a bufar de totes bandes i ens va començar a caure cendra a sobre, però la Midori va continuar cantant i bevent com si res. Quan va haver cantat totes les cançons que sabia, en va cantar una que va dir que havia compost ella mateixa:


Voldria fer-te un estofat

però no tinc olla.

Voldria fer-te una bufanda

però no tinc llana.

Voldria escriure’t un poema

però no tinc bolígraf.



—Es titula «No tinc res» —em va dir. Tant la lletra com la música eren horroroses.

Mentre escoltava aquella cançó desmanegada, vaig pensar que si la gasolinera s’encenia aquella casa sortiria volant pels aires. Quan es va cansar de cantar, la Midori va deixar la guitarra i es va estintolar a la meva espatlla com un gat que s’estira al sol.

—¿Què t’ha semblat la meva cançó? —em va preguntar.

—Molt original. Reflecteix molt bé la teva personalitat —li vaig dir triant les paraules amb molt de compte.

—Gràcies —va dir ella—. Va d’algú que no té res.

—Sí, ja m’ho ha semblat —vaig fer.

—Per cert, quan va morir la mare… —va dir girant-se cap a mi.

—¿Sí?

—… no em vaig posar gens trista.

—¿I?

—I quan el pare va marxar, tampoc.

—¿De debò?

—De debò. ¿No et sembla molt fort? ¿No trobes que sóc molt freda?

—Suposo que tens algun motiu per reaccionar així.

—Sí, és clar —va fer ella—. A casa tot era molt complicat. Però sempre havia pensat que si un dels dos es moria o se n’anava em posaria molt trista. Però a l’hora de la veritat ha estat ben diferent. No sento res. No em sento trista ni desgraciada, i tampoc els trobo a faltar. Amb prou feines hi penso. Només de tant en tant se m’apareixen en somnis. Veig la mare que em mira des d’un lloc molt fosc i em retreu que quan es va morir me n’alegrés. No és que me n’alegrés, però tampoc em vaig posar gaire trista. De fet, no vaig vessar ni una llàgrima. I això que, quan era petita, se’ns va morir un gat i vaig plorar tota la nit.

M’estranyava que el fum no s’aturés. Les flames no es veien i no semblava pas que l’incendi s’escampés, però el fum no parava d’enfilar-se cap al cel. ¿Què era el que tardava tant a cremar-se?

—Però no és només culpa meva. Sóc una mica insensible, ja ho reconec, però em sembla que si ells, el pare i la mare, m’haguessin estimat una mica més ara sentiria alguna altra cosa. Em sembla que podria estar més trista.

—¿Vols dir que no et van estimar prou?

Va girar el cap per mirar-me i va fer que sí amb el cap, ben convençuda.

—Estarien entre «no prou» i «gens». Jo necessitava que m’estimessin. Volia que em donessin tot l’amor, encara que només fos una vegada. Em volia quedar ben satisfeta una vegada a la vida. Però no ho van fer mai. Si els demanava alguna cosa sempre deien que no podia ser, que valia massa diners. Llavors vaig decidir que buscaria algú que m’estimés cada dia de l’any. Tenia deu o onze anys, però ja sabia què volia.

—Renoi —vaig fer—. ¿I ha donat resultats?

—Això és el més difícil —va dir ella. Es va quedar pensarosa, mirant el fum—. Em sembla que he esperat tant que ja vull la perfecció. Per això és tan difícil.

—¿L’amor perfecte?

—No, no demano tant. El que vull és l’egoisme. L’egoisme perfecte. Com si ara et dic que vull un pastís de maduixes i tu ho deixes tot per anar-me’l a comprar. Tornes extenuat, sense alè, i me’l dónes: «Té, Midori, el pastís de maduixes». Llavors jo l’agafo i dic «Psè… Ja no el vull», i el llenço per la finestra. El que vull és això.

—Diria que no té res a veure amb l’amor —vaig dir desconcertat.

—I tant que sí! El que passa és que no ho entens —va dir ella—. Hi ha vegades que per a les noies no hi ha res més important que això.

—¿Que poder llençar pastissos de maduixa per la finestra?

—Exacte. I llavors voldria que el noi em digués que s’ha equivocat. «Ja ho entenc, Midori. Hauria hagut de veure que ja no voldries el pastís de maduixes. Sóc més inútil i més insensible que una caguerada d’ase. Perquè em perdonis t’aniré a comprar una altra cosa. ¿Què vols? ¿Una mousse de xocolata? ¿Un pastís de formatge?».

—¿I llavors què?

—Doncs llavors li tornaria tot l’amor que m’ha demostrat.

—Em sembla una mica absurd.

—Doncs per mi l’amor és això. Ningú no ho entén —va dir fent que no amb el cap, que encara tenia recolzat a la meva espatlla—. Hi ha gent per a qui l’amor pot començar a partir d’alguna cosa petita i ridícula, i si no és així ja no comença.

—No conec cap noia que pensi com tu —li vaig dir.

—Això m’ho diu molta gent —va dir mentre s’estirava un repèl—. Però no sé pensar de cap altra manera. Només dic el que em passa pel cap. No crec que pensi diferent dels altres, i tampoc m’esforço per fer-ho. L’únic és que quan parlo sincerament tothom es pensa que faig broma o comèdia. I a vegades em cansa.

—Així, ¿vols morir cremada?

—Ah, no. Això és diferent. Només ho he dit per curiositat.

—¿De què? ¿De morir en un incendi?

—No, de saber com reaccionaries —va dir—. Però no em fa gens de por, la mort. Ho dic seriosament. Ara mateix seria ben fàcil: només caldria que el fum m’envoltés i em fes perdre el coneixement. Ni me n’adonaria. No em fa gens de por, si ho comparo amb la mort de la mare o d’altres parents. Tothom de la meva família s’ha mort després de passar una malaltia molt llarga. Deu ser cosa dels gens. Sempre és un procés llarguíssim, fins que al final ja no saps si són vius o morts. Només els queda el dolor i el patiment.

Va agafar un Marlboro i el va encendre.

—Aquesta manera de morir sí que em faria por —va continuar—. Que l’ombra de la mort anés prenent terreny a la vida i en un tres i no res tot es quedés a les fosques. I que la gent que m’envolta em veiés més al món dels morts que al dels vius. Això m’esgarrifa. No ho podria suportar.

Al cap de mitja hora l’incendi va quedar completament controlat. Van evitar que es propagués i no hi va haver ferits. Només es va quedar un camió de bombers i els curiosos es van anar dispersant mentre comentaven els esdeveniments. Un cotxe de policia es va quedar ordenant el trànsit i omplint el carrer amb el seu llum blau. Al capdamunt d’un pal de telèfon hi havia dos corbs observant l’espectacle.

La Midori semblava abatuda. Es va quedar pansida, mirant abstretament el cel, sense dir res.

—¿Que estàs cansada? —li vaig preguntar.

—No, no és això —va dir—. És que m’he relaxat i he desconnectat una mica. Feia molt temps que no ho feia.

La vaig mirar als ulls i ella em va tornar la mirada. Li vaig passar el braç per l’espatlla i li vaig fer un petó. Ella va fer un moviment mínim per apartar-se, però de seguida es va tornar a relaxar i va tancar els ulls. El petó va durar cinc o sis segons. El sol de principi de tardor li projectava l’ombra de les pestanyes a la galta, i vaig veure com aquella ombra tremolava lleument.

Va ser un petó suau, serè, que no volia dir res més. Si no ens haguéssim passat la tarda al terrat, prenent el sol, bevent cervesa i mirant aquell incendi, no l’hi hauria fet, i segur que ella pensava el mateix. Després de compartir la tarda mirant el fum, les libèl·lules vermelles i les teulades lluents de les cases, ens havia envaït un sentiment càlid, d’intimitat, i n’havíem volgut deixar constància d’alguna manera, gairebé inconscientment. Va ser un petó així, però com passa amb tots els petons no estava exempt de perill.

La Midori va ser la primera a parlar. Em va agafar la mà amb delicadesa i, com si li costés molt explicar-m’ho, em va dir que tenia xicot. Jo li vaig dir que ja m’ho pensava.

—¿I a tu no hi ha cap noia que t’agradi?

—Sí.

—¿I els diumenges sempre estàs lliure?

—És molt complicat —li vaig dir.

Llavors em vaig adonar que l’encant d’aquella tarda de principi de tardor s’havia esvaït.

A les cinc li vaig dir que havia d’anar a treballar i li vaig proposar si volia que anéssim a algun lloc a sopar una mica. Ella va refusar dient que s’havia de quedar a casa per si trucaven.

—No suporto haver-me de quedar a casa tot el sant dia esperant si truquen. Quan estic sola sento com si el cos se m’anés podrint i desintegrant a poc a poc, i m’acabo convertint en una mena de líquid verd que al final s’engoleix la terra. I l’únic que queda és la meva roba. Així és com em sento quan m’he de quedar tot el dia a casa.

—Doncs la pròxima vegada ja vindré a fer-te companyia. Si em fas el dinar, és clar —vaig dir.

—Entesos. I ja prepararé un altre incendi per després de dinar.

L’endemà la Midori no va venir a classe d’Història del Teatre II. Després de classe vaig anar al restaurant del campus i vaig dinar tot sol. El menjar era fred i dolent. En acabat vaig seure al sol i em vaig dedicar a observar el que m’envoltava. A prop meu, dues estudiants es van estar una bona estona parlant dretes: una abraçava una raqueta de tennis amb tanta cura que semblava que dugués un nadó, mentre que l’altra portava uns quants llibres i un disc de Leonard Bernstein. Totes dues eren força guapes i parlaven molt divertides. A l’edifici on hi havia les seus dels clubs d’estudiants se sentia la veu d’algú que assajava escales de baix. Pertot arreu hi havia grups de quatre o cinc estudiants intercanviant les opinions que tinguessin sobre qualsevol tema, cridant i rient despreocupadament. A l’aparcament hi havia uns quants nois que anaven amb monopatí. Un professor que duia una bossa de pell els va haver d’esquivar per travessar l’aparcament. Al jardí, una noia amb casc estava agenollada escrivint una pancarta amb consignes sobre la invasió de l’Àsia per part de l’imperialisme nord-americà. Era el típic ambient del campus durant la pausa del migdia, però en observar-lo amb deteniment per primer cop després de molt temps em vaig adonar d’una cosa: tothom semblava feliç a la seva manera. No sabia si realment ho eren o només ho semblava, però, fos com fos, en el bon ambient d’aquella tarda de final de setembre tothom semblava content menys jo, que em sentia més sol que mai. Era l’únic que no formava part d’aquell paisatge.

Ben mirat, però, ¿de quin paisatge havia format part durant els últims anys? El que recordava amb més claredat era el d’aquella sala de billar del port de Kobe amb en Kizuki. Ell havia mort aquella nit, i des de llavors entre el món i jo s’hi havia instal·lat un aire fred i encarcarat. Vaig mirar d’entendre què havia significat per a mi l’existència d’en Kizuki, però no vaig trobar la resposta. L’únic que sabia del cert era que la seva mort m’havia pres per sempre una part de l’adolescència. Això ho tenia molt clar. El que no acabava d’entendre era quin significat tenia ni quines conseqüències em portaria.

Em vaig passar una bona estona donant voltes a aquestes idees i mirant la gent que anava i venia pel campus. Tenia l’esperança de veure la Midori, però aquell dia no va aparèixer. Quan la pausa del migdia es va acabar me’n vaig anar a la biblioteca a preparar la classe d’alemany.

El dissabte a la tarda en Nagasawa va passar per la meva habitació per convidar-me a sortir amb ell aquella nit. Es va oferir per aconseguir-me un permís per no tornar fins l’endemà, i vaig acceptar. M’havia passat la setmana una mica ofuscat i tenia ganes de passar la nit amb alguna noia.

Al vespre, després de banyar-me i afaitar-me, em vaig posar un polo i l’americana de cotó. Vaig sopar amb en Nagasawa al menjador de la residència i després vam anar amb autobús fins a Shinjuku. Vam baixar en ple bullici del Sanchome, vam voltar una estona i finalment vam entrar en un dels bars on sempre anàvem per esperar que apareguessin un parell de noies que ens fessin el pes. Era un bar on gairebé totes les noies anaven de dues en dues… llevat d’aquella nit. Ens hi vam estar un parell d’hores bevent whisky amb soda amb moderació, per no emborratxar-nos, fins que per fi van entrar dues noies que semblaven disponibles. Es van asseure a la barra i van demanar un gimlet i un còctel Margarita. En Nagasawa es va afanyar a abordar-les, però va resultar que havien quedat amb dos amics. Tot i així, hi vam parlar una estona, però quan van arribar els seus amics ens van deixar.

Llavors en Nagasawa em va dir que el seguís, que em duria a un altre bar. Va escollir un bar petit en un carrer una mica apartat, però en entrar-hi vam veure que la majoria de clients ja estaven força animats. En una taula del fons hi havia tres noies. Ens hi vam apropar i hi vam xerrar una estona. La cosa anava prou bé, però quan en Nagasawa va proposar d’anar a un altre lloc totes tres van dir que havien de tornar a la residència abans que els tanquessin la porta. No teníem el dia. Vam anar a un altre bar però tampoc vam tenir sort. Aquella nit les noies no se’ns acostaven.

A dos quarts de dotze en Nagasawa va dir que es rendia.

—Em sap greu. T’he fet venir per no res —em va dir.

—No pateixis, per mi. Ja em dono per satisfet havent vist que a tu també et passa.

—Home, potser un cop a l’any.

De fet, ja no tenia ganes de passar la nit amb cap noia. Després de voltar més de tres hores pel bullici d’un dissabte a la nit a Shinjuku, observant la misteriosa energia creada per la barreja del desig i l’alcohol, havia començat a sentir que el meu propi desig era una cosa insignificant.

—¿I ara què faràs? —em va preguntar en Nagasawa.

—Aniré a algun cine que estigui obert tota la nit. Fa dies que no veig cap pel·lícula.

—Jo aniré a veure la Hatsumi. ¿Et fa res?

—És clar que no —li vaig dir amb un somriure.

—Si ho vols et presento una noia que et deixaria quedar a casa seva. ¿Què et sembla?

—No, gràcies. Avui m’estimo més anar al cine.

—Em sap greu. Un dia d’aquests ens haurem de rescabalar d’això d’avui —va dir abans de desaparèixer entre la gentada.

Vaig entrar en una hamburgueseria i vaig demanar una hamburguesa amb formatge i un cafè. Quan el mareig de l’alcohol em va passar, vaig anar a veure El graduat en un cinema de reestrena. No és que la pel·lícula m’entusiasmés, però com que no tenia res més a fer em vaig quedar a veure-la una altra vegada. Vaig sortir del cinema poc abans de les quatre de la matinada i vaig anar deambulant, capficat, pels carrers freds de Shinjuku.

Quan em vaig cansar de caminar vaig entrar en una cafeteria que estava oberta tota la nit, i després de demanar un cafè em vaig posar a llegir tot esperant el primer tren. Al cap de poc la cafeteria es va començar a omplir de gent que, com jo, esperava que obrissin l’estació. Un cambrer se’m va acostar i em va demanar si em feia res compartir la taula amb altres clients. Li vaig dir que no. De fet, només llegia, i tant me feia qui s’assegués davant meu.

Les meves companyes de taula van ser dues noies que devien tenir la meva edat. Ni l’una ni l’altra eren especialment guapes, però semblaven agradables. Tant la roba com el maquillatge que portaven eren força discrets, i no eren les típiques noies que volten per Shinjuku a les cinc de la matinada. Devien haver perdut l’últim tren. Em va semblar que en seure a la meva taula es quedaven més o menys tranquil·les: anava ben vestit, m’havia afaitat al vespre i, a més, estava absort llegint La muntanya màgica de Thomas Mann.

Una de les dues era més aviat grassa. Anava amb una parca de color gris i uns texans blancs, i duia una cartera de vinil i unes arracades grosses, en forma de petxina. L’altra era més menuda i portava ulleres. Duia una camisa de quadres i una jaqueta blava, i al dit portava un anell de color blau turquesa. De tant en tant es treia les ulleres i es premia els ulls amb la punta dels dits.

Totes dues van demanar un cafè amb llet i un pastís, que es van prendre a poc a poc, mentre parlaven d’alguna cosa en veu baixa. La més grassa no parava de girar el coll mentre l’altra anava fent que no amb el cap. Com que pels altaveus sonava ben forta la música de Marvin Gaye o dels Bee Gees, no arribava a sentir de què parlaven, però semblava que la noia menuda estava enfadada o dolguda per alguna cosa i la més grassa intentava calmar-la. Jo anava llegint i observant-les.

Quan la més menuda va agafar la bossa i va anar al lavabo, la més grassa em va parlar. Jo vaig deixar el llibre sobre la taula i vaig mirar-la.

—No deus pas saber si a prop d’aquí hi ha algun lloc on encara serveixin alcohol… —em va demanar.

—¿Ara? ¿A les cinc del matí? —vaig fer sorprès.

—Sí.

—A les cinc i vint del matí la gent se’n torna a casa a dormir la mona.

—Sí, ja ho sé —va dir com si se’n donés vergonya—. Però és que la meva amiga vol beure. És una mica llarg d’explicar.

—Em sembla que si voleu beure l’únic que podeu fer és tornar a casa.

—Però és que a dos quarts de vuit agafo un tren cap a Nagano.

—Doncs només us queda l’opció de comprar alguna beguda en una màquina expenedora i seure al carrer.

Llavors em va demanar si les podia acompanyar, ja que dues noies soles no ho podien fer, allò. Fins llavors a Shinjuku hi havia viscut unes quantes experiències estranyes, però era la primera vegada que dues noies a qui no coneixia de res em convidaven a beure amb elles a quarts de sis del matí. Com que tenia temps i dir que no em feia més mandra que una altra cosa, vaig comprar unes quantes llaunes de sake i alguna cosa per picar en una màquina expenedora i tots tres ens vam dirigir a un solar de prop de la sortida oest de l’estació per fer una mena de festa improvisada.

Em van explicar que s’havien conegut treballant en una agència de viatges. Totes dues havien acabat la carrera aquell any i no feia gaire que havien començat a treballar en un altre lloc. La més menuda feia un any que tenia xicot, però acabava de descobrir que se n’anava al llit amb una altra i s’havia quedat desfeta. La noia més grassa hauria hagut de marxar a Nagano el vespre anterior per assistir al casament del seu germà, però havia decidit passar la nit amb la seva amiga i agafar el primer tren exprés del diumenge al matí.

—Però, ¿com ho has sabut, que es veia amb una altra? —vaig preguntar a la més menuda.

Ella anava fent glopets de sake i arrencant brins de l’herba que tenia als peus.

—No he hagut de fer res. Un dia vaig anar al seu pis, i en obrir la porta els vaig trobar fent-ho allà davant mateix.

—¿I quan va ser?

—Abans-d’ahir.

—Vaja… —vaig fer—. ¿No havien tancat amb clau?

—No.

—¿Com és?

—Ni idea. ¿Com ho puc saber?

—¿No trobes que és molt fort? S’ha de sentir fatal —va fer la més grassa, amb bona fe.

—És delicat, però em sembla que el millor que pots fer és parlar amb el teu xicot. Després ja decidiràs si el perdones o no —vaig dir.

—Ningú no m’entén —va fer la més menuda sense deixar d’arrencar l’herba.

Un vol de corbs va venir de l’oest i va passar per sobre dels grans magatzems Odakyu. Ja era de dia. Quan es va acostar l’hora que sortia el tren, vam donar el sake que ens quedava a un rodamón que hi havia al vestíbul de l’estació, vam comprar bitllets per accedir a l’andana i vam acomiadar la noia grassa. Després, la noia menuda i jo vam fer cap a un hotel sense que cap dels dos ho proposés. Ni ella ni jo no ens moríem de ganes de ficar-nos al llit, però semblava que si no ho fèiem la nit quedava coixa.

Quan vam ser a l’hotel em vaig despullar primer, vaig entrar a la banyera i em vaig posar a beure cervesa com un desesperat. Ella també va venir i ens vam estar una bona estona estirats a la banyera, bevent en silenci, però aquella cervesa no ens emborratxava ni ens feia venir son. Tenia una pell blanca i suau, i unes cames molt boniques. Quan l’hi vaig dir em va donar les gràcies secament.

Però així que ens vam posar al llit, es va transformar completament. Va reaccionar a totes les meves carícies recargolant-se i cridant, i quan la vaig penetrar em va clavar les ungles a l’esquena. A mesura que s’acostava a l’orgasme, va cridar setze vegades el nom d’un altre home. Les vaig comptar per retardar l’ejaculació. Després tots dos ens vam adormir.

Quan em vaig despertar, a quarts d’una, ella ja no hi era. No m’havia deixat cap nota ni cap missatge. Com que havia begut a deshora, em sentia una banda del cap estranyament pesada. Em vaig dutxar per acabar-me de despertar, em vaig afaitar i, despullat i assegut en una cadira, em vaig beure un suc de la nevera. Vaig mirar de recordar per ordre les coses que m’havien passat la nit anterior. Cadascun dels fets em semblava irreal i distant, com si estigués atrapat entre un parell de vidres, però no hi havia dubte que tot plegat havia passat. Els gots amb què havíem begut la cervesa eren damunt la taula, i a la pica del lavabo hi havia un raspall de dents fet servir.

Vaig fer un dinar lleuger a Shinjuku i en acabat vaig trucar a la Midori des d’una cabina. Vaig pensar que aquell diumenge potser també s’havia d’estar a casa esperant per si li trucaven. El telèfon va sonar quinze vegades però no va contestar ningú. Ho vaig tornar a provar al cap de vint minuts, però el resultat va ser el mateix. Llavors vaig agafar un autobús i vaig tornar a la residència. A la bústia de l’entrada m’hi esperava una carta certificada: era de la Naoko.





5


«Gràcies per la carta», escrivia la Naoko. M’explicava que els seus pares l’hi havien fet arribar allà on era i que, lluny de molestar-la, l’havia fet molt contenta. De fet, continuava, la meva carta havia arribat just quan ella mateixa estava a punt d’escriure’m.

Havent llegit fins aquí, vaig obrir la finestra de l’habitació, em vaig treure l’americana i em vaig asseure al llit. Se sentia el parrup dels coloms d’un colomar que hi havia a prop de la residència. El vent feia moure les cortines. Amb els set fulls escrits per la Naoko a la mà, em vaig deixar emportar per un imparable torrent de pensaments. Era com si, només havent llegit aquelles primeres línies, la realitat que m’envoltava s’hagués descolorit. Vaig tancar els ulls i em vaig estar una bona estona reordenant els meus sentiments. Llavors vaig inspirar profundament i vaig continuar llegint.

«Ja fa gairebé quatre mesos que sóc aquí», continuava la Naoko.

Durant aquests mesos he pensat molt en tu. I com més hi he pensat, més m’he adonat que vaig ser injusta. T’hauria hagut de tractar d’una manera més correcta i més justa.

Aquesta manera de pensar, però, potser no és la més normal. Bàsicament, perquè les noies de la meva edat no fan servir la paraula just. Els és igual, si les coses són justes o no. Més que pensar si una cosa és justa o no ho és, pensen si és bonica o si les pot fer felices. Al capdavall, just és una paraula que només feu servir els nois. Tot i així, trobo que s’adiu perfectament amb la meva situació. Potser el que passa és que per mi la bellesa i la felicitat són conceptes massa complicats i per això miro de guiar-me per uns altres paràmetres, com ara la justícia, la sinceritat o la veritat.

Sigui com sigui, penso que no he estat prou justa amb tu i que, de resultes d’això, t’he obligat a fer moltes voltes i t’he fet molt mal. De totes maneres, jo mateixa també he fet moltes voltes i m’he fet molt mal. No ho dic per excusar-me ni per justificar-me, sinó perquè és tal com és. Si he deixat una ferida dintre teu, sàpigues que no és només teva, sinó que també és meva. Et demano que no m’odiïs per això. Sóc una persona imperfecta, molt més del que et penses. Per això et demano que no m’odiïs. Si ho fessis, em desfaria en mil bocins. Jo no puc fer com tu, que et saps amagar dins la closca i esperar que tot passi. No sé si ets així realment, però a vegades em dónes aquesta impressió. Per això sovint t’envejo, i potser també per això t’he empès a fer tantes voltes.

Potser aquesta manera de mirar-se les coses és massa analítica, ¿no trobes? La teràpia que fan aquí no ho és pas gaire, d’analítica, però quan ja fa uns quants mesos que segueixes el tractament, poc o molt t’hi acabes tornant: això ha passat a causa d’allò, i allò vol dir allò altre, per la qual cosa… i embolica que fa fort. No sé si l’objectiu d’aquestes anàlisis és fer el món més senzill o més complicat.

Sigui com sigui, tinc la sensació que m’he recuperat força, i la gent del meu voltant també m’ho diu. Feia temps que no escrivia una carta amb tanta serenitat. La que et vaig enviar al juliol la vaig escriure amb un gran esforç (de fet, no recordo ni què t’hi deia… espero que no fos res dolent), però ara estic molt serena. Pel que sembla, necessitava aire pur, un món tranquil i aïllat de l’exterior, un ritme de vida pautat, fer esport cada dia… Poder escriure una carta està molt bé. És fantàstic tenir ganes d’explicar els teus pensaments i poder seure davant l’escriptori, agafar el bolígraf i escriure’ls. Evidentment, quan els poses per escrit t’adones que només pots expressar una part del que vols dir, però és igual. El sol fet de tenir ganes d’escriure a algú ja em fa feliç. I per això ara t’escric. Són dos quarts de vuit del vespre. Ja he sopat i m’he banyat. Tot està en silenci. A fora tot és fosc, no es veu ni una sola llum. Normalment es veuen els estels, però avui està núvol. Tots els qui viuen aquí hi entenen molt, d’estels, i sovint m’ensenyen a identificar Verge, Sagitari i altres constel·lacions. Com que de nit no hi ha res per fer, tant si vols com si no acabes sent un entès en estels. Per la mateixa raó, aquí la gent també sap moltes coses d’ocells, de plantes i d’insectes. Parlant-hi, m’he adonat de la quantitat de coses que no sabia. Trobo que està bé adonar-se’n.

Aquí hi viuen unes setanta persones. A més, hi has d’afegir uns vint treballadors (entre metges, infermeres, administratius i altres). És un lloc tan gran que amb noranta persones no s’omple pas. Més aviat hauria de dir que està mig buit. Hi ha molt espai i la gent viu tranquil·lament, en plena natura. De fet, hi ha tanta tranquil·litat que a vegades em pregunto si aquest no és el món real, el de veritat. Evidentment, no ho és. Si podem anar fent així és perquè vivim en unes condicions determinades.

Jugo a tennis i a bàsquet. Els equips de bàsquet estan formats per treballadors i pacients barrejats (la paraula pacient no m’agrada, però no n’hi ha cap altra). Quan juguem, però, arriba un punt que no sé qui són els pacients i qui els treballadors. És curiós. Ja sé que et semblarà estrany, però quan a mig partit miro al meu voltant tothom em sembla igual de defectuós.

Un dia ho vaig explicar al metge que em porta, i ell em va contestar que, en certa manera, tenia raó, que no som aquí per corregir els nostres defectes sinó per acostumar-nos-hi; que un dels nostres problemes és justament que som incapaços de reconèixer i d’acceptar les nostres mancances. De la mateixa manera que cadascú té certes peculiaritats a l’hora de caminar, també les té a l’hora de sentir, de pensar i de veure les coses; i encara que les vulguis corregir, és impossible solucionar-ho de cop, i si intentes forçar una cosa n’espatlles una altra. Evidentment, això és una explicació molt simplificada i no és sinó una part dels problemes que tenim, però més o menys entenc el que em volia dir. Pot molt ben ser que mai no ens acabem d’acostumar als nostres defectes, i com que no sabem trobar un lloc dins nostre per al dolor i el patiment que ens causen, venim aquí per allunyar-nos-en. Mentre som aquí podem viure sense fer mal als altres i sense que ens en facin perquè sabem que som «defectuosos». Aquesta és la diferència respecte al món exterior, on la majoria de la gent viu sense ser conscient dels defectes propis. En aquest món petit on visc ara, els defectes són justament una condició. De la mateixa manera que els indis es posen plomes al cap per indicar la tribu a la qual pertanyen, nosaltres mostrem els nostres defectes per viure tranquil·lament, sense fer mal a ningú.

A part de fer esport, també tenim horts on conviuen tomàquets, albergínies, cogombres, síndries, maduixes, cebes, cols, raves i altres coses. Hi plantem gairebé de tot. També tenim hivernacles. La gent d’aquí hi entén molt, de fruites i verdures, i s’ho prenen molt seriosament. Llegeixen llibres, fan venir especialistes i es passen el dia parlant de coses com els adobs o la qualitat del sòl. Jo també m’hi he afeccionat. És fantàstic veure com els diferents tipus de fruites i verdures van creixent dia a dia. ¿Has plantat mai síndries? Es van inflant com si fossin un animaló.

Cada dia mengem fruita i verdura acabada de collir. Evidentment, també ens donen carn i peix, però com que la verdura d’aquí és tan bona, el tall i el peix cada cop et vénen menys de gust. A vegades també sortim del centre i anem a recollir herbes i bolets. També hi ha un expert (ara que ho penso, tenim experts de tota mena) que ens diu quines espècies són comestibles i quines no. Des que visc aquí he guanyat tres quilos. Gràcies a fer esport i a menjar bé, tinc un pes gairebé ideal.

Durant les estones lliures llegim, escoltem discos o fem mitja. No tenim ni televisió ni ràdio, però sí que hi ha una biblioteca i una mediateca molt ben assortides. A la mediateca hi ha des de les simfonies de Mahler fins als Beatles, i sempre agafo discos per escoltar-los a l’habitació.

El problema de viure aquí és que un cop hi ets et fa mandra, o por, marxar-ne. Mentre som aquí podem estar tranquils i serens. Podem afrontar els nostres defectes amb tota naturalitat i ens fa l’efecte que ens hem recuperat, però no podem saber si el món exterior ens acceptarà de la mateixa manera.

El meu metge diu que ja és hora que comenci a tenir contacte amb la gent de fora. Amb «gent de fora» es refereix a qualsevol persona que visqui al món normal, però jo només puc pensar en tu. Si vols que et digui la veritat, no tinc ganes de veure els meus pares. Estan massa preocupats per mi, i quan els veig encara em sento més desgraciada. A més, t’he d’explicar unes quantes coses. No sé si te les sabré explicar bé, però són coses molt importants que no puc anar deixant per a més endavant.

Tot i això, no vull ser una càrrega per a tu. L’últim que vull és ser una càrrega per a algú. Sé que tens bons sentiments cap a mi i això em fa molt contenta. L’únic que vull és que ho sàpigues. Potser aquests bons sentiments són justament el que necessito ara mateix. Si alguna de les coses que he escrit t’ha molestat et demano perdó. Tal com he dit abans, sóc molt més imperfecta del que et puguis imaginar.

A vegades penso què hauria passat si tu i jo ens haguéssim conegut en circumstàncies normals i ens haguéssim agradat. Què hauria passat si tant tu com jo haguéssim estat centrats (vull dir del tot centrats) i no hi hagués hagut en Kizuki. Però això és suposar massa. De moment, l’únic que puc fer és intentar ser justa i sincera amb tu. Espero que d’aquesta manera et pugui transmetre una part dels meus sentiments.

A diferència dels hospitals normals, en aquest centre les visites són lliures. Si truques el dia abans, pots venir a qualsevol hora. Podem menjar junts i, si vols, fins i tot et pots quedar a dormir. Quan et vagi bé, vine’m a veure. Espero que sigui aviat. T’adjunto un mapa. Em sap greu haver escrit una carta tan llarga.

Quan vaig haver llegit tota la carta vaig tornar al principi i la vaig rellegir. Després d’això vaig baixar a comprar una llauna de cola en una màquina expenedora i me la vaig beure mentre llegia la carta per tercera vegada. En acabat vaig posar els set fulls dins el sobre, de color rosa, i el vaig deixar damunt l’escriptori. El meu nom i la meva adreça estaven escrits amb uns caràcters petits i gairebé massa perfectes per ser d’una noia. Em vaig estar una estona assegut davant l’escriptori amb els ulls clavats en aquell sobre. A l’adreça del remitent hi posava «Residència Ami». Era un nom molt estrany. Després de pensar-hi uns quants minuts, vaig arribar a la conclusió que devia venir de la paraula francesa ami.

Després de desar la carta al calaix de l’escriptori, em vaig canviar de roba i vaig sortir. Tenia por que si em quedava a prop de la carta la llegiria deu o vint vegades seguides. Aquell diumenge vaig caminar sense rumb pels carrers de Tòquio, tal com havia fet tantes vegades amb la Naoko. Vaig anar caminant pels carrers tot recordant les paraules de la seva carta i interpretant-les a la meva manera. Al vespre vaig tornar a la residència i vaig trucar a la Residència Ami. S’hi va posar una recepcionista i em va demanar què volia. Li vaig dir el nom de la Naoko i li vaig preguntar si podia anar a veure-la l’endemà a la tarda. Llavors em va demanar el nom i em va dir que tornés a trucar al cap de mitja hora.

Hi vaig trucar després de sopar, i la mateixa noia em va dir que no hi havia cap problema perquè anés a veure la Naoko. Després de donar-li les gràcies i penjar, vaig posar una muda i un necesser a la motxilla. Llavors vaig agafar La muntanya màgica i em vaig posar a llegir i a beure brandi mentre esperava que em vingués la son. No em vaig adormir fins a quarts de dues.





6


Aquell dilluns em vaig llevar a les set, em vaig rentar la cara, em vaig afaitar d’una revolada i, sense esmorzar, vaig passar pel despatx del director per dir-li que me n’anava un parell de dies a la muntanya. Com que quan tenia algun dia lliure sovint anava d’excursió, el director no hi va posar cap inconvenient. Vaig anar fins a l’estació de Tòquio amb un tren ple de gent que anava a treballar, vaig comprar un bitllet per al tren bala i, literalment, em vaig enfilar d’un bot al primer hikari que sortia cap a Kyoto. Un cop al tren vaig esmorzar (un cafè ben calent i un entrepà) i vaig dormir durant el poc més d’una hora que va durar el trajecte.

Abans de les onze ja era a Kyoto. Seguint les indicacions de la Naoko, vaig agafar un autobús municipal fins a Sanjo, on hi havia l’estació de la companyia d’autocars que havia d’agafar. Em van dir que el 16 sortia a dos quarts i cinc de dotze de la parada que hi havia a l’altra banda del carrer, i que el viatge durava una hora llarga. Després de comprar el bitllet, vaig anar a comprar un mapa en una llibreria d’allà a la vora i, assegut en un banc de la sala d’espera, vaig buscar la situació exacta de la Residència Ami. Segons el mapa, era en un lloc molt més amagat del que em pensava: l’autocar havia de passar per uns quants colls en direcció cap al nord, arribar fins a una mena de cul-de-sac i girar cua per tornar a Kyoto. Jo havia de baixar en una de les últimes parades. Segons la Naoko, des de la parada sortia un camí que em duria a la Residència Ami en vint minuts. Devia ser un lloc molt tranquil.

L’autocar va sortir amb uns vint passatgers i, seguint el riu Kamo, es va dirigir cap al nord de Kyoto. A mesura que avançàvem, la ciutat va anar deixant pas a un paisatge cada cop més rural, amb camps i terrenys buits. Les teulades negres de les cases i els hivernacles de plàstic reflectien la llum enlluernadora de principi de tardor. En arribar al primer coll van començar els revolts. El conductor havia d’anar girant el volant contínuament, i jo em vaig mig marejar. Encara notava el cafè de l’esmorzar a l’estómac. Al cap d’una estona la carretera tornava a ser més recta i em vaig refer una mica. Llavors l’autocar va entrar en un gèlid bosc de cedres, tan alts i tan espessos que no deixaven passar la llum del sol. Tot estava en penombra. L’aire que entrava per la finestra era tan fresc i tan humit que fiblava la pell. Vam avançar una bona estona per aquell bosc de cedres en paral·lel al riu, i quan ja em demanava si el món s’havia quedat colgat per sempre més sota aquell boscatge, els cedres es van acabar i vam sortir a una conca envoltada de muntanyes. Els camps verds s’estenien en totes direccions, i pel riu de la vora de la carretera hi baixava una aigua molt clara. Al lluny s’alçava una columna de fum blanc. A les cases s’hi veia roba estesa i se sentien els lladrucs dels gossos. Davant les cases hi havia piles de llenya que arribaven gairebé fins als ràfecs i damunt les quals jeien els gats. Les cases es van succeir una bona estona a banda i banda de la carretera, però no vaig veure ni una ànima.

Aquesta escena es va repetir unes quantes vegades: entràvem al bosc de cedres, en sortíem, trobàvem un poble i ens tornàvem a endinsar al bosc. A cada poble baixaven uns quants passatgers, però no en pujava ni un. Quan feia tres quarts que havíem sortit de Kyoto, l’autocar es va aturar en un coll des d’on hi havia molt bona vista. El conductor va anunciar que ens havíem d’esperar cinc o sis minuts i que qui volgués podia baixar. Ja només quedàvem quatre passatgers, i tots vam sortir a estirar les cames, a fumar o a mirar el paisatge que s’estenia als nostres peus. El conductor va fer un riu. Un dels passatgers —un home d’uns cinquanta anys, molt moreno, que havia pujat a l’autocar amb una caixa de cartró lligada amb cordills— em va preguntar si anava d’excursió. Li vaig dir que sí per no embolicar la troca.

Al cap d’una estona va arribar un altre autocar de l’altra banda i es va aturar al costat del nostre. El conductor va baixar, va parlar un moment amb el nostre i llavors tots dos van tornar al seu vehicle. Els passatgers vam tornar a ocupar els nostres seients i els dos autocars van reprendre la marxa, un en cada sentit. De seguida vaig entendre per què ens havíem hagut d’esperar: quan feia poc que baixàvem, la carretera es va estrènyer tant que era impossible que hi poguessin passar dos autocars. De fet, quan ens trobàvem una furgoneta o un cotxe de cara, un dels dos havia de fer marxa enrere fins al revolt més proper i arrambar-s’hi bé per deixar passar l’altre.

Tant els pobles com els camps que hi havia a la vora del riu eren cada cop més petits. La muntanya era més espadada i els talussos arribaven fins ben a prop de la carretera. L’únic punt en comú que tenien tots els pobles era el nombre de gossos, que en sentir el soroll de l’autocar semblava que competissin per veure qui bordava més fort.

A la parada on vaig baixar no hi havia res. Ni cases ni camps. Només el senyal que indicava la parada, un rierol i l’inici d’una ruta de muntanya. Em vaig posar la motxilla a l’esquena i vaig començar a caminar. El rierol baixava per l’esquerra del camí. A la dreta hi havia un bosc de matolls. Al cap d’un quart de pujar per aquell pendent suau, vaig trobar un camí a mà dreta prou ample perquè hi passés un cotxe. Hi havia un rètol que deia:

RESIDÈNCIA AMI. PROHIBIDA L’ENTRADA A LES PERSONES ALIENES AL CENTRE.

Al camí que s’endinsava entre el bosc de matolls hi havia unes roderes ben definides. De tant en tant se sentia el bategar de les ales d’algun ocell que aixecava el vol. Era un so que es propagava amb una claredat estranya, com si estigués parcialment amplificat. Només vaig sentir un soroll més contundent, com d’un tret en la distància, però em va arribar fluix i esmorteït, com si hagués travessat uns quants filtres.

En sortir del bosc de matolls vaig trobar una paret de pedra blanca, si fa no fa de la meva alçada. Al damunt no hi havia cap mena de reixa, de manera que qualsevol la podia saltar. Sí que hi havia una porta de ferro molt robusta, de color negre, però era oberta de bat a bat. A la caseta de vigilància no s’hi veia ningú. Al costat de la porta hi havia un rètol amb les mateixes paraules que el primer:

RESIDÈNCIA AMI. PROHIBIDA L’ENTRADA A LES PERSONES ALIENES AL CENTRE.

A la caseta hi havia senyals que indicaven que fins feia poc hi havia hagut algú: un cendrer amb tres burilles, una tassa de te mig buida, un transistor en un prestatge i un rellotge de paret que marcava els segons amb un soroll sec. Vaig esperar que tornés el guàrdia, però en veure que no apareixia vaig prémer un parell de cops una cosa que semblava un timbre. Just passada la porta hi havia una esplanada que servia d’aparcament. Hi havia lloc per a uns trenta vehicles, però en aquell moment només n’hi havia tres: una furgoneta, un Land Cruiser 4x4 i un Volvo de color blau fosc.

Al cap de dos o tres minuts, pel camí que s’endinsava al bosc vaig veure arribar un home amb una bicicleta groga. Era un home d’uns seixanta anys, alt i una mica calb, i portava un uniforme blau marí. Va deixar la bicicleta recolzada a la paret de la caseta i es va disculpar, si bé no semblava que li sabés gaire greu haver-me fet esperar. Al parafang de la bicicleta hi havia el número 32 escrit en pintura blanca. Quan li vaig dir el meu nom, ell va agafar el telèfon i el va dir dues vegades a qui hi havia a l’altre cap del fil. L’interlocutor li devia dir alguna cosa, ell va dir que d’acord i va penjar.

—Vagi a l’edifici principal i pregunti per la doctora Ishida —em va indicar—. Si agafa aquest camí d’entre el bosc arribarà a una rotonda, i llavors és el segon a l’esquerra. ¿Sí? El segon camí que surt a l’esquerra. Quan trobi un edifici vell, giri a la dreta, i després d’un altre bosquet arribarà a un edifici de formigó, que és l’edifici nou. És fàcil. Només cal seguir els senyals.

Tal com em va dir, després de la rotonda vaig agafar el segon camí a l’esquerra, i al final hi vaig trobar un edifici interessant. En el passat devia haver estat una segona residència. Hi havia un jardí molt ben cuidat, amb pedres arrodonides i una llanterna de pedra. Vaig girar a la dreta, i després de travessar un bosquet vaig trobar l’edifici de formigó. Tot i que tenia tres plantes, l’edifici no destacava gaire perquè era en un terreny una mica enclotat. Tenia un disseny molt senzill i transmetia una gran sensació de netedat.

L’entrada era al primer pis. Vaig pujar unes quantes escales, vaig empènyer una gran porta de vidre i vaig entrar. A recepció hi havia una noia asseguda amb un vestit vermell. Li vaig dir el meu nom i que m’havien dit que preguntés per la doctora Ishida. Em va fer un somriure i, assenyalant-me un sofà de color marró, em va demanar en veu baixa que m’esperés. Llavors va marcar un número de telèfon. Jo vaig descarregar la motxilla, em vaig asseure en aquell sofà flonjo i vaig mirar al meu voltant. Era un vestíbul agradable i endreçat, amb unes quantes plantes i uns quants quadres abstractes de molt gust a la paret. El terra estava ben polit. Mentre m’esperava, vaig mirar el reflex de les meves sabates al terra.

La recepcionista em va dir que de seguida em vindrien a rebre. Jo vaig assentir amb el cap. Estava sorprès de ser en un lloc tan silenciós. No se sentia ni un soroll. Vaig pensar que potser era l’hora de la migdiada. Era una tarda tan silenciosa que semblava que tot —les persones, els animals, els insectes i les plantes— estigués dormint profundament.

Al cap de poc, però, vaig sentir el soroll suau d’unes soles de goma i va aparèixer una dona de mitjana edat, amb els cabells curts i aspres. Se’m va asseure al costat, va creuar les cames i em va donar la mà. Mentre encaixàvem, em va girar la mà i se la va mirar del dret i del revés.

—Fa temps que no toques cap instrument musical, ¿oi? —Aquestes van ser les seves primeres paraules.

—Sí —vaig respondre sorprès.

—Ho sé per les mans —va fer ella amb un somriure.

Era una dona estranya, amb la cara molt arrugada. Aquelles arrugues eren el primer en què et fixaves, però en lloc de donar-li un aspecte de vella li accentuaven una mena de frescor que transcendia l’edat. Estaven tan ben integrades a la seva cara que semblaven de naixement. Quan reia, les arrugues també reien, i quan feia mala cara, les arrugues també en feien. I quan no reia ni feia mala cara, les arrugues li solcaven la cara i li donaven un aire irònic i càlid. Era una dona de vora quaranta anys que no era només agradable, sinó que tenia un cert encant. Em va caure bé de seguida.

Portava els cabells curts i esbullats, amb alguna cresta aquí i allà i el serrell tallat de qualsevol manera, però li quedaven molt bé. Duia una samarreta blanca, una camisa blava de treballar, uns pantalons amples de cotó, de color crema, i unes vambes. Era prima i gairebé no tenia pit. No parava de tòrcer els llavis en una mena de gest irònic, i les arrugues del voltant dels ulls se li movien lleugerament. Semblava una ebenista traçuda i simpàtica però una mica cansada del món.

Em va repassar de dalt a baix, amb la barbeta endavant i els llavis torçats. Era com si en qualsevol moment s’hagués de treure la cinta mètrica de la butxaca i m’hagués de començar a prendre mides.

—¿Que toques cap instrument? —em va preguntar.

—No, cap —li vaig respondre.

—Llàstima. Ens ho hauríem passat bé.

Li vaig dir que sí. No entenia per què només em parlava de música.

Llavors es va treure un paquet de Seven Stars de la butxaca de la camisa, se’n va posar un als llavis, el va encendre amb un encenedor i va exhalar el fum amb un plaer evident.

—Daixò… Et dius Toru, ¿oi? Doncs he pensat, Toru, que abans que vegis la Naoko val més que t’expliqui com funciona aquest centre. Per això he fet que demanessis per mi. Aquest lloc és una mica peculiar, i sense cap explicació prèvia pot deixar una mica descol·locat. No en saps gaires coses, ¿oi?

—No, gairebé res.

—Doncs comencem pel principi… —va fer, però llavors va fer petar els dits com si es recordés d’alguna cosa—. ¿Que ja has dinat? ¿No tens gana?

—Home… sí —vaig dir.

—Doncs anem. Podem parlar al menjador tot dinant. En teoria l’hora ja ha passat, però si hi anem de seguida encara trobarem alguna cosa.

Va passar davant i, a bon pas, em va guiar fins al menjador, que era a la planta baixa. Era una sala gran, amb capacitat per a unes dues-centes persones, però en aquell moment només funcionava la meitat; l’altra meitat estava separada amb una mena de paravents, com si fos un hotel en temporada baixa. El menú del dia era estofat de patates i fideus, amanida i suc de taronja. Tal com m’havia dit la Naoko a la carta, les verdures eren boníssimes, i vaig deixar el plat ben net.

—Renoi, sí que menges de gust —em va dir la doctora Ishida.

—És que és molt bo. I com aquell qui diu no havia tastat res en tot el matí.

—Si vols, acaba’t el meu. Jo ja no puc més. ¿Ho vols?

—I tant! —li vaig dir.

—Tinc un estómac molt petit, i de seguida estic tipa. L’aliment que em falta el compenso fumant —va dir, i tot seguit va encendre un altre Seven Stars—. Ah, per cert, digue’m Reiko. És com em diu tothom.

Va observar complaguda com jo atacava el pa i l’estofat que ella amb prou feines havia tocat.

—¿Ets la metgessa que porta la Naoko? —li vaig preguntar.

—¿Jo metgessa? —va fer amb una ganyota de sorpresa—. ¿Per què ho dius?

—M’han dit que demanés per la doctora Ishida.

—Ah, ja ho entenc. El que passa és que a vegades faig alguna sessió de musicoteràpia, i per això hi ha qui em diu doctora. Però en realitat sóc una pacient. Ara, que amb els set anys que fa que sóc aquí, hi ha vegades que ni jo mateixa sé ben bé què sóc. ¿La Naoko no t’ha parlat de mi?

Vaig fer que no amb el cap.

—Vaja… —va fer—. De fet, la Naoko i jo vivim juntes. Som companyes de pis. Ens ho passem molt bé i parlem de moltes coses. Fins i tot de tu.

—¿De mi? ¿I què dieu? —li vaig preguntar.

—Bé, hem quedat que t’explicaria com funciona el centre, ¿oi? —va dir la Reiko ignorant completament la meva pregunta—. El primer que has de saber és que això no és un hospital normal. En poques paraules, no és un lloc per seguir cap tractament sinó per passar un període de convalescència. Evidentment, hi ha metges que visiten cada dia, durant una hora i mitja, però l’únic que fan és mirar com es troben els pacients. És com una simple presa de temperatura. El que no fan és obligar ningú a seguir un tractament actiu, com passa a la majoria d’hospitals. Ja has vist que no hi ha reixes a les finestres i que les portes sempre són obertes. Aquí la gent entra i surt quan vol. Perquè t’hi acceptin, però, has d’estar preparat per seguir aquesta mena de convalescència. No hi pot entrar qualsevol: la gent que necessita un tractament específic ha d’anar a un hospital especialitzat. ¿Fins aquí em segueixes?

—Em sembla que sí. Però, concretament, ¿en què consisteix aquesta convalescència?

La Reiko va exhalar una glopada de fum i es va acabar el suc de taronja.

—La convalescència consisteix a fer vida aquí. Seguir una rutina, fer exercici, estar aïllat del món exterior, estar tranquil, respirar aire pur. Produïm verdures i gairebé som autosuficients. No tenim ni televisió ni ràdio. Som com una d’aquestes comunes que estan tan de moda. La diferència, però, és que viure aquí val molts diners.

—¿Ah sí?

—Bé, no és res desorbitat, però tampoc no és barat. Les instal·lacions estan bé, ¿oi? Tot és molt espaiós, i pels pocs pacients que som hi ha molts treballadors. Jo fa tant temps que hi sóc que ja és com si fos mig treballadora, i per això pago menys, però… Bé, això és igual. ¿Vols un cafè?

Li vaig dir que sí. Ella va apagar la cigarreta i es va aixecar. Va anar fins al taulell, va omplir un parell de tasses d’un termos i les va portar a la taula. Després de posar-s’hi sucre i remenar-lo, en va beure el primer glop fent una ganyota.

—Aquest centre no és una empresa lucrativa. Per això no és tan car com hauria de ser. Els terrenys van ser la donació d’un senyor que també va crear una mena de fundació. Fins fa vint anys, això era la segona residència d’aquest senyor. ¿Oi que has vist una casa antiga?

Li vaig dir que sí.

—Abans era l’únic edifici que hi havia. És on es reunien els pacients per fer teràpia de grup. De fet, això va començar perquè el fill del fundador era mentalment inestable i un especialista li va recomanar que fes teràpia de grup. La teoria d’aquest metge era que hi ha malalties que es poden curar simplement fent que els pacients convisquin i facin un treball físic conjuntament, sota la supervisió d’un metge. Així és com es va començar. Després el centre va anar creixent, es va crear la fundació, es van comprar els terrenys del voltant i, ara fa cinc anys, es va construir aquest edifici.

—Això vol dir que la teràpia funciona.

—Sí. Evidentment, no serveix per a totes les malalties, i hi ha molta gent que no es cura. Però també hi ha qui ho ha provat tot sense èxit i en canvi aquí es recupera. El millor d’aquest centre és que tothom s’ajuda. Tothom és conscient de les seves imperfeccions i intenta ajudar els altres. Als altres llocs no ho fan, això. Els metges fan de metges i els pacients, de pacients. El pacient demana ajuda al metge i el metge l’hi dóna. Aquí ens ajudem mútuament. És com si uns fóssim el mirall dels altres, i els metges són com nosaltres. Ens observen, i si creuen que necessitem ajuda ens l’ofereixen, però també hi ha vegades en què nosaltres els ajudem a ells. Hi ha coses que nosaltres sabem fer millor. Per exemple, jo ensenyo a tocar el piano a un metge, i hi ha un altre pacient que ensenya francès a una infermera. La gent que tenim malalties d’aquest tipus sovint també tenim habilitats especials. Així, aquí tots som iguals: els pacients, els treballadors… i fins i tot tu. Mentre siguis aquí seràs un més de nosaltres, de manera que jo t’ajudaré a tu i tu m’ajudaràs a mi —va dir la Reiko somrient i flectint lleument les arrugues de la cara—. I la Naoko t’ajudarà a tu, i tu l’ajudaràs a ella.

—Així, ¿què he de fer, concretament?

—Primer de tot has d’estar disposat a ajudar els altres i que els altres t’ajudin. En segon lloc has de ser sincer: no has de dir mentides, ni dissimular, ni amagar el que no et convingui. Això és tot.

—Ho intentaré —vaig dir—. Però, ¿com és que t’has passat set anys aquí? Ara que parlem no veig que et passi res estrany.

—Durant el dia no —em va contestar posant-se seriosa—. Però quan es fa de nit començo a bavejar i a rebolcar-me per terra.

—¿De debò?

—No, home, no. ¿Com vols que faci això? —va dir movent el cap a banda i banda—. Ja estic curada… almenys de moment. Si sóc aquí és perquè m’agrada ajudar la gent a recuperar-se, ensenyar música, treballar a l’hort… Hi estic a gust. Tots som amics. En canvi, ¿què m’espera al món de fora? Ja tinc trenta-vuit anys. No sóc com la Naoko. No tinc ningú que m’esperi: ni família, ni feina, ni amics. I, després de set anys, ja no sé què hi passa, a fora. Bé, de tant en tant llegeixo algun diari a la biblioteca, però en tot aquest temps no he sortit ni una sola vegada. Si marxés d’aquí no sabria què fer.

—Però potser se t’obririen noves possibilitats —li vaig dir—. Em sembla que ho podries intentar.

—Sí. Potser sí… —va dir fent girar l’encenedor al palmell—. Però també tinc les meves circumstàncies. Si ho vols te les puc explicar en un altre moment.

Jo vaig fer que sí amb el cap.

—Així, ¿la Naoko es va recuperant? —li vaig preguntar.

—A nosaltres ens sembla que sí. Al principi estava molt confosa i ens feia patir una mica, però s’ha anat asserenant i ara ja parla millor. De fet, ja es pot expressar amb normalitat… No hi ha dubte que va millorant. Però hauria hagut de rebre tractament molt abans. Els símptomes li van començar a aparèixer quan es va morir aquell xicot que tenia, en Kizuki. Tant ella com la seva família ho haurien hagut de veure. És clar que també hi ha l’historial…

—¿L’historial de què? —vaig preguntar, sorprès.

—¿No en saps res? —va fer la Reiko, encara més sorpresa.

Jo vaig fer que no amb el cap.

—Val més que t’ho expliqui ella. Té ganes d’explicar-te moltes coses —em va dir mentre tornava a remenar el cafè i en feia un altre glop—. Hi ha una altra cosa que has de saber —va afegir—: Segons les normes del centre, no et podràs quedar a soles amb la Naoko. Ningú de fora no es pot quedar sol amb un pacient. Sempre hi ha d’haver un observador, que en aquest cas seré jo. Em sap greu, però m’hauràs d’aguantar. ¿D’acord?

—D’acord —li vaig respondre amb un somriure.

—De totes maneres, podeu parlar del que vulgueu, com si jo no hi fos. De fet ho sé tot, de la Naoko i tu.

—¿Tot?

—Quasi tot —va dir ella—. A les sessions de grup surten moltes coses. I, a més, la Naoko i jo parlem de tot. Aquí no hi ha gaires secrets.

Vaig mirar la Reiko mentre em prenia el cafè.

—Si vols que et digui la veritat, estic una mica confós. No sé si quan érem a Tòquio vaig fer el que calia. Hi he pensat molt, però encara no ho sé.

—Jo tampoc ho sé —va dir ella—. Ni la Naoko. És una cosa que heu de parlar i decidir vosaltres mateixos. ¿No ho veus així? Si us poseu d’acord ho podeu portar cap a la bona direcció. I, en tot cas, després ja pensareu si va estar bé o no.

Vaig fer que sí amb el cap.

—Em sembla que tots tres ens podem ajudar. Tu, la Naoko i jo. Només cal que ens ho proposem i que siguem sincers. A vegades amb tres persones funciona molt bé. ¿Fins quan et pots quedar?

—Hauria de ser a Tòquio demà passat a la tarda. He d’anar a treballar, i dijous tinc examen d’alemany.

—Perfecte. Et pots quedar al nostre pis. Així et sortirà de franc i podrem parlar amb calma, sense haver de preocupar-nos pel temps.

—¿Al pis de qui dius?

—De la Naoko i meu, és clar —va dir la Reiko—. Tenim una saleta amb un sofà llit on s’hi dorm molt bé. No pateixis.

—Però, ¿està permès? Vull dir que un noi de fora es quedi al pis de dues noies.

—A mitjanit no deuràs pas venir a violar-nos, ¿oi?

—És clar que no.

—Doncs cap problema. Et pots quedar amb nosaltres i així podrem parlar del que vulguem. Val més que ho fem així. Ens podrem entendre millor i sentiràs com toco la guitarra. No ho faig gens malament.

—¿De debò que no us faig nosa?

La Reiko es va posar el tercer Seven Stars als llavis i el va encendre torçant una mica la comissura.

—La Naoko i jo ja n’hem parlat força i hem decidit convidar-te. Val més que ho acceptis sense fer-te pregar.

—Moltes gràcies, doncs —li vaig dir.

Llavors se’m va quedar mirant, amb les arrugues del voltant dels ulls encara més accentuades.

—Tens una manera de parlar ben curiosa —va dir finalment—. ¿Vols dir que no imites el protagonista d’El vigilant en el camp de sègol?

—Però què dius! —vaig dir rient.

Ella també va riure, sense treure’s la cigarreta de la boca.

—Es veu que ets bon noi. En els set anys que fa que sóc aquí he vist passar molta gent, i he après a distingir la gent que pot obrir el seu cor i la gent que no pot. Tu ets dels que poden. O, més ben dit, ets dels que, si ho volen, poden.

—¿I què passa quan la gent obre el seu cor?

La Reiko va ajuntar les mans sobre la taula, encara amb la cigarreta als llavis i fent cara de passar-s’ho bé.

—Que es recuperen —va dir.

Li va caure cendra a la taula, però ni se’n va adonar.

Vam sortir de l’edifici principal i, després d’una pujada curta, vam passar pel costat d’una piscina i d’unes pistes de tennis i de bàsquet. En una pista de tennis hi havia dos homes jugant. L’un era prim i de mitjana edat, mentre que l’altre era més jove i més gras. Tots dos manejaven prou bé la raqueta, però no semblava que juguessin a tennis. Semblaven molt interessats pel bot de la pilota, com si haguessin de fer alguna mena de recerca sobre aquell tema. Pilotejaven estranyament concentrats, i tant l’un com l’altre estaven amarats de suor. En veure la Reiko, l’home més jove, que era a la banda que tocava al camí, va aturar l’intercanvi de cops i se’ns va acostar. Ell i la Reiko van parlar sense deixar de somriure en cap moment. Al costat de la pista, un home amb una cara inexpressiva tallava la gespa amb una segadora.

Després vam entrar en un bosc on hi havia uns quinze o vint xalets compactes, separats els uns dels altres. Gairebé a cada casa hi havia alguna bicicleta de color groc, igual que la del guàrdia, arrambada a la paret. La Reiko em va dir que en aquells xalets hi vivien els treballadors i les seves famílies.

—Aquí tenim de tot. No ens cal sortir per res —em va explicar mentre caminàvem—. Ja t’he dit abans que pel que fa al menjar som pràcticament autosuficients. Els ous els traiem d’un galliner. Hi ha biblioteca, mediateca, instal·lacions esportives i un petit supermercat. Un cop per setmana ve un perruquer, i els caps de setmana fins i tot passem pel·lícules. Si necessitem res especial ho podem demanar a algun treballador que baixi a Kyoto. La roba la podem comprar per catàleg. Viure aquí és força còmode.

—Així, ¿no podeu sortir? —li vaig preguntar.

—No. Evidentment, si és un cas especial, com ara que hagis d’anar al dentista o alguna cosa així, és diferent, però en principi no està permès. Tothom és lliure de sortir quan vulgui, però si surts ja no pots tornar a entrar. És com si cremessis els ponts. No pots passar dos o tres dies a la ciutat i després tornar. És lògic, ¿no? Si es pogués fer, la gent no pararia d’entrar i sortir.

Quan el bosc s’acabava començava un suau vessant on hi havia unes quantes cases de fusta repartides de manera irregular. Totes eren de dues plantes i tenien un aspecte peculiar. No sabria dir què era exactament el que les feia estranyes, però la primera impressió que vaig tenir va ser aquesta. Va ser una reacció com la que es té en veure una escena idíl·lica però irreal. Vaig pensar que aquella imatge seria el que hauria obtingut Walt Disney si hagués fet una pel·lícula a partir d’un quadre de Munch. Totes les cases tenien la mateixa forma i estaven pintades del mateix color. Eren gairebé cúbiques i perfectament simètriques, i tenien una gran porta d’entrada i moltes finestres. Entre les cases hi serpentejava un camí que recordava un circuit d’autoescola. Davant de cada casa hi havia un jardinet ben cuidat. No es veia ni una ànima, i totes les cortines estaven passades.

—Això és la zona C. És on viuen les dones. On vivim les dones. En total hi ha deu cases. Cadascuna està dividida en quatre pisos, i en cada pis hi viuen dues dones. Per tant, hi ha lloc per a vuitanta-dues, però ara només som trenta-dues.

—És molt tranquil —vaig dir.

—A aquesta hora no hi ha ningú —va dir la Reiko—. Jo tinc privilegis especials i puc fer una mica el que vulgui, però els altres han de seguir un horari. Alguns fan esport, alguns treballen al jardí, alguns fan teràpia de grup i uns altres han sortit a recollir plantes. Cadascú s’organitza l’horari com vol. Em sembla que ara a la Naoko li tocava pintar o empaperar no sé on. No me’n recordo. Hi ha unes quantes feines d’aquestes que no s’acaben fins a les cinc.

Va entrar a la casa marcada com a C-7, va pujar les escales que hi havia al fons del vestíbul i va obrir la porta de la dreta, que no estava tancada amb clau. Llavors em va ensenyar el pis, senzill i agradable, amb quatre espais ben diferenciats: la sala d’estar, el dormitori, la cuina i el lavabo. No hi havia cap mena de decoració ni cap moble innecessaris, però tot i així no donava pas una sensació de fredor. No tenia res d’especial, però, igual que quan eres amb la Reiko, et podies relaxar. A la sala d’estar hi havia un sofà, una taula i un balancí. A la cuina hi havia una altra taula. Tant a la de la cuina com a la de la sala hi havia un cendrer ben gros. Al dormitori hi havia dos llits, dos escriptoris i un armari. Entre els llits hi havia una tauleta de nit, amb un llum per llegir i un llibre de butxaca deixat de cara avall. La cuina estava equipada amb una petita cuina elèctrica i una nevera, de manera que s’hi podien fer menjars senzills.

—No tenim banyera, només dutxa, però no està gens malament, ¿oi? —va dir la Reiko—. La sala de banys i la bugaderia són comunes.

—Està més que bé. A la meva residència només tenim el sostre i la finestra.

—Ho dius perquè no saps com són els hiverns aquí —va dir la Reiko mentre m’agafava per l’espatlla i em feia seure al sofà. Ella es va asseure al meu costat—. Són molt llargs i molt durs. Miris on miris només veus neu, neu i més neu. I fa una humitat que cala fins al moll de l’os. Ens passem els dies traient neu amb les pales. Sempre que podem ens quedem a casa i passem l’estona escoltant música, parlant o fent mitja. Si no tinguéssim tot aquest espai ens ofegaríem. Si véns a l’hivern ja ho entendràs.

Va sospirar profundament, com si es recordés de l’hivern, i va posar les mans sobre els genolls.

—Obrirem això i et farem el llit aquí —va dir picant al sofà on sèiem—. Nosaltres dormirem a l’habitació i tu aquí. Et sembla bé, ¿oi?

—I tant.

—Entesos, doncs —va dir la Reiko—. Tornarem cap a les cinc. Tant la Naoko com jo tenim coses per fer. ¿Et fa res quedar-te sol?

—No, i ara! Ho aprofitaré per estudiar alemany.

Quan la Reiko va marxar, em vaig estirar al sofà i vaig tancar els ulls. Mentre em submergia en el silenci, de sobte em vaig recordar d’una vegada que en Kizuki i jo havíem sortit amb moto. També havia estat un dia de tardor… Devia fer quatre anys. Vaig recordar l’olor de la caçadora de pell d’en Kizuki i el soroll d’aquella Yamaha 125 cc vermella. Vam anar a algun lloc de la costa molt llunyà i vam tornar aquell mateix vespre, esgotats. No ens va passar res especial, però recordava perfectament aquell viatge: el vent de la tardor em xiulava amb força a les orelles, i en mirar enlaire, ben agafat a la seva jaqueta, em semblava que en qualsevol moment podia sortir disparat cap a l’espai.

Em vaig estar una bona estona estirat al sofà, rememorant un record rere l’altre. No sabria dir per què, però en aquella sala em venien al cap imatges i sensacions passades en què fins llavors no havia pensat gaire. N’hi havia d’agradables, però també de tristes.

No sabria dir quant temps vaig estar així. Em vaig quedar tan immers en aquell inesperat torrent de records (realment era com una font que no para de brollar d’entre les roques) que quan la Naoko va obrir la porta sense fer soroll i va entrar al pis ni tan sols me’n vaig adonar. En obrir els ulls la vaig veure davant meu. Vaig aixecar el cap i la vaig mirar als ulls. Estava asseguda al braç del sofà i també em mirava. De primer em vaig pensar que no fos una altra de les imatges sorgida dels meus records. Però era la Naoko de debò.

—¿Que dormies? —em va preguntar en veu baixa.

—No, només pensava —li vaig dir. Llavors em vaig incorporar i li vaig preguntar com estava.

—Bé —em va respondre somrient. Era un somriure pàl·lid, com sortit d’una escena llunyana—. No tinc gaire temps. En teoria no hauria de ser aquí, però m’he escapat un moment. Me n’he d’anar de seguida. ¿No trobes que porto uns cabells horrorosos?

—I ara. Et queda molt bé —li vaig dir. Portava un pentinat senzill, de nena petita, amb un costat agafat amb un passador, com feia abans. Li quedava molt bé. Semblava una d’aquelles noies tan maques que surten als gravats medievals.

—Me’ls talla la Reiko. ¿De debò trobes que em queden bé?

—Sí.

—Doncs a la meva mare no li van agradar gens —va dir ella. Llavors es va desfer el passador, es va deixar caure els cabells endavant, se’ls va pentinar amb els dits i se’ls va tornar a recollir. Era un passador en forma de papallona—. Et volia veure a soles abans que ens veiem amb la Reiko. No és que t’hagi de dir res en concret, però em volia fer a la idea de veure’t aquí. Si no, se m’hauria fet molt estrany. Tot em costa tant…

—¿I què? ¿Ja et fas a la idea?

—Una mica —va dir tornant-se a tocar el passador—. No tinc temps. Me n’he d’anar.

Jo vaig assentir amb el cap.

—Gràcies per venir, Toru. Estic molt contenta. Però si no t’agrada ser aquí, vull que m’ho diguis. És un lloc especial, amb unes normes especials, i hi ha gent que no s’hi adapta. Per tant, si no t’hi sents bé digue-m’ho. No tindré cap disgust. Aquí tots som sincers. Ens ho diem tot sense embuts.

—No pateixis. Seré del tot sincer —li vaig assegurar.

Es va asseure al sofà i se’m va acostar. Quan li vaig passar el braç per l’esquena, va recolzar el cap a la meva espatlla i va posar la cara a tocar del meu coll. Es va quedar així una bona estona, com si em prengués la temperatura. Mentre l’abraçava vaig sentir una mena d’escalfor al pit. Finalment es va aixecar sense dir res i, tal com havia fet en entrar, va obrir la porta sense fer soroll i se’n va anar.

Quan la Naoko va marxar em vaig adormir al sofà. No tenia la intenció de fer-ho, però sentir la presència de la Naoko em va fer caure en un son profund. A la cuina hi havia els estris amb què menjava; al lavabo, el seu raspall de dents, i a l’habitació, el llit on dormia. Vaig dormir tan profundament que vaig esprémer fins a l’última gota el cansament de totes les cèl·lules del meu cos. Vaig somiar en una papallona ballant en la penombra.

Quan em vaig despertar ja eren més de dos quarts de cinc. La llum havia canviat, el vent s’havia aturat i els núvols tenien una forma diferent. Com que estava suat, vaig treure la tovallola de la motxilla, em vaig rentar la cara i em vaig canviar la samarreta. Llavors vaig anar a la cuina a beure aigua i vaig mirar a fora per la finestra de damunt la pica. Vaig veure la finestra de la casa del davant. Hi havia unes quantes figures de paper retallades i penjades d’un fil: un ocell, un núvol, una vaca, un gat… Encara no es veia ni una ànima ni se sentia cap soroll. Era com si visqués tot sol en unes ruïnes ben conservades.

La gent va començar a tornar a la zona C a les cinc tocades. Vaig veure tres dones que passaven just per sota la finestra de la cuina. Com que totes tres portaven barret, no vaig poder veure la cara que feien ni saber l’edat que tenien, però per tal com parlaven no podien ser gaire joves. Poc després que desapareguessin en tombar una cantonada, van passar quatre dones més que van fer el mateix camí que les primeres i van desaparèixer a la mateixa cantonada. El vespre es començava a anunciar. Per la finestra de la sala es veien el bosc i la cresta de les muntanyes. Damunt la cresta hi surava una mena de contorn pàl·lid.

La Naoko i la Reiko van tornar juntes, a dos quarts de sis. La Naoko i jo ens vam saludar com si no ens haguéssim vist. Ella tenia vergonya de debò. La Reiko va veure el llibre que llegia i em va preguntar quin era. Li vaig dir que La muntanya màgica.

—¿Com se t’ha acudit portar un llibre així? —va exclamar la Reiko. De fet, tenia raó.

La Reiko va fer cafè per a tots tres. Jo vaig explicar a la Naoko que el Soldat d’Assalt havia desaparegut sense dir res, i que l’últim dia que ens havíem vist m’havia regalat una cuca de llum. Ella va dir que era una llàstima que ja no hi fos, ja que tenia ganes de sentir més històries d’ell. La Reiko va voler saber qui era el Soldat d’Assalt i jo l’hi vaig explicar. No cal dir que també es va fer un tip de riure. Amb les seves històries, el món s’omplia de pau i de rialles.

A les sis vam anar a sopar al menjador de l’edifici principal. La Naoko i jo vam menjar peix fregit, amanida, verdura bullida, arròs i sopa miso. La Reiko es va acontentar amb una amanida de pasta, un cafè i una altra cigarreta.

—Amb els anys, el cos s’acostuma a no menjar tant —va dir com si es justifiqués.

Al menjador érem uns vint. Mentre sopàvem van anar arribant i marxant unes quantes persones. Sense tenir en compte l’edat dels comensals, l’aspecte d’aquell menjador era molt semblant al del menjador de la residència. L’única diferència era que allà tothom parlava amb el mateix to de veu. No hi havia ni crits ni xiuxiuejos. Ningú no esclafia a riure ni aixecava la mà per cridar algú. Tothom parlava tranquil·lament, amb un volum uniforme. La gent es repartia en grups d’entre tres i cinc persones. Quan algú deia alguna cosa els companys de taula l’escoltaven i hi assentien, i quan acabava algú altre seguia el tema. No sabia de què parlaven, però aquelles converses em van recordar el curiós partit de tennis que havia vist al migdia. Em vaig preguntar si quan era amb els altres la Naoko també parlava d’aquella manera i, per molt estrany que sembli, vaig sentir una fiblada de tristor i de gelosia.

A la taula de darrere meu, un home una mica calb i amb bata blanca que feia pinta de metge explicava les conseqüències de la ingravidesa en les secrecions gàstriques a un jove d’aspecte nerviós i a una dona amb cara d’esquirol. Tant el jove com la dona se l’escoltaven amb interès, però com més sentia les paraules d’aquell home, més dubtava que fos metge.

Cap de les persones que hi havia al menjador no es va fixar especialment en mi. Ningú no em va mirar de dalt a baix. Ni tan sols va semblar que s’adonessin que hi era. Per ells, la meva presència era un fet absolutament normal.

Només una vegada l’home de la bata blanca es va girar i em va preguntar fins quan m’estaria al centre.

—Em quedaré dues nits. Dimecres ja me’n vaig —li vaig respondre.

—Aquesta època està bé, però si torna a l’hivern… Quan està tot blanc encara és millor —em va dir.

—Quan nevi, la Naoko potser ja ni hi serà —li va dir la Reiko.

—Llàstima. L’hivern és millor —va repetir tot seriós. Cada cop em semblava més difícil que aquell home fos metge.

—¿De què parla la gent? —vaig preguntar a la Reiko, que va fer cara de no entendre la pregunta.

—¿De què vols que parlin? De coses normals. Del que ha passat durant el dia, dels llibres que han llegit o del temps que farà demà. No et devies pas esperar que algú s’aixequés i es posés a cridar que demà plourà perquè un ós polar s’ha menjat els estels, ¿oi?

—És clar que no —vaig dir—. Però em preguntava de què deuen parlar en aquest to de veu tan baix.

—Com que és un lloc silenciós, la gent s’acostuma a parlar en veu baixa —va dir la Naoko, que havia anat deixant les espines a la vora del plat i s’eixugava els llavis amb un tovalló—. No hi ha cap necessitat d’aixecar la veu. No has de convèncer qui t’escolta ni has de cridar l’atenció de ningú.

—Suposo que no —vaig dir. Però mentre menjava enmig d’aquella calma vaig trobar a faltar el soroll de les converses de la residència: les rialles, els crits innecessaris o les expressions exagerades. Fins llavors aquell soroll més aviat m’havia molestat, però sopant envoltat d’aquell estrany silenci tampoc no em vaig poder relaxar. L’ambient d’aquell menjador semblava el d’una fira de maquinària industrial: era com si un grup de gent amb molt interès per un camp específic s’hagués reunit en un lloc específic per intercanviar informació que només ells entenien.

En tornar al pis després de sopar, la Naoko i la Reiko van dir que anaven al bany comú de la zona C i que, si m’anava bé, jo em podia dutxar al lavabo. Els vaig dir que sí. Quan van ser fora, em vaig despullar, em vaig dutxar i em vaig rentar el cap. Mentre m’assecava els cabells vaig posar un disc de Bill Evans que vaig trobar al moble de la sala, però al cap d’una estona em vaig adonar que era el mateix que havíem escoltat una vegada i una altra la nit de l’aniversari de la Naoko, aquella nit en què ella havia plorat i jo l’havia abraçat. Només feia mig any, però era com si formés part d’un passat molt més llunyà. Potser hi havia pensat tantes vegades que havia perdut la noció del temps.

La lluna era tan clara que vaig apagar el llum de la sala i em vaig estirar al sofà per escoltar el piano de Bill Evans. La llum que entrava per la finestra feia que tots els objectes projectessin una ombra allargada i tenyia la paret d’un lleu to de tinta xinesa. Vaig treure la petaca de brandi de la motxilla i en vaig fer un glop que em vaig empassar lentament. Vaig notar com l’escalfor em baixava a poc a poc pel coll i m’arribava a l’estómac, des d’on es va escampar cap a tots els racons del meu cos. Després de fer un altre glop, vaig tapar la petaca i la vaig desar a la motxilla. Em va semblar que la llum de la lluna es movia al ritme de la música.

La Naoko i la Reiko van tornar al cap de vint minuts.

—De fora ho hem vist tot tan fosc que ens hem espantat —va dir la Reiko—. Ens pensàvem que havies recollit les coses i te n’havies tornat a Tòquio.

—I ara! Feia temps que no veia una lluna tan clara i per això he volgut apagar els llums.

—A mi m’agrada, així —va fer la Naoko—. Reiko, ¿que encara tenim aquelles espelmes de l’últim cop que va marxar el llum?

—Deuen ser al calaix de la cuina.

La Naoko va anar a la cuina i en va tornar amb una espelma de color blanc. La vaig encendre, vaig fer caure una mica de cera al cendrer i l’hi vaig plantar. La Reiko va aprofitar la flama per encendre una cigarreta. Envoltats pel silenci de fora i asseguts al voltant de l’espelma, semblàvem les tres úniques persones en aquell racó de món. La serena ombra de la lluna i la inquieta ombra de l’espelma se superposaven i es confonien a les parets blanques de la sala. La Naoko i jo vam seure al sofà, mentre que la Reiko es va instal·lar al balancí, just davant nostre.

—¿Què? ¿Traiem el vi? —va proposar la Reiko.

—¿Podeu beure? —vaig preguntar sorprès.

—En teoria no —va dir ella una mica vergonyosa i gratant-se l’orella—. Però es pot fer de més i de menys. Si només és vi o cervesa i no et passes… De tant en tant l’hi demano a un treballador i me’n porta.

—A vegades totes dues ens muntem unes festes… —va dir la Naoko fent broma.

—Que bé —vaig fer jo.

La Reiko va treure una ampolla de vi blanc de la nevera, la va obrir amb un llevataps i va portar tres gots. Era un vi boníssim, amb un gust tan lleuger que semblava fet allà mateix. Quan el disc es va acabar, la Reiko va treure una guitarra de sota el llit i, després d’afinar-la amb molta cura, va començar a tocar una lenta fuga de Bach. De tant en tant li fallaven els dits, però tot i així era un Bach com cal, amb sentiment. Era una música càlida, propera i plena de la joia de tocar-la.

—Vaig començar aquí, a tocar la guitarra —va dir ella—. Com que no hi havia piano… En vaig aprendre sola, i a més no hi tinc els dits acostumats. Per això no toco gaire bé, però tot i així m’agrada. És un instrument manejable, senzill i agradable… com una habitació petita i càlida.

Va tocar una altra peça curta de Bach, d’alguna suite. Mentre mirava l’espelma, bevia vi i escoltava la música de Bach tocada per la Reiko, vaig notar que em començava a relaxar. Quan la Reiko va acabar la peça de Bach, la Naoko li va demanar que toqués alguna cosa dels Beatles.

—És el moment de les peticions —va dir la Reiko fent-me l’ullet—. Des que és aquí em fa tocar els Beatles dia sí dia també. Com si fos la seva esclava.

Tot i aquestes paraules, la Reiko va tocar «Michelle» amb molta traça.

—És maca, ¿oi? —va dir—. M’encanta —i llavors va fer un glop de vi i va encendre una altra cigarreta—. És com si fossis enmig d’un camp i caigués una pluja fina.

Tot seguit va tocar «Nowhere Man» i «Julia». De tant en tant tancava els ulls i movia el cap. En acabat, va fer un altre glop de vi i va xuclar la cigarreta.

—Toca «Norwegian Wood» —li va demanar la Naoko.

La Reiko va anar a la cuina i en va tornar amb una guardiola en forma de gat de la bona sort. La Naoko va treure una moneda de cent iens del seu portamonedes i la va posar a la guardiola.

—Sempre que demano «Norwegian Wood» he de pagar cent iens —em va explicar la Naoko—. Com que és la que m’agrada més, no em fa res. La demano sempre que em ve de gust.

—I amb el que en trec em compro el tabac —va afegir la Reiko, que, després d’estirar-se els dits, va començar a tocar «Norwegian Wood».

Quan tocava hi posava tot el sentiment, però les cançons no eren embafoses en cap moment. Em vaig treure una moneda de cent iens de la butxaca i la vaig ficar a la guardiola.

—Gràcies —em va dir la Reiko amb un somriure.

—Quan sento aquesta cançó a vegades em poso molt trista. És estrany, però és com si estigués perduda enmig d’un bosc espès —va dir la Naoko—. Estic sola, tot és fred i fosc, i no ve ningú a salvar-me. Per això només la toca quan l’hi demano.

—Sembla Casablanca —va dir la Reiko amb una rialla.

Després va tocar unes quantes peces de bossa nova. Mentrestant, jo vaig mirar la Naoko. Tal com ella mateixa havia escrit, feia més cara de salut que abans, estava morena i tenia el cos més fort gràcies a l’exercici i al treball a l’aire lliure. Els seus ulls encara tenien la claror i la fondària d’un llac, i els seus llavis fins continuaven tremolant amb timidesa, però en conjunt la seva bellesa començava a ser la d’una noia més madura. Aquell cantó més incisiu que a vegades s’endevinava sota la seva bellesa —tan esmolat que et podia deixar glaçat— havia desaparegut i havia deixat pas a la sensació de calma i dolcesa que surava al seu voltant. Aquesta transformació em va commoure. Em semblava increïble que una noia pogués canviar tant en només mig any. La seva nova bellesa m’atreia fins i tot més que abans, però alhora també em sabia greu pensar en el que havia deixat enrere. Ja no recuperaria aquella mena de bellesa especial i independent que només tenen les noies adolescents.

La Naoko em va demanar que li expliqués més coses. Li vaig parlar de la vaga a la universitat i d’en Nagasawa, de qui no li havia dit mai res. Em va costar definir la seva peculiar personalitat, el seu curiós sistema filosòfic i la seva moral desviada, però em sembla que al final em va entendre. No li vaig dir res del fet que de tant en tant sortíem junts a lligar. Només li vaig explicar que aquell paio tan especial era justament l’única persona amb qui em feia de la residència. Mentrestant, la Reiko va agafar la guitarra i va anar tocant la mateixa fuga de Bach, fent alguna pausa per beure vi o fumar.

—Sembla un noi tot curiós —va fer la Naoko.

—Ja et dic jo que ho és —li vaig assegurar.

—Però, ¿et cau bé?

—No ho sé —vaig dir—. Vaja, no ho crec. En Nagasawa no és un paio que puguis dir si et cau bé o no. Ell no fa res per caure bé ni per caure malament. En aquest sentit, no enganya a ningú. És molt sincer, fins i tot estoic.

—Que estrany, un estoic que se’n va al llit amb tantes noies —va dir la Naoko amb una rialla—. ¿Amb quantes dius que s’ho ha fet?

—Amb unes vuitanta —vaig dir—. Però en el seu cas, com més vegades ho fa, menys li importa cadascuna de les vegades. Em sembla que el que vol és això.

—¿I ser estoic vol dir això?

—Per ell sí.

La Naoko es va quedar una estona pensant en les meves paraules.

—Doncs a mi em sembla que està més malament del cap que jo —va dir finalment.

—A mi també m’ho sembla —vaig dir—. Però ell és capaç de racionalitzar els seus defectes. És molt llest. Si el posessis aquí, s’escaparia al cap de dos dies. Diria que això ja ho sap, que allò també, que no hi té res a aprendre. És així. És la mena de paio a qui tothom respecta.

—Jo dec ser molt obtusa —va dir la Naoko—. Encara no entenc com funciona aquest lloc. Ni tan sols m’entenc a mi mateixa.

—No és que no siguis llesta —li vaig dir—. Ets ben normal. A mi també em costa entendre moltes coses meves. A tothom li passa.

Va posar els peus al sofà i va recolzar la barbeta als genolls.

—Explica’m més coses —em va demanar.

—Sóc un noi ben normal: vaig néixer en una família normal, vaig tenir una educació normal, tinc una cara normal, trec unes notes normals i penso coses normals —li vaig dir.

—¿No era el teu admirat Scott Fitzgerald qui va escriure que no t’has de refiar mai d’algú que digui que és normal? Me’l vas deixar tu, aquell llibre —va dir la Naoko fent broma.

—Tens raó —vaig dir—. Però jo no m’esforço per ser així. De debò que penso que sóc una persona normal. ¿Series capaç de trobar res meu que no sigui normal?

—És clar que sí —va dir ella—. ¿No saps què és? ¿Per què et creus que vaig dormir amb tu? ¿Et penses que ho vaig fer perquè anava beguda i qualsevol m’hauria anat bé?

—No, és clar que no ho penso, això —vaig dir.

La Naoko es va quedar una bona estona en silenci, mirant-se les puntes dels peus. Com que jo no sabia què dir, vaig fer un altre glop de vi.

—Toru, ¿amb quantes noies has estat? —em va preguntar en veu baixa, com si aquella pregunta se li acabés d’acudir.

—Amb vuit o nou —vaig contestar.

La Reiko va parar de tocar i es va posar la guitarra a la falda.

—Encara no has fet els vint, ¿oi? ¿Quina mena de vida fas?

La Naoko em mirava en silenci amb els seus ulls tan clars. Vaig parlar a la Reiko de la primera noia amb qui havia estat i de les circumstàncies que ens havien dut a deixar-ho. Li vaig dir que m’havia estat impossible estimar-la. També li vaig explicar que havia sortit a lligar uns quants cops amb en Nagasawa i havia acabat dormint amb noies que no coneixia.

—No és que em vulgui justificar, però és que estava desfet —vaig dir a la Naoko—. Tu i jo ens vèiem cada setmana, però en el fons sabia que al teu cor només hi havia lloc per a en Kizuki. I era molt dur. Em costava d’acceptar, i em sembla que per això em vaig ficar al llit amb totes aquelles noies.

Després de fer que no amb el cap unes quantes vegades, la Naoko va aixecar la vista per mirar-me.

—Aquella nit em vas preguntar per què no ho havia fet amb en Kizuki, ¿oi? ¿Encara ho vols saber?

—Em sembla que val més que ho sàpiga —vaig dir.

—A mi també m’ho sembla —va dir ella—. Els morts ja no tornaran, però nosaltres hem de continuar vivint.

Vaig fer que sí amb el cap. La Reiko anava repetint un fragment especialment difícil amb la guitarra.

—Jo estava disposada a dormir amb en Kizuki —va començar la Naoko mentre es desfeia el passador i es deixava caure els cabells a la cara. Llavors va començar a joguinejar amb aquell passador en forma de papallona—. I, evidentment, ell també tenia ganes de dormir amb mi. Ho vam provar moltes vegades, però no hi va haver manera. No podíem. No sabia per què, i encara no ho sé ara. L’estimava i no em feia res perdre la virginitat. Estava disposada a fer el que em digués. Però no podíem.

Es va tornar a recollir els cabells amb el passador.

—No em mullava —va dir en veu baixa—. No m’obria. I em feia molt mal. Estava tan seca que em feia mal. Ho vam provar de diverses maneres, però era impossible. Ho vam provar amb lubricants, però em continuava fent mal. Per això sempre l’hi havia de fer amb la mà o amb la boca… Ja m’entens, ¿oi?

Vaig assentir amb el cap.

La Naoko va mirar la lluna, a l’altra banda de la finestra. Era més clara i més grossa que abans.

—No volia parlar-ne, d’això. Hauria volgut quedar-m’ho per a mi sola, però és impossible. No sé per què em passava. El dia que vam dormir tu i jo estava tota mullada. ¿Oi que sí?

—Sí —vaig fer.

—Aquell dia em vaig començar a mullar des del moment en què vas arribar. Volia que m’abracessis. Volia que em despullessis, que em toquessis i que m’entressis. Mai no ho havia volgut tant. ¿Per què? ¿Per què passen aquestes coses? Si jo estimava en Kizuki…

—Així, ¿vols dir que a mi no m’estimaves?

—Em sap greu —va dir ella—. No vull fer-te mal, però m’agradaria que ho entenguessis. En Kizuki i jo teníem una relació molt especial. Ens coneixíem des que teníem tres anys. Vam créixer estant sempre junts, parlant de tot i entenent-nos perfectament. El primer petó ens el vam fer als onze anys i va ser meravellós. La primera vegada que vaig tenir la regla el vaig anar a trobar i vaig plorar com una magdalena. Teníem una relació molt estreta. Per això quan es va morir no sabia com fer-me amb els altres. No sabia què volia dir estimar algú altre.

Va intentar agafar el got de sobre la taula, però no hi va arribar bé i li va caure a terra. La catifa es va tacar de vi. Jo em vaig acotar per recollir el got i el vaig deixar sobre la taula. Li vaig preguntar si volia beure més. Es va estar una estona en silenci, però de sobte va començar a tremolar i va rompre a plorar. Es va tirar endavant, es va tapar la cara amb les mans i va plorar amb la mateixa força que aquella nit al seu pis de Tòquio, com si s’ofegués. La Reiko va deixar la guitarra, se li va acostar i li va acaronar l’esquena. Quan li va passar la mà per l’espatlla, la Naoko va prémer la cara contra el pit de la Reiko com una criatura.

—Toru, ¿et fa res anar a fer un volt i tornar d’aquí a vint minuts? Em sembla que li anirà bé.

Vaig fer que sí amb el cap, em vaig aixecar i em vaig posar el jersei.

—Em sap greu —vaig dir a la Reiko.

—No pateixis. No és culpa teva. Quan tornis li haurà passat —va dir fent-me l’ullet.

Vaig avançar pel camí, il·luminat per la llum curiosa i irreal de la lluna, i em vaig endinsar al bosc. Sota aquella llum tot ressonava d’una manera especial. El soroll buit de les meves passes m’arribava des d’una altra direcció, com si sentís algú caminant pel fons del mar. De tant en tant sentia un cruix darrere meu. Al bosc es notava una certa pesantor. Era com si tots els animals nocturns retinguessin l’alè esperant el meu pas.

El camí sortia del bosc i s’enfilava cap a un turonet. Quan feia una estona que pujava em vaig asseure i vaig mirar la casa on vivia la Naoko. No em va costar gens localitzar el seu pis: només vaig haver de trobar la finestra on tremolava una llum feble. Em vaig quedar molta estona quiet, sense apartar els ulls d’aquell punt de llum, que em va fer pensar en l’últim espurneig del caliu d’una ànima. Tenia ganes de protegir aquella flama amb les mans perquè no s’apagués. Durant una bona estona vaig mirar aquella lluïssor tremolosa de la mateixa manera que en Jay Gatsby mirava la minúscula llum que veia cada vespre a l’altra riba.

Vaig tornar al pis al cap de mitja hora. Quan vaig ser a l’entrada de la casa vaig sentir que la Reiko tornava a tocar la guitarra. Vaig pujar les escales en silenci i vaig trucar a la porta. Quan vaig entrar, la Naoko no hi era. Només vaig veure la Reiko asseguda a la catifa, tocant la guitarra. Va assenyalar la porta de l’habitació per dir-me que la Naoko era allà. Llavors va deixar la guitarra a terra, es va asseure al sofà i em va dir que segués al seu costat. Va agafar l’ampolla i va repartir el vi que quedava.

—Ja es troba millor —em va dir donant-me un copet al genoll—. No pateixis. Si s’està una estona estirada es calmarà. Estava una mica trasbalsada. ¿Què et sembla si mentrestant anem a passejar?

—Perfecte —vaig dir.

La Reiko i jo vam caminar a poc a poc pel camí il·luminat pels fanals. Quan vam arribar a les pistes de tennis i de bàsquet vam seure en un banc. Ella va agafar una pilota de bàsquet de sota el banc i es va estar una estona fent-la girar al palmell. Llavors em va preguntar si sabia jugar a tennis. Li vaig dir que no era gaire bo, però que em defensava.

—¿I a bàsquet?

—Tampoc no en sé gaire.

—Així, ¿què saps fer? —em va preguntar contraient les arrugues del voltant dels ulls amb un somriure—. A part de dormir amb noies.

—Tampoc és que sigui el meu fort, això —li vaig dir, una mica dolgut.

—No t’enfadis, home, que ho deia de broma. Va, ara de debò: ¿què és el que saps fer millor?

—Res en especial. Si em preguntessis què m’agrada, encara et podria respondre.

—¿Què t’agrada, doncs?

—Fer excursions a peu. Nedar. Llegir.

—Tot són coses que es poden fer sol.

—Sí, és veritat —vaig dir—. Els jocs en equip no m’han agradat mai. No m’hi sé ficar. No hi trobo la gràcia.

—Així has de venir aquí a l’hivern. Fem esquí de fons. Segur que t’agradaria. Et passes el dia trescant per la neu i acabes amarat de suor —em va explicar la Reiko, que es va quedar mirant-se la mà dreta com si examinés un instrument musical antic.

—¿Li passa sovint, això, a la Naoko? —li vaig preguntar.

—De tant en tant —va dir la Reiko, aquest cop mirant-se la mà esquerra—. A vegades s’emociona i es posa a plorar. Però no t’hi amoïnis. Així va traient els seus sentiments. El pitjor seria que no ho fes. Si no els treus, els sentiments se’t van endurint a dins fins que el cos se’t mor. Això sí que és fumut.

—¿Segur que no he dit cap inconveniència?

—No, home, no pateixis. No has dit res que no haguessis de dir. Has de ser sincer. És el millor que pots fer. A vegades us pot fer mal a tots dos, o pot fer que un dels dos es commogui, com li ha passat a la Naoko, però a la llarga és la millor manera. Si de debò vols que es recuperi, ho has de fer així. Tal com t’he dit a la tarda, no pensis que la vols ajudar sinó que, en la mesura que ella es recuperi, tu també et recuperaràs. És el mètode que seguim aquí. Per això mentre siguis aquí has de dir el que et passi pel cap amb tota sinceritat. És el contrari del que es fa al món de fora, ¿oi?

—I tant —vaig fer.

—Amb els set anys que fa que sóc aquí he vist passar molta gent —va continuar—. Potser massa i tot. Per això sé qui es pot curar i qui no de manera gairebé instintiva. Però en el cas de la Naoko no ho veig clar. No tinc ni idea de cap a on es decantarà. Tant pot ser que el mes que ve estigui del tot curada com que ho arrossegui una pila d’anys. Per això no et puc donar gaires consells. Només consignes generals, com ara que siguis sincer i que mireu d’ajudar-vos.

—¿Què ho fa, que no sàpigues cap a on es decantarà?

—Potser ho fa que em cau bé. Em sembla que m’hi implico massa i que això no em deixa veure-hi clar. Realment em cau molt bé. Però, a part d’això, en el seu cas s’ajunten molts problemes. És com un cabdell, i el més difícil és anar-lo desfent. Tant pot ser que costi molt com que un dia trobem el cap del fil i es desfaci tot de cop. És així… Almenys és tal com ho veig jo.

Va tornar a agafar la pilota de bàsquet, i després de fer-la girar al palmell la va fer botar a terra.

—El més important de tot és no perdre la paciència —em va dir—. És un altre consell que et puc donar: que no siguis impacient. Encara que sembli impossible de desfer, no t’has de desesperar ni voler tibar un fil que no vol seguir. Els has d’estirar a poc a poc, un per un. ¿Ho podràs fer?

—Ho intentaré —li vaig dir.

—Pensa que pot ser llarg, i que tot i així pot ser que no es recuperi del tot. ¿Ho tens present, això?

Vaig fer que sí amb el cap.

—Esperar és el més pesat —va dir mentre feia botar la pilota—. Sobretot per a algú de la teva edat. Només pots esperar que es recuperi, sense tenir cap termini ni cap garantia de quan serà. ¿Estimes la Naoko fins al punt de poder-la esperar?

—No ho sé —li vaig respondre amb tota sinceritat—. Em sembla que tampoc no sé gaire bé què vol dir estimar algú. En un sentit diferent del de la Naoko. Tot i així, faré el que podré. Si no, no sabré on anar. Tal com has dit abans, la Naoko i jo ens hem de salvar mútuament. És l’única manera com ens en podem sortir.

—¿Et continuaràs ficant al llit amb noies que no coneixes?

—Això tampoc no ho sé —vaig dir—. ¿Què et sembla que he de fer? ¿Trobes que m’he d’esperar i només masturbar-me? No és una cosa que pugui controlar.

La Reiko va deixar la pilota a terra i em va donar un copet al genoll.

—Escolta: no t’estic dient que estigui malament ficar-se al llit amb qui et vingui de gust. Si a tu t’està bé, no hi ha cap problema. És la teva vida i tu decideixes. Ara, el que dic és que no facis coses que et consumeixin massa. ¿Ho entens? Seria una llàstima. Al voltant dels vint anys és l’edat en què s’acaba de formar el caràcter, i si et deixes deformar pel que sigui, quan ets més gran ho acabes pagant. T’ho dic de debò. Per tant, pensa-t’ho bé. Si vols cuidar la Naoko, comença per cuidar-te a tu mateix.

Li vaig prometre que hi pensaria.

—Jo també vaig tenir vint anys. Fa molt temps —va continuar la Reiko—. ¿T’ho pots creure?

—És clar que m’ho puc creure.

—¿De debò?

—De debò —li vaig dir somrient.

—No era tan guapa com la Naoko, però Déu n’hi do. No tenia totes aquestes arrugues.

Li vaig dir que a mi m’agradaven molt, les seves arrugues. Em va donar les gràcies.

—Ara, no ho diguis a cap altra dona, que t’agraden les seves arrugues. A mi m’agrada que m’ho diguis, però no crec que a les altres els faci gaire gràcia.

—Ja aniré amb compte —vaig fer.

Es va treure una cartera de la butxaca dels pantalons i em va allargar una foto que hi portava. Era una foto en color d’una nena molt bufona, d’uns deu anys. Anava amb esquís, portava roba d’esquiar d’uns colors molt cridaners i somreia enmig d’un paisatge nevat.

—És guapa, ¿oi? És la meva filla —em va dir—. Me la va enviar al gener. Ara té nou anys.

—Teniu la mateixa rialla —li vaig dir en tornar-li la foto. Es va desar la cartera a la butxaca, i després d’ensumar lleument va encendre una cigarreta.

—Quan era jove volia ser pianista. Tenia talent, i la gent que m’envoltava se’n va adonar. Em tenien força consentida. Guanyava concursos, al conservatori treia les millors notes i ja havien decidit que quan acabés aniria a estudiar a Alemanya. No hi havia cap núvol a l’horitzó. Tot el que feia m’anava bé, i si no m’hi anava, algú m’ajudava perquè hi anés. Però un dia va passar una cosa molt estranya i tot se’n va anar en orris. Era el meu quart any al conservatori i hi havia un concurs important. Feia temps que em preparava per presentar-m’hi, però de cop em vaig quedar sense poder moure el dit petit de la mà esquerra. No sé per què, però se’m va quedar immòbil. M’hi vaig fer massatges, m’hi vaig fer banys d’aigua calenta, vaig deixar de tocar durant dos o tres dies, però no hi va haver manera. Em vaig espantar i vaig anar a l’hospital. Me’l van mirar bé, però no van saber què. Van dir que no hi tenia res estrany, que els nervis eren al seu lloc i que no hi havia cap motiu perquè no el mogués. Que potser era psicològic. I vaig anar al psicòleg. Però tampoc no en vam treure l’aigua clara. Només em va dir que devia ser pels nervis d’abans del concurs, i em va aconsellar que deixés el piano durant una temporada.

La Reiko va xuclar la cigarreta i al cap d’un moment va exhalar el fum. Aleshores va girar el coll unes quantes vegades.

—Llavors em van enviar a casa de la meva àvia, a Izu, perquè em recuperés. Vaig deixar estar el concurs i vaig intentar relaxar-me. Volia allunyar-me del piano i passar un parell de setmanes fent coses que m’agradessin. Però no vaig poder. Fes el que fes, només tenia el piano al cap. No podia pensar en cap altra cosa. ¿Què passaria si no podia tornar a moure el dit? ¿Com viuria? No parava de donar-hi voltes. És lògic: fins llavors el piano havia estat la meva vida. Havia començat als quatre anys i només havia viscut per a la música. No pensava en res més. No em deixaven ajudar en les feines de casa perquè no em fes mal als dits, i la gent només em valorava per com sabia tocar. Si a una nena que s’ha criat així li treus el piano, ¿què li queda? Fume’s una patacada. Se’m va girar el cervell. Em vaig quedar feta un embolic, a les fosques.

Va llençar la cigarreta a terra, i mentre la trepitjava per apagar-la va tornar a girar el coll uns quants cops.

—I aquí es va acabar el somni de ser pianista. Vaig passar dos mesos a l’hospital. Poc després d’ingressar-hi vaig començar a moure el dit altra vegada, de manera que vaig poder reprendre les classes i acabar el conservatori. Però em faltava alguna cosa. Era com si de dins meu hagués desaparegut una mena de bola que em donava l’energia. El metge em va dir que valia més que m’oblidés de ser pianista perquè no era prou forta psicològicament. Així, quan vaig acabar la carrera vaig començar a fer classes de piano a casa. Però era molt dur. Era com si la meva vida s’hagués acabat. La millor part de la meva vida s’havia acabat als vint-i-pocs anys. ¿No ho trobes molt fort? Havia passat de tenir-ho tot a quedar-me sense res. Ningú no m’aplaudia, ningú no em consentia, ningú no m’alabava. Em passava els dies tancada a casa, ensenyant les sonatines de Beyer a la canalla del barri. Em sentia molt desgraciada i no parava de plorar. Ho trobava humiliant. Quan m’assabentava que algú que no tenia tant talent com jo havia quedat en segon lloc en algun concurs o feia un recital en algun teatre, em sentia molt desgraciada i no podia contenir les llàgrimes.

»Els meus pares també em tractaven amb molt de compte, però sabia que estaven molt decebuts. La filla de la qual havien presumit tant s’havia convertit en una malalta mental. Fins i tot els costaria casar-me. Com que vivia amb ells, me n’adonava. I no ho podia suportar. Quan sortia de casa em semblava que la gent parlava de mi, de manera que vaig deixar de sortir. I una altra patacada. Altre cop se’m va girar el cervell, tot se’m va fer un embull i em vaig quedar a les fosques. Tenia vint-i-quatre anys, i aquest cop em vaig passar set mesos en un sanatori. No pas aquí, sinó en un lloc normal, amb unes parets ben altes i amb les portes tancades. Era un lloc brut, no hi havia piano… Estava ben perduda. L’únic que sabia era que volia sortir d’allà tan aviat com pogués, de manera que vaig fer tot el possible per recuperar-me. Aquells set mesos se’m van fer llarguíssims. És quan em van començar a sortir aquestes arrugues.

La Reiko va fer un somriure d’orella a orella.

—En sortir del sanatori vaig conèixer un home i al cap de poc ens vam casar. Era un any més jove que jo i treballava d’enginyer en una empresa aeronàutica. De fet, ens vam conèixer perquè era alumne meu. Era un bon noi. No parlava gaire, però era sincer i afectuós. Un dia, quan feia sis mesos que havíem començat les classes, va i em diu que es vol casar amb mi. M’ho va demanar després d’una classe, mentre preníem te. ¿T’ho pots creure? No havíem sortit mai junts i ni tan sols ens havíem donat la mà. Em vaig quedar parada. Li vaig dir que no podia casar-m’hi. Que em queia bé i trobava que era bona persona, però que per determinats motius no podia casar-me amb ell. Va voler saber quins motius eren i l’hi vaig explicar tot. Li vaig dir que havia estat internada dos cops per problemes mentals, i fins i tot vaig entrar en els detalls. Li vaig parlar de les causes i de les circumstàncies en què m’havia trobat, i el vaig avisar que em podia tornar a passar. Em va demanar una mica de temps per pensar-s’ho i jo li vaig dir que s’agafés tot el que li calgués, que no hi havia pressa. Quan va tornar per a la classe de la setmana següent, em va dir que ja s’ho havia pensat bé i que es volia casar amb mi. Llavors li vaig demanar que s’esperés tres mesos. Li vaig proposar que comencéssim a sortir i que si al cap de tres mesos encara ho volia en tornéssim a parlar.

»Durant aquells tres mesos vam quedar per sortir un cop per setmana. Vam anar a molts llocs i vam parlar de moltes coses. Me’n vaig enamorar. Quan era amb ell em semblava que havia recuperat la vida. Estava tranquil·la i podia oblidar totes les coses desagradables que m’havien passat. Tant me feia no haver pogut ser pianista o haver estat internada per problemes mentals. La vida no s’acabava pas amb allò, sinó que era plena de coses meravelloses que fins llavors desconeixia. Només per fer-me sentir d’aquesta manera ja li estava profundament agraïda. Al cap dels tres mesos em va tornar a demanar que ens caséssim. “Si el que vols és ficar-te al llit amb mi, endavant”, li vaig dir. “Jo encara no he estat amb ningú, però tu m’agrades molt, i si vols que ho fem jo no hi tinc cap inconvenient. Ara, casar-se és una altra cosa. Si et cases amb mi hauràs de carregar amb els meus problemes. I això és molt més difícil del que et penses. ¿No et fa res?”.

»Em va dir que no, que el que volia no era només ficar-se al llit, sinó casar-se amb mi, compartir-ho tot. I ho deia de debò. Era una persona que només deia el que pensava, i que complia el que deia. Així que vaig acceptar. No podia fer altra cosa. Ens vam casar quatre mesos més tard. Es va barallar amb els seus pares i van deixar de fer-se per culpa meva. Era d’una família de Shikoku molt tradicional, i els seus pares van investigar el meu historial i van descobrir que havia estat ingressada dues vegades. Per això es van oposar al casament i es van acabar barallant. De fet, no m’estranya, que s’hi oposessin. Ens vam casar sense fer cap cerimònia: només vam anar al registre, vam omplir els papers i vam anar dos dies de viatge a Hakone. Tot i així, érem molt feliços. I, finalment, vaig arribar verge al matrimoni. Tenia vint-i-cinc anys! Sembla mentida, ¿oi?

La Reiko va fer un sospir i va tornar a agafar la pilota de bàsquet.

—Em pensava que mentre estigués amb ell estaria bé —va continuar—. Que mentre estiguéssim junts no em passaria res. De fet, per a aquestes malalties la confiança és el més important. Si em poso a les mans d’aquesta persona estaré bé. A la mínima que em trobi malament, a la mínima que se’m giri el cervell, ell se n’adonarà i em curarà amb afecte i paciència… Em posarà el cervell a lloc i desfarà l’embull. Mentre tinguis aquesta confiança, la malaltia no es reprodueix, no et fums cap patacada. Estava molt contenta. La vida era meravellosa. Era com si m’haguessin salvat d’un temporal en alta mar, m’haguessin embolicat amb una manta i m’haguessin posat en un llit ben calent. Als dos anys de casats vam tenir una filla que em va omplir el temps. Gairebé havia oblidat la malaltia. Em llevava de bon matí, portava la casa, cuidava la nena i quan ell tornava al vespre li tenia el sopar a punt… Cada dia feia el mateix, però era feliç. Potser va ser l’època més feliç de la meva vida. Va durar fins als trenta-un. I llavors, una altra patacada. Em vaig ensorrar.

Va encendre una cigarreta. El vent s’havia aturat. El fum va pujar en línia recta i es va perdre en la foscor. Em vaig adonar que el cel era ple d’estels.

—¿Que va passar res? —li vaig preguntar.

—Sí —va respondre—. Una cosa molt estranya. Va ser com si caigués en una trampa que feia temps que m’esperava. Quan hi penso, encara sento una esgarrifança —va dir mentre es fregava la templa amb la mà amb què no aguantava la cigarreta—. Em sap greu. Només parlo de mi. Has vingut per veure la Naoko, i no pas per aguantar les meves històries.

—De debò que m’interessa —li vaig dir—. Si no et fa res, m’agradaria que m’ho acabessis d’explicar.

—Quan la nena va començar a anar a la llar d’infants, jo vaig començar a tocar altra vegada. No ho feia per a ningú, sinó per a mi. Vaig començar amb peces curtes de Bach, Mozart i Scarlatti. Com que havia estat tant temps sense tocar, em va costar tornar a agafar el punt. No podia moure els dits com abans, però tot i així estava contenta. En asseure’m de nou davant el piano em vaig adonar que la música m’encantava i que la trobava a faltar. Poder tocar per a un mateix és meravellós.

»Tal com t’he dit abans, havia començat a tocar als quatre anys, però, ben mirat, no ho havia fet per a mi. Sempre havia tocat per aprovar un examen, perquè formava part del programa del conservatori o per impressionar els altres. Evidentment, això és important per dominar un instrument, però a partir de certa edat també has de saber tocar per a tu mateix. La música és això. Però jo no ho vaig entendre fins als trenta-dos anys, després de deixar aquelles classes tan elitistes. Portava la nena a la llar d’infants, enllestia les feines de casa tan de pressa com podia i llavors tenia una hora o dues per tocar la música que m’agradava. Fins aquí no hi havia cap problema, ¿oi que no?

Jo vaig fer que no amb el cap.

—Però un dia una noia del barri a qui coneixia de vista va venir a casa per demanar-me si podia fer classes de piano a la seva filla. Tot i ser del mateix barri vivien força lluny de casa, de manera que jo no coneixia la nena. Segons la mare, però, la seva filla passava cada dia per davant de casa i li agradava sentir-me tocar el piano. Em va dir que fins i tot m’havia vist alguna vegada i que m’admirava. Tenia tretze anys i havia tingut uns quants professors de piano, però per una cosa o altra no li havia anat bé i en aquell moment no n’estudiava.

»Li vaig dir que no, que havia estat uns quants anys sense tocar i que, si bé no em faria res ensenyar a algú que comencés de zero, m’era impossible agafar una alumna que ja havia estudiat uns quants anys. Vaig posar l’excusa que havia de cuidar la meva filla, però el que més em frenava era que quan els professors rebutgen un alumne és per algun motiu. Amb tot, aquella noia em va demanar que conegués la nena. Hi va insistir tant que no li vaig poder dir que no. Tres dies més tard va venir la nena tota sola. Era com un àngel. Tenia una bellesa pura i transparent. No havia vist mai, ni he tornat a veure, una nena tan maca. Tenia uns cabells llargs i negres com la tinta xinesa; uns braços i unes cames fins i elegants; uns ulls brillants, i una boca petita i suau que semblava acabada de fer. Quan la vaig veure em vaig quedar sense paraules. Amb ella asseguda al sofà, la sala d’estar semblava un lloc molt més luxós. L’havies de mirar amb els ulls mig tancats per no enlluernar-te. És com si encara la veiés.

La Reiko va aclucar una mica els ulls com si s’imaginés la nena.

—Vam prendre cafè i vam parlar durant una hora de coses com la música i l’escola. Es veia que era molt llesta. Sabia portar una conversa, expressava clarament les seves opinions i tenia un talent natural per atreure els altres. Gairebé feia por. En aquell primer moment, però, encara no sabia exactament què era el que la feia temible. Només em vaig adonar que tenia una intel·ligència perillosa. Amb tot, tenint-la al davant vaig perdre la capacitat de raonar amb normalitat. Com que era tan jove i tan bonica, em vaig quedar aclaparada i em vaig començar a veure com una persona inferior i matussera. Em pensava que tenia una mala impressió d’aquella nena a causa de les meves idees brutes i desviades.

Va fer que no amb el cap unes quantes vegades.

—Si jo hagués estat tan maca i tan llesta, hauria estat una persona normal. Si ets tan guapa i tan intel·ligent, ¿què més pots demanar? Si tothom t’estima tant, ¿per què has de trepitjar i mortificar els altres, que són més febles que tu? No hi ha cap motiu per fer-ho, ¿oi?

—¿Et va fer una mala passada?

—Bé, anem a pams. Per començar, era una mentidera patològica. Estava malalta. S’ho inventava tot, i a mesura que s’ho inventava ella mateixa s’ho anava creient. Ho canviava tot perquè les històries fossin coherents. El cap li funcionava tan de pressa que se t’avançava i canviava les coses que podien semblar estranyes o poc creïbles perquè en cap moment semblés que estava mentint. A més, ningú no sospitava que una nena tan maca fos capaç de dir tantes mentides. Si més no, jo. Es va passar mig any explicant-me tota mena de sopars de duro sense que me n’adonés. Tot el que deia era inventat. Ja sé que semblo estúpida…

—¿I quines mentides et deia?

—De tota mena —va fer la Reiko amb un somriure irònic—. Ja t’ho he dit, ¿oi? Quan algú diu una mentida, després ja no pot parar de dir-ne per mantenir la primera. Se’n diu mitomania. Normalment, les mentides dels mitòmans són innocents i la gent se n’adona. Però aquella nena era diferent. No dubtava gens a utilitzar el que fos o a dir mentides que fessin mal als altres per protegir-se ella mateixa. I seleccionava a qui les deia. A la seva mare o a les seves millors amigues no els en deia gaires perquè hi havia més perill que la descobrissin, o si els en deia, anava amb molt de compte. I si la descobrien, s’inventava alguna excusa o es disculpava amb aquella veu tan apegalosa i aquells ulls tan bonics plens de llàgrimes, i ningú no s’hi enfadava.

»Encara no entenc per què em va escollir a mi. No sé si em va escollir com a víctima o com a taula de salvació. No en tinc ni idea. I, a més, ara ja és igual. Ara ja ha passat tot i he acabat d’aquesta manera.

Hi va haver un silenci curt.

—Va repetir el que m’havia dit la seva mare. Que passava sovint per davant de casa i que li agradava sentir el piano. Que m’havia vist alguna vegada i que m’admirava. Va fer servir la paraula admirar. Em va fer posar vermella. Que una nena tan bonica com una nina m’admirés… No crec que fos del tot mentida. Evidentment, tenia més de trenta anys, no era tan maca ni tan llesta com ella i no tenia tant talent, però segurament que dins meu hi havia alguna cosa que l’atreia. Alguna cosa que ella no tenia, suposo. Per això es va interessar per mi. Mirant enrere, diria que va ser per això. I no ho dic per presumir.

—No, ja t’entenc —li vaig dir.

—Va portar unes partitures i em va demanar si les podia tocar. Li vaig dir que sí i va tocar una invenció de Bach. Tenia un estil interessant. Bé, estrany… Sigui com sigui, no era normal. Evidentment, com que no havia estudiat al conservatori i les classes que havia fet havien estat força intermitents, no ho feia gaire bé. No era un so gaire refinat. Si s’hagués presentat a unes proves per entrar al conservatori, l’haurien rebutjat de seguida. Però tot i així, es feia escoltar. El noranta per cent era terrible, però hi havia un deu per cent que et feia parar l’orella. I això amb una invenció de Bach! Així és com em vaig interessar per ella. Tenia curiositat per saber com era.

»De fet, el món és ple de criatures que toquen Bach molt millor que ella. Vint vegades millor. Però fan unes interpretacions sense consistència. Buides, sense vida. En canvi, aquella nena tocava fatal però tenia alguna cosa que t’atreia, almenys a mi. Per això vaig pensar que potser valia la pena agafar-la d’alumna. Evidentment, era impossible que arribés a ser professional, però pensava que podria aprendre la joia de tocar per a un mateix que jo sentia llavors (i que encara sento avui dia). Al final, però, va ser una falsa esperança. A aquella nena no li agradava fer res tranquil·lament, per a ella mateixa. El que li anava era fer tota mena de càlculs i utilitzar tots els mitjans al seu abast per impressionar els altres. Sabia perfectament el que havia de fer perquè la gent l’admirés o l’alabés. També sabia com havia de tocar per atreure el meu interès. Ho tenia tot calculat. Segur que havia assajat una vegada i una altra els fragments en què volia que em fixés. Ja me la imagino.

»Fins i tot ara que ho he entès tot, continuo pensant que va ser una interpretació fantàstica, i si la tornés a sentir m’emocionaria de la mateixa manera. Em commouria tot i conèixer la seva malícia, les seves mentides i els seus defectes. A vegades passen coses així.

La Reiko va tossir secament i es va quedar en silenci.

—Així, ¿la vas acceptar com a alumna? —li vaig preguntar.

—Sí. Venia un cop per setmana. Els dissabtes al matí, que no tenia escola. No va fallar cap dia ni va fer mai tard. Era una alumna ideal. Durant la setmana assajava el que li deia, i després de la classe es quedava una estona a xerrar i a menjar algun pastís.

En aquest punt, la Reiko es va mirar el rellotge com si es recordés d’alguna cosa.

—Potser hauríem de tornar al pis. Pateixo per la Naoko. No te’n deus pas haver oblidat, ¿oi?

—És clar que no —vaig dir rient—. L’únic és que la teva història m’ha atrapat.

—Si ho vols, demà te l’acabo d’explicar. És tan llarga que no es pot explicar d’un sol cop.

—Sembles la Sherezade.

—Sí. No podràs tornar a Tòquio —va dir amb una rialla.

Vam desfer el camí entre el bosc i vam tornar al pis. A la sala d’estar, l’espelma s’havia acabat i el llum estava apagat. L’única claror que hi havia era la del llum de la tauleta de l’habitació, que es filtrava per la porta entreoberta. La Naoko estava asseguda al sofà. S’havia canviat i ara portava una mena de bata amb el coll aixecat. Tenia les cames doblegades i els peus sobre el sofà. La Reiko se li va acostar i li va posar la mà al cap.

—¿Ja estàs millor?

—Sí. Em sap greu —va respondre la Naoko en veu baixa. Llavors es va girar cap a mi i, com si se’n donés vergonya, es va tornar a disculpar—. Et deus haver quedat parat.

—Una mica —vaig admetre amb un somriure.

—Vine —em va dir. Vaig seure al seu costat i, encara amb les cames doblegades damunt el sofà, va acostar la cara a la meva orella com si em volgués dir un secret i m’hi va fer un petó—. Em sap greu —va repetir en veu baixa, i tot seguit es va allunyar—. A vegades ni jo mateixa sé què em passa.

—A mi em passa sempre.

La Naoko em va mirar amb un somriure als llavis. Li vaig dir que, si no li feia res, m’agradaria saber més coses d’ella: la vida que feia al centre, el que feia cada dia, la gent amb qui convivia…

Ella em va explicar les seves activitats diàries amb frases curtes però clares. S’aixecava a les sis i esmorzava allà mateix. Després netejava l’aviari i anava a treballar al camp. S’encarregava de les verdures. Just abans o després de dinar, tenia una sessió en grup o amb el metge que la portava. A la tarda cadascú feia el seu horari. Es podia escollir entre classes d’alguna cosa que t’interessés, feines a l’aire lliure o esports. Ella feia classes de francès, de mitja, de piano i d’història antiga.

—Les de piano me les fa la Reiko —va dir—. També en fa de guitarra. Tothom pot fer d’alumne i de professor. Una persona que sap molt francès fa les classes de francès; una que era mestre de socials fa les d’història; una altra que sap fer mitja fa les de mitja. És com si tinguéssim una escola. Malauradament, jo no puc ensenyar res.

—Jo tampoc podria.

—De fet, m’ho prenc amb més ganes que quan anava a la universitat. Estudio força i m’ho passo molt bé.

—¿I què fas després de sopar?

—Parlo amb la Reiko, llegeixo, escolto música, vaig a jugar a algun joc al pis d’altres companys… coses així.

—Jo toco la guitarra i escric una autobiografia —va dir la Reiko.

—¿Una autobiografia?

—És broma, home —va dir rient—. Anem a dormir cap allà a les deu. És una vida molt sana, ¿no trobes? Dormim com socs.

Vaig mirar el rellotge. Eren vora les nou.

—Així, ja deveu començar a tenir son.

—Avui no passa res, si es fa una mica tard —va dir la Naoko—. Fa molt temps que no ens vèiem i tinc ganes de parlar. Explica’m alguna cosa.

—Abans, quan m’he quedat sol, de cop m’han vingut al cap un munt de coses passades —vaig dir—. ¿Et recordes del dia que en Kizuki i jo et vam venir a veure a l’hospital? Allà a la costa. Devíem fer segon a l’institut.

—Ah, sí, quan em van operar del pit —va dir la Naoko somrient—. I tant que me’n recordo. Vau venir amb la seva moto i em vau portar una capsa de bombons tots desfets. Em va costar molt menjar-me’ls. No sé per què, però sembla que faci molts anys.

—És veritat. Em sembla que llavors estaves escrivint un poema molt llarg.

—Totes les noies n’escriuen, de poemes, a aquesta edat —va fer ella ofegant una rialla—. ¿Què ho fa, que te n’hagis recordat?

—No ho sé. M’ha vingut al cap. De cop he pensat en l’olor del mar, en els baladres… —vaig dir—. ¿En Kizuki venia sovint, a veure’t?

—Què dius! Després ens vam barallar perquè només va venir dues vegades. La primera sol i la segona amb tu. S’ha de tenir una mica de barra, ¿no trobes? La primera vegada no va parar quiet ni un segon, i al cap de deu minuts ja era fora. Em va portar taronges, va mastegar quatre paraules que amb prou feines vaig entendre i va tocar el dos. Va dir que els hospitals no li agradaven —va fer amb un somriure—. Era com una criatura. No conec ningú a qui li agradin els hospitals. Per a això serveixen les visites, ¿no? Per fer-te sentir millor. Però es veu que ell no ho entenia.

—Quan vam venir els dos no va fer tan mal paper. Es va comportar com sempre.

—Perquè hi eres tu —va dir la Naoko—. Quan hi eres tu sempre feia el que calia. S’esforçava per amagar els seus punts febles. Com que li queies bé, feia tot el possible perquè només veiessis la seva millor cara. Però quan era amb mi era diferent. Es deixava anar una mica. De fet, era una mica llunàtic. Era capaç de parlar pels descosits i, al cap d’un moment, estar tot moix. Li passava sovint. Era així des de petit. Ell s’esforçava per canviar, per millorar, però no se’n sortia.

La Naoko va creuar les cames damunt el sofà.

—Quan veia que no aconseguia canviar, s’enfadava i es deprimia. Tenia moltes virtuts, però mai no va tenir prou confiança en ell mateix. Només pensava en el que havia de fer i en el que havia de canviar. Pobre Kizuki.

—Si és veritat que s’esforçava perquè només veiés la seva millor cara, he de reconèixer que ho aconseguia. Jo només li veia virtuts.

La Naoko va somriure.

—Si et sentís estaria content. Eres l’únic amic que tenia.

—I ell era l’únic amic que tenia jo —vaig dir—. Ni abans ni després no he tingut ningú a qui pugui considerar com un amic.

—Per això m’agradava quan érem tots tres. Llavors només li veia la cara bona. Estava tranquil·la i segura. El que no sé és què en pensaves tu.

—Jo patia per tu —li vaig dir fent un lleu gest amb el cap.

—El problema era que no podia durar per sempre. És impossible mantenir un cercle tan petit. Tots tres ho sabíem. ¿Oi que sí?

Vaig fer que sí amb el cap.

—Però, si t’he de dir la veritat, la seva part feble també m’agradava molt. Tant com la bona. No tenia res de dolent ni de maliciós. Només és que no era fort. Jo l’hi deia, però no em volia creure. Sempre em contestava que, com que havíem estat junts des dels tres anys, el coneixia massa bé i no sabia distingir les seves virtuts dels seus defectes. Sempre deia el mateix. Però, per molt que digués, em continuava agradant i no m’interessava ningú que no fos ell.

La Naoko em va mirar amb un somriure trist.

—La nostra relació era molt curiosa. Era com si estiguéssim units físicament. Encara que ens allunyéssim, era com si una força de gravetat especial ens tornés a reunir. Per això és natural que comencéssim a sortir. No ens ho vam haver de pensar. No teníem cap altra opció. Als dotze anys vam començar a fer-nos petons, i als tretze a tocar-nos. Jo anava a casa seva o ell venia a la meva i l’hi feia amb les mans. No vaig pensar mai que fóssim precoços. Tot era molt natural. Si ell tenia ganes de tocar-me els pits o la vagina jo no hi tenia cap inconvenient, i si tenia ganes de corre’s no em feia res ajudar-lo. Si algú ens hagués acusat de fer res mal fet, jo m’hauria sorprès o m’hauria enfadat. No fèiem res dolent. Només fèiem el que teníem ganes de fer. Mai no ens havíem amagat cap part del cos. Gairebé era com si el cos de l’un també fos de l’altre. Tot i així, durant un quant temps no vam passar d’aquí. Ens feia por que em quedés embarassada i no teníem ni idea de com es podia prevenir… Sigui com sigui, així és com vam créixer, sempre junts. Pràcticament no vam conèixer ni l’angúnia del sexe ni el malestar que provoca l’expansió de l’ego en la majoria d’adolescents. Tal com t’he dit, pel que fa al sexe érem molt oberts, mentre que pel que fa a l’ego estàvem tan immersos en el nostre món que amb prou feines si ens n’adonàvem. ¿Entens què vull dir?

—Em sembla que sí —vaig dir.

—Érem inseparables. Per això si fos viu encara estaríem junts, ens estimaríem… i seríem cada cop més infeliços.

—¿Per què ho dius, això?

La Naoko es va tirar els cabells enrere amb la mà unes quantes vegades. Com que no portava el passador, quan acotava el cap els cabells li tapaven la cara.

—Perquè havíem de tornar al món el que li devíem —va dir aixecant el cap—. El dolor de fer-se gran. Com que no vam pagar el preu quan tocava, ens l’hem trobat després. Per això en Kizuki va fer aquella bestiesa i jo he de ser aquí. Érem com dues criatures despullades que havien crescut en una illa deserta: si teníem gana només havíem d’agafar un plàtan; si ens sentíem sols, sempre podíem dormir als braços de l’altre. Però això no dura pas tota la vida. Ens vam fer grans i vam començar a viure en societat. Per això tu eres tan important per a nosaltres. Eres el lligam que ens connectava a l’exterior. Era a través teu que ens esforçàvem per adaptar-nos al món de fora, però al final no ens en vam sortir.

Jo vaig assentir amb el cap.

—No vull que pensis que et vam utilitzar. En Kizuki t’apreciava molt. El que va passar és que el contacte amb tu va ser el primer que vam tenir amb algú. I encara ho és. En Kizuki ja no hi és, però tu continues sent l’únic lligam que tinc amb el món de fora. I jo t’aprecio igual que t’apreciava en Kizuki. No ho volíem, però segurament et vam fer mal. Mai no se’ns va acudir que pogués passar una cosa així.

La Naoko va tornar a abaixar el cap i es va quedar en silenci.

—¿Us ve de gust una xocolata? —va proposar la Reiko.

—Sí. I tant —va respondre la Naoko.

—Jo m’estimo més beure una mica del brandi que he portat. ¿Us fa res? —vaig dir jo.

—No, home. I ara —va fer la Reiko—. ¿Me’n donaràs un glop?

—És clar —li vaig dir amb una rialla.

La Reiko va portar dos gots i vam brindar. Llavors va anar a la cuina i va preparar una xocolata calenta.

—¿Per què no parlem d’alguna cosa més alegre? —va dir la Naoko.

Però jo no tenia cap tema alegre per proposar. Vaig lamentar haver perdut de vista el Soldat d’Assalt. Aquell noi era una font inesgotable d’anècdotes que posaven a tothom de bon humor. L’únic que se’m va acudir va ser explicar els costums tan poc higiènics de la majoria dels nois de la residència. Parlar d’un tema tan groller em va posar de mal humor, però la Naoko i la Reiko es van petar de riure. Després la Reiko va imitar uns quants pacients del centre. També va ser divertit. Cap a les onze la Naoko va començar a fer cara de son. La Reiko va abatre el sofà i em va portar uns llençols, una manta i un coixí.

—Si durant la nit et vénen ganes de violar algú, no t’equivoquis de víctima —va dir la Reiko—. La Naoko és la que no té arrugues i dorm al llit de l’esquerra.

—No és veritat! Jo dormo al de la dreta —va dir la Naoko.

—Per cert, he demanat que demà ens deixin saltar-nos les activitats de la tarda. ¿Què us sembla si anem a fer un pícnic? Conec un lloc molt maco a prop d’aquí.

—Em sembla molt bé —vaig dir jo.

Quan, després de rentar-se les dents, totes dues se’n van anar a l’habitació, jo vaig beure una mica de brandi, em vaig estirar al sofà llit i vaig revisar el que m’havia passat des del matí. Havia estat un dia llarguíssim. La llum de la lluna continuava il·luminant la sala. L’habitació de la Naoko i la Reiko estava en silenci, no s’hi sentia cap soroll. Només de tant en tant m’arribava el lleu cruixit d’algun llit. Vaig tancar els ulls i vaig veure unes diminutes figures brillants ballant en la foscor. A les orelles m’hi ressonava l’eco de la guitarra de la Reiko. De seguida va venir la son, però, i se’m va endur a una mena de fangar càlid. Vaig somiar en salzes. En un camí de muntanya amb salzes a banda i banda. N’hi havia moltíssims. Bufava un vent fort, però les branques dels salzes no es gronxaven. Jo em quedava estranyat, però llavors veia que en cada branca hi havia uns quants ocells agafats. Si les branques no es gronxaven era pel pes d’aquells ocells. Vaig agafar un bastó i vaig picar la branca que tenia més a prop perquè els ocells s’envolessin i la deixessin gronxar. Però, en lloc d’envolar-se, els ocells es van convertir en peces metàl·liques en forma d’ocell que van caure a terra fent un gran terrabastall.

Em vaig despertar amb la sensació que encara era dins el somni. La lluna continuava il·luminant la sala amb aquella llum blanca i pàl·lida. En una mena d’acte reflex vaig buscar els ocells metàl·lics a terra, però evidentment no n’hi vaig trobar cap. El que vaig veure va ser la Naoko asseguda als peus del meu llit, mirant per la finestra. Tenia els genolls aixecats i hi recolzava la barbeta, com un orfe afamat. Vaig buscar el rellotge que havia deixat al costat del coixí, però no el vaig trobar. Per la posició de la lluna vaig calcular que devien ser les dues o les tres. Tenia molta set, però em vaig quedar quiet per poder mirar la Naoko. Portava la mateixa bata que al vespre i els cabells recollits cap a un costat amb el passador en forma de papallona, de manera que la seva cara brillava en la llum de la lluna. Em va estranyar, ja que abans d’anar a dormir s’havia tret el passador.

Estava completament immòbil. Semblava un animal nocturn atret per la lluna. La llum entrava a la sala amb una inclinació que exagerava l’ombra dels seus llavis. Aquella ombra, fràgil i vulnerable, titil·lava al ritme dels batecs o dels moviments del seu cor. Era com si xiuxiuegés paraules inaudibles a la foscor.

Vaig engolir saliva per fer-me passar la set, però en el silenci de la nit aquell soroll va ressonar amb força. Com si acabés de sentir un senyal, la Naoko es va aixecar, es va acostar al capçal del llit amb un lleu fru-fru de la bata, es va agenollar a terra i em va mirar als ulls. Jo li vaig tornar la mirada, però els seus ulls no em van dir res. Eren estranyament transparents, com si haguessin de deixar veure el món que hi havia a l’altra banda, però per molt que mirés cap al fons no hi veia res. Tenia la cara a un pam de la meva, però era com si fos a anys llum de mi.

Vaig allargar la mà per tocar-la, però ella es va apartar de cop. Els llavis li tremolaven lleument. Llavors va aixecar les mans i, a poc a poc, va començar a descordar-se els botons de la bata. N’hi havia set. Vaig observar com els seus dits fins i preciosos duien a terme aquella operació com si encara fos dins el somni. Quan va haver descordat aquells set botons petits i blancs, es va deixar caure la bata de les espatlles i se la va treure com si fos un insecte que muda la pell. A sota no hi duia res. L’únic que portava era el passador en forma de papallona. Un cop despullada, i encara agenollada al costat del llit, em va tornar a mirar. Banyat en la suau claror de la lluna, el cos de la Naoko tenia l’angoixant llustre de la carn acabada de néixer. Quan es movia —per molt lleu que fos el moviment—, les parts il·luminades canviaven i les ombres oferien un altre perfil. Els pits arrodonits, els mugrons petits, el clot del melic, els malucs, el pèl púbic… Tot plegat projectava unes ombres granuloses que, com onades en la quieta superfície d’un llac, s’escampaven pel seu cos i en canviaven l’aspecte.

¿Des de quan tenia un cos tan perfecte? ¿Què se n’havia fet, del cos que havia abraçat aquella nit de la primavera anterior?

Aquella nit en què havia deixat que li tragués la roba tendrament mentre ella plorava, el seu cos m’havia transmès una sensació d’imperfecció. Li havia notat els pits durs, els mugrons massa sortints i els malucs estranyament encarcarats. Evidentment, era molt maca i tenia un cos encisador que em va excitar i em va arrossegar amb una força extraordinària. Però, tot i així, mentre l’abraçava, l’acaronava i li feia petons, vaig percebre una mena de desequilibri, una certa malaptesa en el seu cos. Mentre la tenia als braços li volia explicar que li estava fent l’amor, que era dintre seu, però que allò no volia dir res, que no era més que la unió de dos cossos. Que l’únic que fèiem era dir-nos el que només ens podíem dir mitjançant la imperfecció dels nostres cossos, i que fent allò compartíem la nostra imperfecció. Evidentment, però, no ho hauria sabut expressar, de manera que no vaig dir res i em vaig limitar a abraçar-la ben fort. I mentre l’abraçava vaig notar que dins seu hi havia una massa estranya i rugosa. Aquella sensació va fer que l’abracés amb més amor i em va provocar una erecció encara més intensa.

Però el cos que m’oferia la Naoko era totalment diferent. Era com si, després de diversos canvis, hagués nascut perfeccionat sota la llum de la lluna. Des de la mort d’en Kizuki havia perdut la rodonesa típica de l’adolescència i havia adquirit la consistència pròpia de la maduresa. El cos de la Naoko era tan bell i tan perfecte que no em va excitar sexualment. Em vaig quedar absort, mirant l’estreta línia dels seus malucs, els seus pits rodons i turgents, la seva panxa llisa i el pèl púbic, negre i suau, que es movia al compàs de la seva respiració.

Es devia estar cinc o sis minuts mostrant-me el seu cos nu, fins que per fi es va tornar a posar la bata i se la va botonar, començant per dalt. Quan va acabar, va anar cap a l’habitació, va obrir la porta sense fer soroll i va desaparèixer.

Em vaig quedar una bona estona estirat al llit, sense moure’m, fins que al final vaig decidir aixecar-me. Vaig recollir el rellotge, que havia caigut a terra, i el vaig girar cap a la llum de la lluna: eren tres quarts de quatre. Vaig anar a beure uns quants gots d’aigua a la cuina i em vaig tornar a estirar al llit, però no vaig tornar a agafar el son fins que els raigs de sol no van arribar a tots els racons de la sala i van dissoldre la pàl·lida claror de la lluna. Quan estava entre el son i la vigília, la Reiko em va venir a despertar amb un parell de bufetades i cridant que ja era de dia.

Mentre la Reiko arranjava el sofà llit, la Naoko va preparar l’esmorzar a la cuina. Em va mirar i em va dir bon dia amb un somriure. «Bon dia», li vaig contestar. Dret al seu costat, la vaig observar mentre tallava pa i bullia aigua tot taral·lejant, però no vaig veure cap senyal que em confirmés que aquella nit m’havia mostrat el seu cos nu.

—Tens els ulls vermells —em va dir mentre feia el cafè—. ¿Que et trobes bé?

—És que m’he despertat a mitja nit i ja no m’he tornat a adormir.

—Segur que roncàvem —va dir la Reiko.

—No, i ara —vaig fer.

—Quina sort —va dir la Naoko.

—Ho diu per cortesia —va afegir la Reiko badallant.

Al principi em vaig pensar que la Naoko es feia la despistada o tenia vergonya perquè la Reiko era allà, però el seu comportament no va canviar quan la Reiko va marxar un moment. Els seus ulls continuaven sent tan transparents com sempre.

—¿Has dormit bé? —li vaig preguntar.

—Sí, com un soc —em va contestar com si res. Portava els cabells recollits amb un clip senzill, sense cap adorn.

Aquell comportament indefinit va continuar durant tot l’esmorzar. Es va asseure al meu davant i, mentre untava la mantega i pelava l’ou bullit, la vaig anar mirant per si em feia cap senyal.

—Toru, ¿per què em mires així? —em va preguntar divertida.

—Em sembla que està enamorat d’algú —va dir la Reiko.

—¿Estàs enamorat d’algú? —em va demanar la Naoko.

—Podria ser —li vaig contestar amb un somriure. Quan totes dues van començar a riure’s de mi, vaig deixar de pensar en el que havia passat durant la nit i em vaig limitar a menjar-me la torrada i a prendre’m el cafè.

En acabar d’esmorzar, la Naoko i la Reiko van dir que anaven a donar menjar als ocells a l’aviari i les hi vaig acompanyar. Elles es van posar la roba de treballar: uns texans, una camisa i unes botes blanques. L’aviari era en un petit parc que hi havia al darrere de les pistes de tennis, i contenia tota mena d’ocells, des de gallines i coloms fins a paons i lloros. Al voltant hi havia uns quants bancs, uns quants parterres amb flors i un planter. Dos homes que tenien tota la pinta de ser pacients escombraven les fulles que havien caigut al camí. Devien tenir entre quaranta i cinquanta anys. La Naoko i la Reiko van anar a saludar-los, i la Reiko els va fer riure amb alguna broma de les seves. Als parterres hi havia cosmos florits, i el planter estava molt ben cuidat. En veure la Reiko, els ocells van començar a piular i a voletejar dins la gàbia.

La Naoko i la Reiko van entrar a la caseta que hi havia al costat de l’aviari i en van sortir amb un sac de pinso i una mànega. La Naoko va connectar la mànega a una aixeta i va obrir l’aigua. Llavors, vigilant que no s’escapés cap ocell, totes dues van entrar a la gàbia. Mentre la Naoko ho ruixava tot amb la mànega, la Reiko va anar fregant el terra amb un raspall. La ruixada brillava amb els raigs de sol. Els paons corrien per dins la gàbia perquè no els mullessin. Un gall dindi va aixecar el cap i em va mirar amb cara de vell geniüt, i un lloro enfilat en un travesser va fer un xerric desagradable i va esbategar les ales. Quan la Reiko li va miolar, el lloro se’n va anar tot moix a un racó de la gàbia, però al cap de poc es va posar a cridar: «Gràcies! Sonats! A la merda!».

—¿Qui l’hi devia ensenyar, això? —va fer la Naoko amb un sospir.

—Jo no —va dir la Reiko, que tot seguit va tornar a miolar. El lloro va callar—. Una vegada se les va ben tenir amb un gat, i des de llavors que no els pot ni veure —va afegir amb una rialla.

Quan van acabar de netejar, van deixar els estris i van omplir les menjadores. El gall dindi va travessar la gàbia xipollejant pels tolls i va embotir el cap a la menjadora, sense fer cas dels copets que la Naoko li donava a la cua.

—¿Això ho feu cada matí? —vaig preguntar a la Naoko.

—Sí. Normalment ho fan les noies que acaben d’entrar. És molt fàcil. ¿Vols veure els conills?

Li vaig dir que sí. La gàbia dels conills era darrere l’aviari. N’hi havia uns deu jaient entre la palla. Després de recollir els excrements i d’omplir-los la menjadora, la Naoko en va agafar un de petit i el va fregar amb la galta.

—¿No el trobes preciós? —va dir divertida. Llavors me’l va allargar. Quan el vaig tenir als braços, aquella boleta calenta es va estremir i va moure les orelles—. No tinguis por, que no et farà res —va dir al conill mentre li acaronava el cap amb el dit i em somreia. Era un somriure tan radiant que no em vaig poder estar d’imitar-la. ¿Què se n’ha fet, de la Naoko d’ahir a la nit?, vaig pensar. Estava segur que havia estat ella i no pas un somni: era ella qui s’havia despullat davant meu i m’havia mostrat el seu cos nu.

Mentre anava xiulant «Proud Mary» amb molta traça, la Reiko va recollir la brossa, la va ficar en un sac i el va lligar. Les vaig ajudar a portar les eines i el sac de pinso a la caseta.

—El matí és el moment del dia que més m’agrada —va dir la Naoko—. És com si tot comencés de nou. Però cap al migdia em poso trista, i el vespre és insuportable. Cada dia em passa el mateix.

—I mentre et passa això, et fas vella com jo. Vas pensant si és de dia o si és de nit, i quan te n’adones ja està —va dir la Reiko amb una rialla.

—Però a tu t’agrada, fer-te gran —va replicar la Naoko.

—No és que m’agradi, però tampoc voldria tornar a ser jove —va dir la Reiko.

—¿Per què? —li vaig preguntar.

—Perquè ser jove és un pal —em va respondre. Llavors va deixar el raspall a la caseta i va tancar la porta sense parar de xiular «Proud Mary».

En tornar al pis es van canviar les botes per unes vambes i van dir que anaven al camp. La Reiko va dir que valia més que em quedés llegint, perquè havien de treballar en grup i si m’ho havia de mirar m’avorriria.

—Si no saps què fer, ens pots rentar la pila de roba interior que hem deixat a la roba bruta —va dir la Reiko.

—Ho dius de broma, ¿oi? —vaig fer, sorprès.

—És clar, home! —va exclamar ella rient—. És tan maco… ¿No trobes, Naoko?

—Sí que ho és —va dir la Naoko afegint-se a la broma.

—Estudiaré alemany —vaig dir amb un sospir.

—Així, sigues bon minyó i estudia. Nosaltres tornarem abans de les dotze —va dir la Reiko.

Van marxar enriolades. Vaig sentir les passes i les veus de diverses persones que passaven per fora.

Vaig anar al lavabo i em vaig tornar a rentar la cara. Llavors vaig agafar un tallaungles i em vaig tallar les ungles de les mans. Per ser que en aquell pis hi vivien dues noies, el lavabo estava molt buit. A banda de crema hidratant, de crema de llavis i de crema solar, no hi havia cap mena de producte cosmètic. Després de tallar-me les ungles vaig anar a la cuina a fer-me un cafè i me’l vaig prendre assegut a la taula, amb el llibre d’alemany obert al davant. Mentre era en aquella cuina assolellada, en samarreta i intentant aprendre’m un quadre de gramàtica alemanya, de sobte em va assaltar un sentiment molt estrany: era com si entre la taula de la cuina i els verbs irregulars de l’alemany hi hagués una distància inimaginable.

La Naoko i la Reiko van tornar a dos quarts de dotze, es van dutxar i es van posar roba neta. Després vam anar a dinar al menjador i, en acabat, ens vam arribar a peu fins a la porta del centre. Aquest cop el guàrdia era a la caseta de vigilància. Estava assegut davant la taula i es menjava amb molt de gust un dinar que devia haver anat a buscar al menjador. Al transistor que hi havia al prestatge sonava una cançó popular japonesa. Quan ens va veure passar ens va saludar amb la mà, i nosaltres li vam tornar la salutació.

La Reiko li va dir que sortíem a passejar i que tornaríem al cap de tres hores.

—És clar que sí —va fer ell—. Aprofiteu que fa bo. Vigileu amb el camí de la vall, que està molt enfangat. A part d’això, no hi ha cap problema —va afegir.

La Reiko va escriure el seu nom i el de la Naoko, així com el dia i l’hora, en una mena de full de registre.

—Que vagi bé —va dir el guàrdia.

—Que simpàtic, ¿oi? —vaig fer.

—No està gaire bé d’aquí dalt —va dir la Reiko tocant-se el cap.

De totes maneres, el guàrdia tenia raó amb el temps. El cel era molt blau i només s’hi veien alguns esquitxos blancs ben amunt, com si algú hi hagués volgut fer una prova de pintura. Vam caminar seguint la paret de pedra de la Residència Ami, però al cap d’una estona la vam deixar per enfilar-nos per un corriol. La Reiko va passar al davant, la Naoko es va situar al mig i jo em vaig quedar al darrere. La Reiko pujava amb el pas confiat d’algú que coneixia tots els racons d’aquelles muntanyes. Caminàvem concentrats, sense dir ni una paraula. La Naoko anava amb texans i una samarreta blanca, i portava una jaqueta a la mà. Jo caminava mirant-li els cabells, llargs i llisos, que se li gronxaven a l’alçada de l’espatlla. De tant en tant es girava i em somreia. El corriol no parava de pujar, però la Reiko no afluixava i la Naoko la seguia de ben a prop, eixugant-se la suor de tant en tant. Com que feia temps que no pujava cap muntanya, a mi em faltava l’alè.

—¿Hi veniu sovint, a la muntanya? —vaig preguntar a la Naoko.

—Potser un cop per setmana —em va respondre—. És pesat, ¿oi?

—Una mica —vaig dir.

—Ja hem fet dos terços del camí —va dir la Reiko—. De seguida hi serem. Si ets un noi, demostra-ho.

—És que no estic en forma.

—Perquè només penses en noies —va fer la Naoko com si parlés sola.

Vaig voler contestar-li, però anava tan just de forces que les paraules no em van sortir. De tant en tant uns ocells vermells amb una mena de plomall al cap passaven volant per davant nostre. La seva silueta es retallava vistosa contra el cel blau. Els prats del voltant eren plens de flors blanques, blaves i grogues, i pertot arreu se sentia el brunzir de les abelles. Jo avançava mirant el paisatge, sense pensar en res.

Al cap de deu minuts la pujada es va acabar i vam arribar a una mena de planell. Vam fer una parada per eixugar-nos la suor, recuperar l’alè i beure aigua de les cantimplores. La Reiko va trobar una fulla i en va fer un xiulet.

El camí començava a baixar suaument entre unes espesses mates d’eulàlia. Al cap d’un quart vam arribar a un poble que semblava deshabitat. Hi havia deu o dotze cases abandonades. Al voltant de les cases creixia un herbam alt i espès, i als forats de les parets s’hi veien excrements de colom blancs i secs. Hi havia alguna casa on només quedaven les columnes, mentre que en altres semblava que obrint les portes corredisses t’hi podies posar a viure. Vam deixar enrere aquell tros de camí envoltat de cases mortes i silencioses.

—Fins fa set o vuit anys encara hi vivia gent, aquí —ens va explicar la Reiko—. I tots els camps estaven conreats. Però ara tothom ha marxat. Les condicions de vida eren massa difícils. A l’hivern es quedaven aïllats per la neu, i el terreny no és que sigui gaire fèrtil. La gent es guanya millor la vida a la ciutat.

—És una llàstima. Hi ha cases que encara es podrien aprofitar —vaig dir.

—Durant uns quants mesos s’hi va instal·lar una comuna de hippies, però quan va arribar l’hivern van marxar cames ajudeu-me.

Passat el poble, vam arribar a un clos enorme. Al lluny es veien uns quants cavalls pasturant. Mentre avançàvem pel costat de la tanca, se’ns va acostar un gos gros remenant la cua. Primer es va plantar davant la Reiko i li va olorar la cara, i tot seguit va començar a saltar i a fer festes a la Naoko. Quan el vaig cridar amb un xiulet també se’m va acostar i em va llepar la mà amb una llengua molt llarga.

—És un gos pastor —va dir la Naoko mentre li acaronava el cap—. Deu tenir vora vint anys. Té les dents tan fumudes que no pot menjar res dur. Sempre està ajagut davant la botiga, i quan sent que arriba algú el surt a rebre.

La Reiko va treure un tros de formatge de la motxilla. En sentir-ne l’olor, el gos s’hi va acostar i el va mossegar.

—No crec que el vegem gaires vegades més —va dir la Reiko donant-li copets al cap—. Els cavalls i les vaques només poden pasturar aquí a dalt fins a mitjan octubre. Després se’ls enduen en camions cap a les granges. I mentre hi ha pastura, hi ha una mena de bar obert per als turistes. Bé, els turistes… Potser passen vint excursionistes al dia. ¿Què et sembla si hi anem a prendre alguna cosa?

—Perfecte —vaig dir.

El gos va passar davant i ens va guiar fins al cafè. Era una casa petita, pintada de blanc, amb un porxo al davant i un rètol descolorit, en forma de tassa, penjat al ràfec. En arribar al porxo, el gos es va estirar i va tancar els ulls. Quan vam seure a la taula del porxo va aparèixer una noia amb una cua de cavall, uns texans blancs i una samarreta i va saludar afectuosament la Reiko i la Naoko.

—És un amic de la Naoko —va dir la Reiko referint-se a mi.

—Hola —va dir la noia.

—Hola —li vaig respondre.

Mentre totes tres parlaven de les seves coses, vaig acaronar el coll del gos, que era sota la taula. Tenia el pèl molt aspre, propi de l’edat. Quan li fregava els llocs més endurits, ell tancava els ulls i esbufegava satisfet.

—¿Com es diu? —vaig preguntar a la noia.

—Pepe —em va dir.

—Ei, Pepe —vaig fer, però el gos no va reaccionar.

—No hi sent. Has de cridar més —em va dir la noia, amb accent de Kyoto.

—Pepe! —vaig cridar, i llavors el gos va obrir els ulls, es va eixorivir i va fer un lladruc.

—Va, Pepe, ja està. Tu dorm, que així viuràs més anys —va fer la noia, i en Pepe es va tornar a estirar als meus peus.

La Naoko i la Reiko van demanar un got de llet freda, i jo una cervesa. La Reiko va dir que li venia de gust sentir la ràdio, i la noia va engegar l’equip de música i hi va sintonitzar una emissora d’FM. En aquell moment sonava «Spinning Wheel», de Blood, Sweat and Tears.

—De fet, hem vingut perquè volia sentir la ràdio —va dir la Reiko satisfeta—. Al centre no en tenim, i si no vinc aquí de tant en tant no sé quina música s’escolta.

—¿Sempre dorms aquí? —vaig preguntar a la noia.

—I ara! —va dir ella rient—. Si passés la nit aquí em moriria de fàstic. Cada dia pujo i baixo amb el pastor —em va explicar tot assenyalant un 4 x 4 que hi havia aparcat davant una caseta.

—Però aviat agafaràs unes bones vacances, ¿no? —li va dir la Reiko.

—Sí, aviat tancarem —va fer la noia. La Reiko li va allargar una cigarreta i totes dues es van posar a fumar.

—Et trobarem a faltar —li va dir la Reiko.

—Però al maig em tornareu a tenir aquí —va respondre la noia amb un somriure.

A la ràdio va sonar «White Room», de Cream, seguida d’un anunci i de «Scarborough Fair», de Simon and Garfunkel. Quan es va acabar, la Reiko va dir que aquella cançó li agradava.

—Vaig veure la pel·lícula —vaig dir jo.

—¿Qui hi surt?

—En Dustin Hoffman.

—No sé qui és —va dir la Reiko fent que no amb el cap, decebuda—. El món no para de canviar i jo ni me n’assabento.

Llavors va demanar una guitarra a la noia, que va apagar la ràdio i va treure una guitarra vella. El gos va aixecar el cap i la va ensumar.

—Ei, que això no es menja —va fer la Reiko com si li parlés.

Al porxo va començar a bufar un aire que feia olor d’herba. La cresta de les muntanyes es retallava perfectament contra el cel davant dels nostres ulls.

—Sembla una escena de Somriures i llàgrimes —vaig dir a la Reiko, que afinava la guitarra.

—¿Què és això? —va fer ella.

Buscava els primers acords de «Scarborough Fair». Devia ser la primera vegada que la tocava, però després d’uns quants intents poc reeixits va trobar la tornada i la va tocar de cap a cap. La tercera vegada fins i tot hi va afegir alguna floritura.

—Tinc bona orella, ¿oi? —em va dir fent-me l’ullet—. Si ho sento tres vegades, puc tocar el que sigui sense partitura.

Va tornar a tocar «Scarborough Fair» sencera tot taral·lejant la melodia. Els altres vam aplaudir i ella va fer una reverència.

—Quan tocava un concert de Mozart m’aplaudien més —va dir.

La noia del cafè li va dir que si tocava «Here Comes the Sun», dels Beatles, convidava la casa. La Reiko va aixecar el polze i va començar a tocar la cançó que li acabaven de demanar. Tenia una veu més aviat fluixa i una mica ronca a causa del tabac, però tot i així era intensa i elegant. Mentre l’escoltava, assegut en aquell porxo, bevent cervesa i mirant les muntanyes, vaig tenir la impressió que el sol realment tornava a sortir. Va ser una sensació molt càlida i agradable.

En acabar «Here Comes the Sun» la Reiko va tornar la guitarra a la noia i li va demanar que tornés a posar la ràdio. Llavors ens va dir a la Naoko i a mi que per què no anàvem a fer un volt tots dos sols.

—Jo em quedaré aquí escoltant la ràdio i xerrant amb ella. Podeu tornar cap a les tres.

—¿Podem estar sols tanta estona? —li vaig preguntar.

—En teoria, no. Però no passa res. No m’agrada fer d’espelma. Deixeu-me descansar una mica. A més, si has fet tot aquest viatge és perquè deveu tenir coses per parlar —va dir mentre encenia una altra cigarreta.

—Anem —va dir la Naoko aixecant-se.

Jo també em vaig aixecar i la vaig seguir. El gos es va despertar i ens va perseguir una estona, però aviat se’n va cansar i va tornar al seu lloc. Vam anar passejant per un camí que planejava, en paral·lel a la tanca del prat. De tant en tant la Naoko em donava la mà o m’agafava de bracet.

—Sembla que hàgim tornat als vells temps, ¿oi? —va dir ella.

—Què dius, els vells temps! Si era la tardor passada —vaig dir rient—. Si això són els vells temps, fa deu anys deu ser la prehistòria.

—A mi sí que m’ho sembla, la prehistòria —va fer la Naoko—. Per cert, em sap greu el que va passar ahir a la nit. Estava molt nerviosa. A sobre que véns…

—No pateixis. Em sembla que tant tu com jo encara hem de treure molts sentiments. Si els has de rebatre contra algú, ja els pots rebatre contra mi. Així ens entendrem millor.

—¿I què en traurem, d’entendre’ns millor?

—No ho vols entendre, ¿oi? —li vaig dir—. ¿Com pots dir «I què en traurem»? Hi ha gent a qui li agrada mirar horaris i no fa altra cosa en tot el dia. Hi ha qui es distreu fent vaixells amb llumins. No és tan estrany que hi hagi algú que et vulgui entendre.

—¿Així t’ho prens com un hobby? —va dir divertida.

—Si vols dir-ne així… Normalment la gent en diu amor o amistat, però si tu en vols dir hobby, endavant.

—Escolta, Toru —em va dir—. En Kizuki també et queia bé, ¿oi?

—És clar —vaig respondre.

—¿I la Reiko?

—Em cau molt bé. És molt bona dona.

—¿Com és que només et cau bé la gent així? Vull dir la gent com nosaltres, una mica trastocats, rebuscats, que no sabem nedar i ens anem enfonsant. Jo, en Kizuki, la Reiko… ¿Com és que no et cau bé la gent normal?

—Perquè a mi no em sembla que sigueu com dius —li vaig contestar després de pensar-hi una estona—. No em sembla que ni tu, ni en Kizuki, ni la Reiko estigueu trastocats. Els qui em semblen trastocats volten pel món com si res.

—Sí que estem trastocats —em va contradir la Naoko—. Ja ho sé.

Vam caminar una estona sense dir res. El camí s’allunyava de la tanca i arribava a un prat circular que semblava un llac voltat d’arbres.

—A vegades em desperto a mitja nit morta de por —em va dir mentre se m’agafava al braç—. Em fa por no recuperar-me, quedar-me aquí tota la vida. Quan penso això em quedo glaçada fins al moll de l’os. És terrible… Fa tant fred…

Li vaig passar el braç per l’esquena i la vaig abraçar.

—És com si en Kizuki allargués la mà des de la foscor i volgués agafar-me. Com si em digués que no podem estar separats. Em sento tan impotent…

—¿I què fas, quan et passa això?

—Toru, no ho mal interpretis, ¿eh?

—No. Digues.

—Li demano a la Reiko que m’abraci —va dir—. La desperto, em fico al seu llit i li dic que m’abraci. I també ploro. Ella m’acaricia fins que el cos se’m torna a escalfar. ¿Ho trobes estrany?

—Gens. Però m’agradaria ser jo qui t’abraça.

—Doncs abraça’m. Aquí mateix —em va dir.

Ens vam asseure a l’herba seca d’aquell prat i ens vam abraçar. L’herba era tan alta que vam quedar amagats. Només vèiem el cel i els núvols. La vaig fer estirar a poc a poc i la vaig estrènyer entre els meus braços. Tenia el cos suau i càlid. Les seves mans em van buscar. Ens vam fer un petó amb tot l’amor.

—Toru… —em va dir a l’orella.

—¿Què?

—¿Tens ganes de dormir amb mi?

—És clar que sí —li vaig respondre.

—¿Et pots esperar?

—És clar que puc.

—Abans que ho tornem a fer, em vull recuperar una mica. Em vull recuperar i convertir-me en una persona digna de ser el teu hobby. ¿M’esperaràs?

—És clar que t’esperaré.

—¿La tens dura?

—¿Què? ¿La planta del peu?

—No siguis ruc —va fer ella rient.

—Si em preguntes si estic trempat, la resposta és que sí. És clar.

—¿Vols parar de dir «és clar»?

—D’acord, no ho diré més.

—¿És incòmode?

—¿El què?

—Estar trempat.

—¿Incòmode? —vaig preguntar.

—Bé, si pateixes, vull dir…

—Depèn de com t’ho miris.

—¿Vols que t’ho faci?

—¿Amb la mà?

—Sí —va dir ella—. Si vols que et digui la veritat, des que ens hem estirat que la noto. Em fas una mica de mal.

Em vaig apartar una mica.

—¿Així estàs millor?

—Gràcies.

—Escolta, Naoko.

—¿Què?

—Vull que m’ho facis.

—D’acord —va fer amb un somriure. Llavors em va abaixar la bragueta i em va agafar el penis—. Està calenta —va dir.

Quan anava a començar, la vaig aturar per desbotonar-li la brusa i desfer-li el gafet dels sostenidors. Llavors li vaig besar els mugrons, suaus i rosats. Ella va tancar els ulls i va començar a moure la mà a poc a poc.

—Quina traça que hi tens —li vaig dir.

—Porta’t bé i no diguis res —va dir ella.

Després de corre’m, la vaig abraçar i li vaig fer un altre petó. Ella es va botonar els sostenidors i la brusa, i jo em vaig apujar la bragueta.

—Ara podràs caminar millor, ¿no? —em va dir.

—Per sort, sí.

—Així, ¿què et sembla si caminem una estona més?

—Som-hi —li vaig dir.

Vam travessar un prat, un bosquet i un altre prat. I mentre caminàvem, la Naoko em va parlar de la seva germana morta. Em va dir que fins llavors no n’havia parlat gairebé amb ningú, però que trobava que m’ho havia d’explicar.

—Era sis anys més gran que jo i teníem un caràcter molt diferent, però tot i així ens enteníem molt —em va dir—. No ens barallàvem mai. De debò. De fet, ens portàvem prou temps per no haver-nos de barallar per res.

Em va explicar que la seva germana era la millor en tot el que feia. Era una estudiant brillant i una esportista excel·lent; es feia amb tothom i tenia capacitat de lideratge; era senzilla i agradable; els nois li anaven al darrere; els professors la tenien molt ben considerada… Es pot dir que tenia totes les virtuts.

—En totes les escoles n’hi ha alguna, de nena així —va continuar—. No ho dic perquè fos la meva germana, però no era gens creguda ni tibada. No feia res per cridar l’atenció. Simplement era la millor en tot el que feia. Per això ja des de petita jo vaig decidir que havia de ser una nena ben bufona —va dir fent girar una espiga d’eulàlia—. És lògic, ¿no? Vaig créixer sentint com tothom deia que la meva germana era molt intel·ligent, molt bona esportista i d’allò més simpàtica. Per molt que m’hi esforcés, no la podia superar. A més, jo era una mica més guapa que ella, de manera que els meus pares també van decidir que em pujarien com si fos una nina. I per això em van enviar a aquella escola. Em feien anar amb vestits de vellut, bruses de volants i sabates de xarol, i em van fer aprendre ballet i piano. I això va fer que la meva germana encara m’estimés més: li agradava tenir una germana tan bufona. Em feia regalets, em portava a tot arreu i m’ajudava a fer els deures. Fins i tot em prenia quan quedava amb el seu xicot. Per mi era la germana ideal.

»Ningú no sap per què es va suïcidar. Va ser igual que en Kizuki. Exactament igual. Als disset anys, sense que ningú ho sospités i sense deixar cap nota… És ben bé el mateix, ¿no trobes?

—Pel que dius, sí —li vaig dir.

—Tothom deia que era massa intel·ligent o que llegia massa. De fet, sí que llegia molt. Tenia molts llibres. Quan es va morir, jo en vaig llegir uns quants, però era tristíssim. Als marges hi havia anotacions seves, i entre les pàgines hi vaig trobar flors seques i cartes del seu xicot. Cada vegada que trobava alguna cosa, em feia un fart de plorar.

Es va quedar una estona en silenci, fent girar l’espiga d’eulàlia.

—S’ho quedava tot a dins. Mai no demanava consell ni ajuda a ningú. Em sembla que no ho feia per orgull, sinó perquè li sortia així. Els meus pares ja hi estaven acostumats i pensaven que valia més deixar-la fer. Jo sovint li demanava consell i ella sempre estava disposada a ajudar-me, però ella no acudia mai a ningú. Se’n sortia sola. Mai no s’enfadava ni es posava de mal humor. De debò, no exagero. Quan tenen la regla, la majoria de noies estan irritables i ho fan pagar als altres, ¿oi? Doncs ella, ni això. En lloc de posar-se de mal humor, es deprimia. Li passava un cop cada dos o tres mesos, i llavors es tancara un parell de dies a l’habitació. No anava a classe i gairebé no menjava. S’estava a les fosques, sense fer res. Però no estava de mal humor. Quan jo tornava d’escola em cridava perquè anés a la seva habitació, em feia seure al seu costat i em preguntava com m’havia anat el dia. Ja veus què li podia explicar, jo: a què havia jugat amb les amigues, què havia dit la mestra, quina nota havia tret en algun examen i coses per l’estil. Ella, però, m’escoltava amb atenció i fins i tot em deia el que li semblava o em donava algun consell. Quan me n’anava (a jugar amb una amiga o a ballet), es tornava a quedar sola a l’habitació, sense fer res. Al cap d’un parell de dies es posava bé i tornava a escola com si res. Això devia durar quatre anys. Al principi els meus pares es van preocupar i em sembla que la van portar al metge, però en veure que amb un parell de dies li passava van pensar que no calia donar-hi gaire importància. Era una noia molt responsable i molt intel·ligent.

»Però un dia, després que es morís, vaig sentir que els meus pares parlaven d’un germà del meu pare que s’havia mort feia anys. També era molt intel·ligent, però s’havia passat quatre anys, dels disset als vint-i-un, tancat a casa. Fins que un dia va sortir i es va tirar a la via. Vaig sentir que el meu pare deia que devia ser cosa de família.

Mentre parlava, va esgranar l’espiga d’eulàlia sense adonar-se’n i va escampar els grans al vent. Quan només li va quedar la tija, se la va cargolar al dit.

—La vaig trobar jo, la meva germana —va continuar—. Era la tardor. Un dia de novembre fosc i plujós. Ella tenia disset anys i jo onze. Quan vaig tornar de piano, a dos quarts de set, la mare acabava de preparar el sopar i em va dir que anés a cridar la meva germana. Vaig anar a dalt, vaig trucar a la porta de la seva habitació i vaig dir que era l’hora de sopar. Però no em va contestar. L’habitació estava en silenci. Ho vaig trobar estrany. Vaig tornar a trucar i vaig obrir una mica la porta, pensant que potser s’havia adormit. Però no era pas al llit. Era dreta davant la finestra, mirant cap a fora i amb el coll una mica tort, com si estigués pensant. L’habitació estava a les fosques i costava de veure les coses. «Ei, ¿què fas? A sopar!», li vaig dir, però llavors vaig veure que estava més amunt del compte. Em va estranyar. No sabia si anava amb talons o si estava enfilada en algun lloc. M’hi vaig acostar una mica i quan estava a punt de parlar-li me’n vaig adonar: damunt del cap hi tenia una corda. Penjava ben recta d’una biga del sostre… com si algú l’hagués dibuixat amb un regle. Ella portava una brusa blanca… Sí, una brusa senzilla com aquesta que porto… I una faldilla grisa, i estava de puntetes com una ballarina. L’única diferència era que entre la punta dels seus peus i el terra hi havia un pam. Vaig veure tots els detalls. La cara també. No em vaig poder estar de mirar-l’hi. Vaig pensar que havia de baixar i dir-l’hi a la mare, que havia de cridar, però el cos no em responia. Anava a la seva, ignorant la meva voluntat. Mentre el cervell em deia que havia d’anar a baix, el meu cos intentava desfer la meva germana de la corda. No cal dir que no tenia prou força per fer-ho, i em vaig quedar cinc o sis minuts allà, sense fer res, com encantada. No entenia res. Era com si dins meu s’hagués mort alguna cosa. Em vaig quedar en aquell lloc fred i fosc, amb la meva germana, fins que la mare va pujar a veure què fèiem.

Va fer que no amb el cap.

—Vaig estar tres dies sense poder dir res. Me’ls vaig passar al llit, com morta, amb els ulls oberts i mirant al buit. No entenia res —va dir agafant-se al meu braç—. Ja t’ho deia a la carta, ¿no? Sóc molt més imperfecta del que et penses. La malaltia que tinc és pitjor del que t’imagines, i té unes arrels molt profundes. Per això vull que, si pots, tiris endavant sense mi. No m’esperis. Si vols dormir amb altres noies, endavant. Per mi no te n’estiguis. Fes el que et vingui de gust. Si no, t’acabaré arrossegant amb mi, i no ho voldria per res del món. No et vull fer nosa. No vull fer nosa a ningú. Tal com t’he dit abans, vull que em vinguis a veure de tant en tant i que et recordis de mi. Això és tot el que vull.

—Doncs jo no vull només això —li vaig dir.

—¿No veus que amb mi estàs desaprofitant la vida?

—No estic desaprofitant res.

—Potser no em recuperaré mai. ¿Penses esperar-me per sempre? ¿Em pots esperar deu o vint anys?

—Tens massa por —li vaig dir—. De la foscor, dels malsons, del poder dels morts. El que has de fer és oblidar tot això. Segur que quan ho oblidis et recuperaràs.

—Si és que puc —va dir fent que no amb el cap.

—Quan surtis d’aquí, ¿voldràs viure amb mi? —li vaig preguntar—. Et protegiré de la foscor i dels somnis, i quan et costi tirar endavant, em tindràs a mi per abraçar-te.

La Naoko se’m va agafar al braç encara amb més força.

—Seria fantàstic —va dir.

Vam tornar al bar vora les tres. La Reiko llegia un llibre i escoltava la ràdio, on sonava el segon concert per a piano de Brahms. Sentir Brahms a la vora d’aquell prat on no es veia ni una ànima també era fantàstic. La Reiko xiulava el fragment de violoncel amb què comença el tercer moviment.

—Backhaus i Böhm —va dir—. Hi va haver una època en què escoltava tant aquest disc que el vaig ratllar. De debò que el vaig ratllar. L’escoltava de cap a cap, com si n’anés xuclant les notes.

La Naoko i jo vam demanar un cafè.

—¿Heu pogut parlar? —va preguntar la Reiko a la Naoko.

—Sí, molt —li va respondre la Naoko.

—Ja m’ho explicaràs després, ¿eh?

—No hem fet res del que et penses —va dir la Naoko posant-se vermella.

—¿Segur que no? —em va preguntar la Reiko.

—Res de res.

—Que avorrits! —va fer la Reiko decebuda.

—Tens raó —vaig dir mentre em bevia el cafè.

L’escena del menjador era idèntica a la del dia anterior: l’ambient, les veus i les cares de la gent eren iguals. L’únic que havia canviat era el menú. L’home de la bata blanca que el dia abans havia parlat de les secrecions gàstriques en estat d’ingravidesa va seure a la nostra taula i ens va clavar un rotllo sobre la relació entre la mida del cervell i la intel·ligència. Mentre ens menjàvem unes hamburgueses de soja, vam haver d’aguantar el discurs sobre el volum dels cervells de Bismarck i de Napoleó. L’home va enretirar el plat i, amb un bolígraf, va anar dibuixant cervells en un bloc de notes. «Bé, no és ben bé així», anava dient, i llavors retocava el dibuix. Quan va acabar, es va posar el bloc en una butxaca de la bata i el bolígraf a la butxaca del pit, on també hi duia un llapis, un regle i dos bolígrafs més. Quan va acabar de sopar va repetir el que m’havia dit el dia abans:

—L’hivern és la millor època. La pròxima vegada ha de venir a l’hivern.

Llavors ens va deixar.

—¿Aquest home és metge o pacient? —vaig preguntar a la Reiko.

—¿Tu què diries?

—No en tinc ni idea. Sigui el que sigui, no em sembla gaire normal.

—És metge —va dir la Naoko—. És el doctor Miyata.

—Però és el que està pitjor de tots —va afegir la Reiko.

—I el senyor Omura, el guàrdia, tampoc acaba de girar rodó —va dir la Naoko.

—Sí, està ben sonat —va confirmar la Reiko mentre punxava el bròquil amb la forquilla—. Cada matí es posa a fer gimnàstica cridant amb totes les seves forces. I abans que hi hagués la Naoko, teníem una secretària que es deia Kinoshita que es va intentar suïcidar. I l’any passat van haver de fer fora un infermer, en Tokushima, per alcohòlic.

—És com si els treballadors i els pacients es poguessin canviar els papers —vaig dir sorprès.

—Exacte —va dir la Reiko brandant la forquilla—. Veig que comences a entendre com van les coses.

—Més o menys —vaig fer.

—El que ens fa normals és saber que no ho som —va dir la Reiko.

En tornar al pis, la Naoko i jo vam jugar a cartes, mentre que la Reiko va agafar la guitarra i va tornar a tocar Bach.

—¿A quina hora te’n vas, demà? —em va preguntar la Reiko encenent una cigarreta.

—Després d’esmorzar. L’autobús passa a les nou. Així arribaré a temps per anar a treballar al vespre.

—Llàstima que no et puguis quedar més temps.

—Si hi estigués gaires dies, potser acabaria quedant-m’hi —vaig dir amb una rialla.

—Potser sí —va fer la Reiko. Llavors es va adreçar a la Naoko—: Per cert, he d’anar a cals Oka a buscar raïm. No me’n recordava.

—¿Vols que t’hi acompanyi? —va dir la Naoko.

—¿Per què no em deixes en Toru?

—Cap problema.

—Molt bé. Podem tornar a passejar a la llum de la lluna —va dir la Reiko mentre m’agafava la mà—. Ahir va anar de poc, però avui arribarem fins al final.

—Endavant. Per mi ja podeu fer el que vulgueu —va dir la Naoko ofegant una rialla.

Com que feia un aire fred, la Reiko es va posar una jaqueta de color blau clar damunt la camisa i va enfonyar les mans a les butxaques dels pantalons. Mentre caminàvem, va aixecar el cap i va ensumar l’aire com un gos.

—Fa olor de pluja —va dir.

Jo també vaig ensumar però no vaig sentir cap olor. Al cel, però, els núvols no deixaven veure la lluna.

—Quan fa temps que ets aquí, pots saber el temps que farà només ensumant l’aire —va dir la Reiko.

En arribar al bosc on hi havia les cases dels treballadors em va dir que m’esperés un moment, va anar fins a una de les cases i va tocar el timbre. Va sortir una dona que semblava la mestressa, i es va estar una estona plantada a la porta, parlant i rient amb la Reiko. Llavors va entrar a casa i al cap d’un moment en va sortir amb una gran bossa de plàstic. Després de donar-li les gràcies i desitjar-li bona nit, la Reiko va tornar al lloc on l’esperava.

—Mira —em va dir mentre obria la bossa. A dins hi havia un munt de gotims de raïm.

—¿T’agrada el raïm?

—I tant —vaig dir.

Va agafar el gotim de dalt de tot i me’l va donar.

—Ja te’l pots menjar. Està net.

Mentre caminàvem vaig anar espessigant aquell raïm fresc i sucós, i escopint la pell i els pinyols a terra. La Reiko també en va menjar.

—Faig classes de piano al seu fill, i ells em donen coses a canvi. El vi d’ahir també era seu. Quan van a la ciutat, a vegades els demano que em comprin alguna cosa.

—M’agradaria sentir el final de la història d’ahir —li vaig dir.

—Molt bé —va fer ella—. Però si cada nit tornem tard, la Naoko començarà a sospitar.

—Tant és. Vull que m’expliquis el final.

—D’acord. Però ens hauríem de posar sota cobert. Fa una mica de fresca.

Abans d’arribar a les pistes de tennis vam girar a mà esquerra, vam baixar per unes escales estretes i vam sortir a un lloc on hi havia uns quants magatzems no gaire grans que formaven una mena d’illa de cases. La Reiko va obrir la porta del primer, hi va entrar i va obrir el llum.

—Passa —em va dir—. No et pensis que hi hagi gaire per veure, però.

A dins, ben ordenats, hi havia esquís, pals i botes. A terra hi havia una pila de sacs de sal i pales per treure neu.

—Abans hi venia sovint a tocar la guitarra. Quan volia estar sola. ¿No trobes que és acollidor?

La Reiko es va asseure damunt els sacs de sal i em va dir que segués al seu costat.

—No hi ha gaire ventilació, però ¿et fa res que fumi?

—No, i ara. Fes —li vaig dir.

—És l’únic que no puc deixar —va dir arrufant les celles. Llavors va encendre una cigarreta amb un plaer evident. No conec gaire gent a qui li agradi tant el tabac com li agradava a ella. Jo m’anava menjant el raïm de gra en gra, posant les pells i els pinyols en una llauna que em servia de paperera.

—¿On ens vam quedar ahir? —em va preguntar.

—S’havia fet de nit i t’estaves enfilant per un penya-segat en plena tempesta per arribar al niu de les gavines —vaig dir.

—És increïble com pots fer broma sense canviar l’expressió —va dir la Reiko—. Em sembla que vam arribar al moment en què vaig començar a fer-li classes cada dissabte al matí.

—Exacte.

—Si dividíssim la gent entre els qui saben ensenyar i els qui no, em sembla que jo entraria al primer grup —va dir la Reiko—. De jove no m’ho semblava, potser perquè no m’interessava, però quan vaig arribar a una certa edat i vaig saber analitzar les meves qualitats, em vaig adonar que era bona ensenyant coses als altres. Molt bona, diria.

—A mi també m’ho sembla —vaig dir jo.

—Tinc molta més paciència amb els altres que no pas amb mi mateixa, i sé veure més les qualitats dels altres que no pas les meves. Sóc així, com una esca. Però ja m’està bé. No em fa res. M’estimo més ser una esca de primera que no pas un llumí de segona. Diria que d’això me’n vaig adonar quan vaig començar a fer classes a aquella nena. De més jove havia tingut altres alumnes, però no va ser fins que no vaig començar a fer classes amb ella que vaig veure que ho feia bé, allò d’ensenyar. Això demostra que amb les classes no hi havia cap problema.

»Tal com et vaig dir ahir, aquella nena no tenia gaire bona tècnica i no tenia la intenció de dedicar-se a la música, de manera que jo em prenia les classes amb una certa calma. A més, anava a una escola privada on no calia estudiar gaire per anar aprovant i entrar a una bona universitat, i la seva mare era partidària que les classes de piano tampoc no fossin gaire estrictes. Així, no l’obligava a fer gaire cosa. El dia que la vaig conèixer ja vaig veure que no li agradava que l’obliguessin a fer res. Era la típica nena capaç de dir-te que sí amb un somriure i després negar-se a fer res que no li vingués de gust. Per això el primer que feia era deixar-li tocar el que volgués, sense dir-li res. Després jo tocava la mateixa peça però de manera diferent, i en acabat parlàvem de quina manera ens semblava millor o ens havia agradat més. Llavors ella la tornava a tocar i ho feia molt millor que la primera vegada. Ella sola veia el que era millor i ho aplicava.

La Reiko es va aturar un moment i es va quedar mirant la punta encesa de la cigarreta. Jo vaig continuar menjant raïm en silenci.

—Em sembla que tinc un cert do per a la música, però ella era molt millor. Vaig pensar que era una llàstima, que si hagués començat de petita amb algú que l’hi hagués ensenyat com cal hauria pogut arribar molt lluny. Però m’equivocava. De fet, aquella nena no era capaç d’aguantar una formació gaire estricta. Ja n’hi ha, de gent així: tenen un gran talent, però com que són incapaços de fer cap esforç per sistematitzar-lo l’acaben desaprofitant. N’he conegut molts. Al principi penses que són fantàstics perquè són capaços de tocar una peça dificilíssima només donant un cop d’ull a la partitura. Quan els veus et quedes al·lucinat i penses que tu no ho podries fer mai de la vida. Però la cosa es queda aquí, ja no van més enllà. ¿I per què? Doncs perquè no saben què és l’esforç. Ningú no els ho ha inculcat. Estan consentits. Com que els sobra talent per tocar bé sense esforçar-s’hi i perquè tothom els alabi, l’esforç els sembla innecessari. Si els dónes una peça que a la majoria els costa tres setmanes de pràctica, ells l’aprenen en la meitat de temps, de manera que als professors ja els sembla bé i els deixen avançar. I es fan grans sense saber què vol dir l’exigència, els falta un element fonamental en la formació de la personalitat. És una tragèdia. A mi m’hauria pogut passar, però per sort tenia un professor molt estricte i me’n vaig sortir prou bé.

»Tot i així, m’agradava fer classes a aquella nena. Era com anar per l’autopista amb un cotxe esportiu molt potent, que reaccionés a la mínima. A vegades, massa i tot. La clau per ensenyar criatures així és no alabar-les massa. Com que des de petits estan acostumats a rebre elogis, si els alabes no hi donen importància. Només ho has de fer de tant en tant, i de manera que no es noti gaire. Després no els has d’imposar res. Els has de deixar escollir. I no deixar que avancin perquè sí: has de fer que s’aturin i pensin. I ja està. Fent això, segur que va bé.

La Reiko va llençar la cigarreta a terra i la va trepitjar. Tot seguit va inspirar profundament, com per asserenar-se.

—Quan acabàvem la classe, fèiem un te i xerràvem una estona. A vegades li ensenyava a tocar a l’estil jazzístic, tipus Bud Powell o Thelonius Monk. Però gairebé sempre parlava ella. I parlava tan bé que t’atrapava. Tal com et vaig dir ahir, em sembla que gairebé tot el que deia s’ho inventava, però tot i així era interessant. Era molt observadora, s’expressava molt bé, era irònica i divertida i sabia despertar les emocions de qui l’escoltava. Sí, sabia despertar-te les emocions, et commovia. I, a sobre, era conscient que tenia aquesta capacitat i intentava utilitzar-la amb la màxima eficàcia possible. Et podia fer sentir el que volgués: indignació, tristesa, compassió, decepció, alegria… Era capaç de manipular les teves emocions només per posar a prova la seva capacitat. Evidentment, però, no me’n vaig adonar fins més tard.

La Reiko va fer que no amb el cap i es va posar uns quants grans de raïm a la boca.

—Era una malaltia —va dir—. Estava ben malalta. Era com la poma podrida que fa malbé totes les altres. I ningú no la podia curar. Serà així tota la vida. En aquest sentit, era molt desgraciada. Si no hagués estat una de les seves víctimes, ara em faria pena. De fet, ella mateixa també era una víctima.

Va menjar uns quants grans més. Semblava que busqués la manera de continuar explicant aquella història.

—Aquells sis mesos van passar prou bé. A vegades les coses que em deia em sorprenien o m’estranyaven. Altres vegades em quedava glaçada de veure que era capaç d’odiar algú de manera absurda i irracional, o m’adonava que era massa intel·ligent i em demanava què coi devia pensar realment. Però, al capdavall, tothom té algun defecte, ¿no? A més, jo no era més que la seva professora de piano, de manera que no em podia pas ficar gaire en la seva manera de ser. Si durant la setmana assajava el que li deia, no li podia dir gran cosa, ¿no? I, si t’he de dir la veritat, em queia força bé.

»Amb tot, mirava de no parlar-li de coses gaire personals. Pressentia que valia més no fer-ho. Així, tot i que em preguntava moltes coses (ho volia saber tot), jo només li responia les més inofensives, com ara on havia crescut, a quina escola havia anat i coses per l’estil. Em va dir que volia saber més de mi, però jo li vaig assegurar que no tenia res per explicar-li, que havia tingut una vida avorrida, que tenia un marit ben normal, una filla i molta feina a casa. “Però vostè em cau molt bé”, em va dir mirant-me fixament. Em vaig espantar una mica, si bé tampoc va ser una sensació desagradable. Tot i així, no li vaig explicar res que no calgués.

»I un dia (devia ser cap al maig), a mitja classe em va dir que no es trobava bé. Vaig veure que estava una mica pàl·lida i suosa, i li vaig preguntar si volia tornar a casa, però ella em va dir que si s’estirava una estona li passaria. La vaig portar gairebé en braços a la meva habitació i la vaig estirar al meu llit. El sofà que teníem era molt petit i no hi hauria cabut. Em va dir que li sabia greu, però jo li vaig dir que no es preocupés, que no era cap molèstia. Li vaig oferir aigua però em va dir que no en volia. Llavors em va demanar que em quedés al seu costat i no hi vaig tenir cap inconvenient.

»Al cap d’una estona em va dir mig plorosa si li podia fregar l’esquena. Vaig veure que estava amarada de suor, i vaig començar a fer-li un massatge. Llavors em va demanar si li podia desfer els sostenidors, que li feien nosa, i ho vaig fer. Com que portava una camisa arrapada, vaig haver de desbotonar-l’hi per desfer els gafets dels sostenidors. Per tenir tretze anys, tenia uns bons pits. El doble de grossos que els meus. Els sostenidors que duia no eren de nena, sinó de dona, i molt bons. Però no en vaig fer cas. Li vaig continuar fregant l’esquena, com una estúpida. Ella no parava de dir que li sabia greu, i jo li anava dient que no patís, que no passava res.

La Reiko va fer caure la cendra de la cigarreta. En aquell moment jo ja havia deixat de menjar raïm i estava absolutament concentrat en la seva història.

—Al cap de poc es va posar a plorar. Li vaig preguntar què li passava, i ella em va respondre que no res. «No és veritat. Digue’m què et passa», vaig insistir. I ella em va dir: «A vegades em passa això. No sé què fer. Em sento sola i trista, no tinc ningú en qui confiar, no tinc ningú a qui li importi com estic. És terrible. Perdo la gana i a les nits no puc dormir. L’únic que m’agrada és venir a fer la classe de piano». Llavors li vaig demanar que intentés explicar-me per què li passava, que l’escoltava, i ella em va dir que a casa seva les coses no anaven bé, que no podia estimar els seus pares, i que ells no l’estimaven a ella. Que el seu pare tenia una amant i que gairebé no era mai a casa, i que la seva mare s’havia tornat mig boja i l’hi feia pagar a ella. Em va dir que li pegava cada dia i que tenia por de tornar a casa. Plorava com una magdalena. Tenia els ulls plens de llàgrimes. Veient-la, a qualsevol déu se li hauria entendrit el cor. Llavors li vaig dir que si no volia tornar a casa podia passar a veure’m quan volgués. En sentir això em va abraçar i em va dir que moltes gràcies, que si no fos per mi no sabria què fer, que no la deixés sola, que si la deixava no tindria on anar.

»Em vaig trobar abraçant-la i amoixant-li els cabells per calmar-la. Llavors ella ja m’havia passat el braç per l’esquena i m’anava acariciant. Jo em vaig començar a sentir estranya, com si tingués foc al cos. Era al meu llit, abraçada a una nena que semblava sortida d’un anunci, i ella m’acariciava d’aquella manera tan sensual… En comparació, el meu marit era un aprenent. Ho feia tan bé que cada cop que m’acariciava sentia com el cos se m’afluixava una mica més. Quan me’n vaig adonar, ja m’havia desbotonat la brusa i els sostenidors i m’acariciava els pits. Fins llavors no vaig entendre que era una lesbiana acabada. De fet, ja m’hi havia trobat una vegada, a l’institut, amb una noia que feia un curs més que jo. Llavors li vaig dir que parés.

»“Si us plau, només una mica”, em va dir. “Estic molt sola. De debò. Estic molt sola. Només la tinc a vostè. No em deixi”. Llavors em va agafar la mà i se la va posar als pits. Els tenia molt ben formats, i en tocar-los-hi em vaig estremir. Jo, que sóc una dona. No sabia què fer, però no parava de dir-li que parés, com una estúpida. Estava paralitzada. Quan m’havia passat a l’institut no m’havia costat treure’m aquella noia de sobre, però aquest cop no podia. El cos no m’obeïa. Amb la mà esquerra em tenia les mans agafades i immobilitzades contra els seus pits; amb la boca em besava i em llepava els mugrons, i amb la mà dreta m’acariciava l’esquena, la panxa i les natges. Ara em sembla increïble que arribés a estar en una habitació amb les cortines passades, despullada —m’havia anat traient tota la roba sense que me n’adonés— i turmentada per les carícies d’una nena de tretze anys. Sembla una estupidesa, però en aquell moment era com si estigués sota un encanteri. Mentre em llepava els mugrons anava repetint que estava molt sola, que només em tenia a mi, que no la deixés, i jo només sabia dir-li que parés.

La Reiko es va aturar per fer una xuclada a la cigarreta.

—És la primera vegada que ho explico a un home —va dir mirant-me a la cara—. T’ho explico perquè em sembla que ho he de fer, però em moro de vergonya.

—Em sap greu —vaig fer. No sabia què més podia dir.

—Vam estar una estona així, però la seva mà va anar baixant cada cop més fins que em va tocar per damunt les calces. Jo ja estava ben mullada. Em fa vergonya confessar-ho, però no havia estat mai tan molla ni ho he tornat a estar. Sempre m’havia considerat més aviat indiferent envers el sexe, de manera que em vaig quedar molt sorpresa. Llavors em va posar un dit prim i suau dins les calces i… bé, ja t’ho pots imaginar, ¿oi? No tinc paraules per explicar-ho. Era totalment diferent de quan t’ho fa un home amb els seus dits maldestres. Era increïble. De debò. Era com si em fes pessigolles amb una ploma. Em pensava que el cap m’explotaria. Tot i així, en algun racó del meu cervell emboirat sabia que allò no estava bé, que si deixava que passés una vegada seria impossible aturar-ho, i que si havia de guardar un secret com aquell el cap se’m tornaria a fer un embolic. També vaig pensar en la meva filla. ¿Què pensaria si em veia d’aquella manera? Els dissabtes la guardaven els meus pares fins a les tres, però, ¿i si passava alguna cosa i me la tornaven abans? En pensar això vaig tenir prou força per aixecar-me i cridar-li que parés.

»Però no em va fer cas. Ja m’havia tret les calces i m’estava llepant. Jo, que per vergonya gairebé mai no deixava que m’ho fes el meu marit, tenia aquella nena de tretze anys llepant-me com una desesperada. Em vaig rendir i vaig rompre a plorar. Era com si fos al paradís.

»“Para!”, vaig cridar altre cop, i llavors li vaig clavar una bufetada amb totes les meves forces. Per fi va parar, es va incorporar i em va mirar a la cara. Totes dues estàvem despullades, estirades al llit i mirant-nos fixament. Ella tenia tretze anys i jo trenta-dos, però mirant el seu cos em vaig sentir aclaparada. Me’n recordo perfectament. No em creia que fos el cos d’una nena de tretze anys, i encara no m’ho crec. En comparació, el meu cos feia plorar. T’ho asseguro.

Em va semblar que no podia dir res, de manera que em vaig quedar en silenci.

—«¿Què passa?», em va dir. «A vostè també li agrada, ¿oi? Ho sabia des del primer dia. ¿Oi que li agrada? Jo ja ho sé. És molt millor que fer-ho amb un home, ¿oi? Està molt mullada. Encara la puc fer sentir més bé. De debò. Puc fer que senti com si el cos se li fongués. ¿Oi que ho vol?». El problema és que tenia raó. Ho feia molt millor que el meu marit, i tenia ganes que continués, però no ho podia permetre. «Fem-ho un cop per setmana», em va dir. «Un cop i prou. No ho sabrà ningú. Serà un secret entre vostè i jo».

»Però jo em vaig aixecar, em vaig posar el barnús i li vaig dir que se n’anés i que no tornés a posar els peus a casa. Se’m va quedar mirant fixament, amb uns ulls inexpressius, com si estiguessin pintats sobre cartró. No tenien cap mena de profunditat. Després de quedar-se’m mirant una bona estona, va recollir la seva roba en silenci, se la va anar posant peça a peça, molt a poc a poc, com si es volgués exhibir. Llavors va tornar a la sala del piano, es va pentinar amb un raspall que va treure de la bossa, es va eixugar la sang dels llavis amb un mocador, es va posar les sabates i va marxar. Just abans d’anar-se’n em va dir: “És lesbiana. Encara que ho vulgui dissimular, ho serà fins que es mori”.

—¿És veritat? —li vaig preguntar.

La Reiko es va quedar pensarosa, amb els llavis torçats.

—Sí i no. He de reconèixer que aquell cop m’ho vaig passar millor amb ella que amb el meu marit, i hi va haver una època en què em vaig plantejar seriosament si ho era o no. Pensava que podia ser que ho fos i que no me n’hagués adonat fins llavors. Però ara ho veig diferent. Evidentment, no puc dir que no hi tingui cap tendència, però et puc assegurar que no sóc lesbiana en el sentit estricte. El sol fet de veure una dona no m’excita. ¿M’entens?

Vaig fer que sí amb el cap.

—L’únic és que hi ha un tipus de noies a qui desperto certs sentiments, i aquests sentiments també m’arriben. Són els únics moments en què em surt aquesta tendència. Però puc abraçar la Naoko, per exemple, i no sentir res especial. Quan fa calor anem despullades pel pis, sovint ens banyem juntes i a vegades dormim al mateix llit… però no passa res. No sento res. Reconec que és molt maca, però això és tot. De fet, una vegada vam fer com si fóssim lesbianes, la Naoko i jo. ¿Vols que t’ho expliqui?

—Sí, és clar.

—Quan li vaig explicar el que em va passar amb aquesta nena (ens ho expliquem tot), la Naoko va voler fer un experiment. Ens vam despullar i va provar d’acariciar-me, però no va funcionar de cap manera. Només em feia pessigolles. Em pensava que em moriria de riure. Només de pensar-hi, sento una mena de formigueig. Era molt maldestra. Suposo que t’alegres de sentir-ho.

—Si vols que et digui la veritat, sí.

—Això és tot el que va passar —va dir la Reiko mentre es fregava la cella amb la punta del dit petit—. Sigui com sigui, quan aquella nena va ser fora, vaig seure en una cadira i em vaig estar una bona estona pensant, sense saber què fer. D’algun lloc amagat m’arribaven els batecs esmorteïts del meu cor. Sentia una pesantor estranya als braços i a les cames, i tenia la boca seca, com si m’hagués menjat una falena. Com que sabia que aviat arribaria la meva filla, vaig tenir prou esma per banyar-me. Volia rentar-me els llocs que m’havia acariciat i llepat. Però per molt que em fregués amb sabó, no em podia treure aquella sensació bavosa que m’havia deixat. Potser no era més que una sensació, però no marxava. Aquella nit vaig demanar al meu marit que em fes l’amor, com si em volgués desempallegar d’aquella sensació d’impuresa. Evidentment, a ell no l’hi vaig explicar. No podia. L’únic que li vaig dir va ser que em fes l’amor a poc a poc. I ho va fer molt bé. Va anar molt a poc a poc i vaig tenir un orgasme meravellós, el millor des que érem casats. ¿I per què et penses que va ser? Doncs perquè encara sentia el tacte dels dits d’aquella nena. Només per això. Em fa vergonya parlar-ne. Estic suant. «Em va fer l’amor», «Vaig tenir un orgasme»… —va fer la Reiko rient i tornant a tòrcer els llavis—. Però ni això va funcionar. Al cap de dos o tres dies encara notava el tacte dels seus dits, i les seves paraules em continuaven ressonant a dins del cap.

»El dissabte següent no es va presentar. Jo era a casa tota nerviosa, pensant què faria si venia. No em podia concentrar en res. Però no va venir. Ja m’ho podia imaginar. Era molt orgullosa i, a sobre, era ella qui ho havia espatllat tot. L’altre dissabte tampoc va venir, ni l’altre. Va passar un mes. Em pensava que amb el temps ho oblidaria, però no podia. Quan era sola a casa era com si notés la seva presència i no em podia relaxar. No podia tocar el piano, ni tan sols podia pensar. No em podia concentrar en res. Fins que un dia em vaig adonar que quan sortia de casa hi havia alguna cosa que no anava. La gent del barri em tractava d’una manera estranya. Em miraven amb uns ulls freds, distants. Evidentment, em continuaven saludant, però hi havia alguna cosa estranya en el seu to de veu i en les seves reaccions. Fins i tot la veïna, que a vegades havia vingut a casa, semblava que m’evités. Vaig mirar de no fer-ne gaire cas, ja que aquestes coses acostumen a ser els primers símptomes de la malaltia.

»Fins que, un bon dia, una amiga em va venir a veure a casa. Era una noia de la meva edat, les nostres mares es coneixien i portàvem les nenes a la mateixa llar d’infants, de manera que teníem una bona relació. Doncs aquesta noia es va presentar a casa i em va preguntar si m’havien arribat els rumors que corrien sobre mi. “¿Quins rumors?”, li vaig demanar. “És que no t’ho puc dir”, va dir ella. “Ja que has començat, em sembla que hauries d’acabar d’explicar-m’ho”, li vaig dir.

»Llavors, molt a contracor, l’hi vaig anar traient tot. De fet, era ella qui m’havia vingut a trobar, de manera que és lògic que m’ho acabés explicant. Pel que em va dir, corria el rumor que jo era lesbiana i que havia estat internada en centres psiquiàtrics diverses vegades. També deien que havia fet despullar una alumna de piano i que havia intentat abusar-ne, i que quan ella s’hi havia resistit li havia inflat la cara. Que hagués capgirat la història d’aquella manera ja era prou fort, però encara em va sorprendre més que sabés que havia estat internada.

»Segons la meva amiga, ella deia a tothom que feia molts anys que em coneixia i que no era com deien, però els pares de la nena es creien la versió de la seva filla i l’anaven esbombant pel barri. Pel que sembla, quan la nena els va dir que havia intentat abusar d’ella van investigar el meu historial i van trobar que havia estat en més d’un centre psiquiàtric.

»Es deia que un dia (de fet, el dia de l’incident en qüestió) la nena havia tornat de piano feta un cromo i la seva mare s’havia espantat. Anava amb la cara inflada; el llavi partit i ensangonat; alguns botons de la brusa arrencats, i les calces una mica estripades. ¿T’ho pots creure? No cal dir que s’ho havia fet ella mateixa per fer més convincent la seva història. És com si la veiés tacant-se la brusa de sang, arrencant-se uns quants botons, estripant-se les puntes dels sostenidors, plorant fins a tenir els ulls ben vermells, esbullant-se els cabells i tornant a casa preparada per dir una carretada de mentides.

»Tot i així, no culpo la gent que se la va creure. Si una nena preciosa com una nina i amb una llengua com la seva m’hagués arribat a casa plorant i dient que no volia explicar res perquè li feia vergonya i després m’hagués sortit amb aquesta història, me l’hauria cregut. I, a sobre, era veritat que jo havia estat internada en alguns centres psiquiàtrics i que li havia clavat una bufetada amb totes les meves forces. ¿Qui em podia creure? El meu marit i prou.

»Vaig estar uns quants dies pensant si l’hi havia d’explicar o no, però quan finalment ho vaig fer, ell em va creure. No cal dir-ho. Li vaig explicar tot el que havia passat aquell dia: que aquella nena havia intentat mantenir una relació lèsbica amb mi i que jo li havia clavat una bufetada. El que no li vaig explicar va ser el que vaig sentir. No ho hauria entès. Es va posar fet una fúria i va dir que llavors mateix anava a casa d’aquella família a deixar les coses clares. “Estàs casada amb mi i tens una filla. ¿Com poden dir que ets lesbiana? ¿Què s’han cregut?”.

»Però el vaig aturar. Li vaig demanar que no hi anés, que només aconseguiria empitjorar la situació. Jo ja ho sabia. Ja sabia que aquella nena tenia l’ànima malalta. Havia vist molta gent com ella. Estava podrida fins al moll de l’os. Sota aquella pell tan fina només hi havia carn podrida. Potser és una manera una mica forta de dir-ho, però és veritat. La gent, però, no ho sabia, i nosaltres teníem totes les de perdre. Era una experta manipulant els sentiments dels adults i no teníem cap prova per defensar-nos. ¿Qui es podia creure que una nena de tretze anys havia parat una trampa com aquella a una dona de més de trenta? Diguéssim el que diguéssim, la gent només es creuria el que es volgués creure. Com més resistència oposéssim, en pitjor situació ens trobaríem.

»Vaig dir al meu marit que havíem d’anar a viure a un altre lloc, que si em quedava en aquell barri la pressió se’m faria insuportable i se’m tornaria a girar el cervell. Ja començava a trontollar. Li vaig demanar que ens n’anéssim lluny, a un lloc on no ens conegués ningú. Però ell no es volia moure. Encara no era conscient de la gravetat de la situació i pensava que no era el moment de canviar: li agradava la feina que feia, ens acabàvem de comprar la casa i la nena s’havia adaptat molt bé a la llar d’infants. “Un moment”, em va dir. “No podem pas plegar veles d’un dia per l’altre. Hauré de buscar una altra feina, vendre la casa i trobar una altra llar d’infants per a la nena. Per molt de pressa que anem, necessitarem dos mesos”.

»Jo li vaig dir que no podia ser. Si m’havia d’esperar dos mesos ja no em recuperaria. “No ho dic perquè sí. Sé de què parlo”. En aquell moment ja tenia alguns símptomes: em xiulaven les orelles, sentia sorolls i no podia dormir. Llavors em va dir que marxés jo primer, que ell es quedaria a arreglar les coses i després em vindria a trobar allà on fos. “No”, li vaig dir. “No vull marxar sola. Si em separo de tu m’ensorro. Et necessito. No em deixis sola”.

»Em va abraçar i em va demanar que tingués una mica de paciència. Que m’esperés un mes. Em va assegurar que en un mes ho tindria tot enllestit: la feina, la venda de la casa, la llar d’infants per a la nena… “Amb una mica de sort”, va dir, “potser m’ofereixen anar a Austràlia”. ¿Què li podia dir? Com més li portés la contrària, més sola em quedaria.

La Reiko va deixar anar un sospir i va mirar el llum del sostre.

—No el vaig pas aguantar, un mes. Un dia el cervell se’m va girar i patapam! I aquesta vegada em va agafar molt fort. Em vaig prendre somnífers i vaig deixar el gas obert. No em vaig morir. Em vaig despertar a l’hospital, però va ser el final. Al cap d’uns quants mesos, quan vaig poder començar a pensar serenament, vaig demanar el divorci al meu marit. Li vaig dir que seria el millor tant per a ell com per a la nena. Ell va dir que no es volia divorciar.

»“Podem tornar a començar”, va dir. “Podem anar a viure a un altre lloc i començar de nou. Tots tres”. Però jo li vaig dir que era massa tard, que tot s’havia acabat quan m’havia demanat que m’esperés un mes. Que si de debò hagués volgut tornar a començar, no m’ho hauria hagut de demanar. “Anem on anem, per molt lluny que sigui, ens tornarà a passar el mateix. I si et torno a demanar el mateix, tu patiràs. No vull haver de tornar a passar per aquesta situació”.

»I ens vam divorciar. Més ben dit, jo em vaig divorciar d’ell. Es va tornar a casar fa un parell d’anys. No em penedeixo gens del que vaig fer. De debò. Sabia que la meva vida seria sempre així i no hi volia embolicar ningú. No volia obligar ningú a viure amb la por que se’m pogués girar el cervell en qualsevol moment.

»Es va portar molt bé amb mi. Va ser un marit ideal: fidel, responsable, fort i pacient. Va intentar per tots els mitjans que em curés, i jo també vaig fer tot el que vaig poder. Per ell i per la nena. I em pensava que ho havia aconseguit. Els sis anys que vam estar casats vaig ser feliç. Em va ajudar a recuperar-me en un noranta-nou per cent, però l’u per cent restant és el que va fallar. I patapam! Tot el que havíem construït es va ensorrar en un tres i no res. Ens vam quedar a zero. I tot per culpa d’aquella mocosa.

La Reiko va recollir les puntes de cigarreta que havia apagat amb el peu i les va posar dins la llauna.

—És molt trist. Tant que ens vam esforçar a construir-ho tot de mica en mica, i es va ensorrar en un moment. Quan ens en vam adonar, ja no quedava res.

Es va aixecar i es va posar les mans a les butxaques dels pantalons.

—Tornem al pis. Ja és tard.

El cel estava més encapotat. La lluna no es veia. En aquell moment també vaig sentir l’olor de la pluja, barrejada amb l’olor fresca del raïm que portava a la bossa.

—Per això no vull marxar d’aquí —va dir la Reiko—. Em fa por entrar en contacte amb el món de fora. Em fa por conèixer gent nova i tenir sentiments nous.

—Ja t’entenc —li vaig dir—. Però em sembla que tu te’n pots sortir perfectament.

Ella va fer una rialla, però no va dir res.

La Naoko llegia al sofà. Tenia les cames creuades i amb un dit es premia la templa. Era com si amb aquell dit anés tocant i comprovant les paraules que li entraven al cap. Havia començat a ploure. Les fines partícules del llum de la sala brillaven al seu voltant. Després de parlar tanta estona amb la Reiko, la joventut de la Naoko em va sorprendre.

—Perdona. Se’ns ha fet tard —va dir la Reiko acaronant-li el cap.

—¿Què? ¿Us ho heu passat bé? —va preguntar ella, aixecant els ulls del llibre.

—I tant —va dir la Reiko.

—¿Què fèieu? —em va preguntar.

—No es pot dir —li vaig contestar.

Ella va riure tímidament i va deixar el llibre. Llavors tots tres ens vam posar a menjar raïm tot escoltant el soroll de la pluja.

—Amb aquesta pluja és com si fóssim les úniques persones que hi ha al món —va dir la Naoko—. Tant de bo no parés i ens poguéssim quedar sempre així.

—Sí, home! —va fer la Reiko—. I mentre vosaltres dos us ho munteu, jo us puc anar ventant o tocant la guitarra com si fos una esclava. Ni parlar-ne!

—Va… De tant en tant te’l deixaria —va dir la Naoko rient.

—Si és així, d’acord —va dir la Reiko—. Que no pari de ploure!

Va anar plovent. Fins i tot de tant en tant se sentia algun tro. Quan ens vam acabar el raïm, la Reiko va encendre una altra cigarreta i va treure la guitarra de sota el llit. Va tocar «Desafinado», «A garota de Ipanema», i després unes quantes cançons de Burt Bacharach i de Lennon i McCartney. La Reiko i jo vam tornar a beure vi, i quan ens el vam acabar vam compartir el brandi que em quedava a la petaca. Es va crear un ambient d’intimitat que ens va dur a parlar de moltes coses. Vaig pensar que podia ploure tant com volgués.

—¿Tornaràs a veure’m? —em va preguntar la Naoko mirant-me a la cara.

—És clar que sí —li vaig dir.

—¿I m’escriuràs?

—Cada setmana.

—¿Hi afegiràs alguna cosa per a mi? —em va demanar la Reiko.

—Sí. Ja hi pots comptar —li vaig dir.

A les onze la Reiko va desplegar el sofà i, igual que havia fet la nit abans, em va preparar el llit. Ens vam dir bona nit i ens en vam anar a dormir. Com que no agafava el son, vaig treure la llanterna i La muntanya màgica de la motxilla, i em vaig posar a llegir. Poc abans de les dotze la Naoko va entreobrir la porta de l’habitació i va venir al meu costat. A diferència de la nit abans, era la Naoko de sempre. No tenia els ulls desenfocats i es movia amb rapidesa.

—No m’adormo —em va dir a cau d’orella.

—Jo tampoc.

Vaig deixar el llibre a terra i vaig apagar la llanterna. Llavors la vaig abraçar i li vaig fer un petó.

La foscor i el soroll de la pluja ens embolcallaven suaument.

—¿I la Reiko?

—No pateixis. Dorm com un soc. No es despertarà pas —va dir la Naoko.

—¿Segur que vindràs a veure’m?

—Segur.

—¿Encara que no pugui fer res per tu?

Hi vaig assentir en la foscor. Notava la rodonesa dels seus pits contra el meu pit. Llavors li vaig començar a resseguir el cos per sobre la bata una vegada i una altra. Vaig anar passant el palmell de l’espatlla a l’esquena, i de l’esquena als malucs, mentre m’aprenia de memòria els perfils i la suavitat del seu cos. Quan feia una estona que ens abraçàvem d’aquesta manera, ella em va fer un petó al front i va sortir del llit. Vaig veure com la seva bata de color blau clar travessava la foscor com un peix.

—Adéu —em va dir en veu baixa.

Em vaig adormir plàcidament, bressolat pel soroll de la pluja.

L’endemà al matí encara plovia. A diferència del dia anterior, era una pluja fina de tardor, gairebé invisible. Sabies que plovia pels esquitxos que es feien als tolls i pel soroll de les canals. Quan em vaig despertar, l’únic que es veia a l’altra banda de la finestra era una boira lletosa. Al cap d’una estona, però, el sol i l’aire van dissoldre la boira i van deixar veure el bosc i les muntanyes del voltant.

Igual que el dia abans, vam esmorzar tots tres junts i vam anar a ocupar-nos de l’aviari. La Naoko i la Reiko portaven uns impermeables grocs amb caputxa. Jo em vaig posar una caçadora impermeable damunt el jersei. L’aire era fred i humit. Els ocells estaven arrecerats al fons de l’aviari.

—Quin fred fa, quan plou —vaig dir a la Reiko.

—A partir d’ara, cada cop que plogui farà més fred, fins que l’aigua es converteixi en neu —em va explicar—. Quan passen per aquí, els núvols que vénen del mar del Japó descarreguen tota la neu que porten.

—¿I què en feu, dels ocells, a l’hivern?

—Els posem a cobert, evidentment. No deus pas voler que a la primavera els descolguem de la neu tots congelats i els comencem a donar menjar com si res, ¿oi?

Quan vaig tocar una mica el reixat, el lloro va esbategar les ales i va començar la seva cantarella:

—A la merda! Gràcies! Sonats!

—A aquest sí que el voldria congelar —va dir la Naoko fent mala cara—. Sentir això cada matí és un martiri.

Després de netejar l’aviari vam tornar al pis i vaig acabar de fer la motxilla. La Naoko i la Reiko es van preparar per a la feina al camp. Vam sortir junts de l’edifici i ens vam separar tot just passades les pistes de tennis. Elles van anar a agafar el camí cap a l’esquerra i jo vaig continuar recte. Ens vam dir adéu i els vaig assegurar que tornaria a veure-les. La Naoko em va somriure i va desaparèixer després d’un revolt.

Fins a arribar a la porta principal vaig trobar força gent. Tots anaven amb un impermeable groc com el de la Naoko i la Reiko, i portaven la caputxa posada. Sota aquella pluja tot es veia amb més nitidesa: la terra era d’un negre intens; les branques dels pins, d’un verd brillant, i les persones que caminaven embolicades amb aquells impermeables grocs semblaven esperits que només tinguessin permís per posar els peus al món els matins de pluja. Anaven amunt i avall sense fer soroll, portant eines, cistells i sacs.

El guàrdia es recordava de com em deia i va fer un senyal al costat del meu nom al registre.

—Veig que ets de Tòquio —em va dir aquell vellet—. Només hi he estat una vegada, però hi ha una carn de porc boníssima.

—¿Ah sí? —vaig fer sense saber què dir.

—Les altres coses no em van agradar gaire, però el porc era de primera. Els deuen criar diferent d’aquí, ¿no?

Li vaig dir que no ho sabia. Era la primera vegada que algú em deia res de la carn de porc de Tòquio.

—¿Quan hi va anar, a Tòquio? —li vaig preguntar.

—Ara sí que m’has fumut… —va fer inclinant una mica el cap—. A veure… Devia ser pel casament del príncep. El meu fill era a Tòquio i em va dir que hi havia d’anar almenys una vegada. Això mateix. Devia ser l’any cinquanta-nou.

—Així sí. En aquella època segur que era molt bona, la carn de porc de Tòquio.

—¿I ara com és?

—No ho sé —li vaig dir—. No se’n parla gaire. Ni per bé ni per mal.

En sentir la meva resposta es va quedar una mica decebut. Devia tenir més ganes de parlar, però li vaig dir que havia d’agafar l’autobús i vaig continuar fins al camí. A la vora del rierol quedava alguna clapa de boira que el vent anava empenyent a poc a poc cap a la falda de la muntanya. De tant en tant m’aturava per mirar enrere o per deixar anar un sospir. Era com si hagués arribat a un planeta on la gravetat fos diferent. Llavors, amb una certa tristesa, em vaig adonar que ja era al món de fora.

Vaig arribar a la residència a dos quarts de cinc de la tarda. Vaig deixar la motxilla, em vaig canviar de roba i me’n vaig anar a treballar a Shinjuku. De les sis a dos quarts d’onze vaig vigilar la botiga i vaig vendre discos, mentre per fora passava gent de tota mena a qui jo anava observant desesmat. Famílies, parelles, borratxos, mafiosos, noies enriolades amb faldilles curtes, hippies barbuts, cambreres i altra gent que no sabria com descriure. Quan vaig posar un disc de rock dur, davant la botiga s’hi van aplegar tot de hippies i penjats que es van posar a ballar, a esnifar dissolvent o es van asseure a terra sense fer res. Quan el vaig canviar per un de Tonny Bennett, van desaparèixer.

A la botiga del costat, un home de mitjana edat que sempre feia cara de son venia joguines eròtiques. Jo no entenia per què algú podia voler aquella mena de coses, però pel que semblava el negoci rutllava molt bé. A l’altra banda del carrer, una mica més avall de la botiga, vaig veure un estudiant borratxo que vomitava. A la sala de jocs que hi havia a la cantonada, en diagonal a la botiga, vaig veure el cuiner d’un restaurant del barri que passava l’estona que tenia lliure jugant al bingo. Sota els ràfecs d’una botiga que ja havia tancat s’hi va estirar un rodamón amb la cara colrada. Una noia amb els llavis pintats d’un rosa pàl·lid que no devia tenir més de quinze anys va entrar a la botiga i em va demanar si podia posar «Jumping Jack Flash», dels Rolling Stones. Quan el vaig posar al plat va seguir el ritme fent petar els dits i movent els malucs. Llavors em va demanar si tenia tabac. Li vaig donar un Lark de l’amo de la botiga. Se’l va fumar amb un plaer evident, i quan la cançó es va acabar se’n va anar sense ni tan sols donar-me les gràcies. Cada quart sentia la sirena d’alguna ambulància o d’algun cotxe de policia. Tres treballadors encorbatats i més torrats que menys van passar pel davant de la botiga rient i cridant «Tia bona!» a una noia de cabells llargs que trucava des d’una cabina.

Com més mirava aquell espectacle, més confús estava. ¿A què treia cap, tot allò? ¿Quin sentit tenia, tot plegat?

Quan va tornar de sopar, l’amo de la botiga em va dir: «Ei, Watanabe! ¿Saps què? Abans-d’ahir em vaig fer la noia de la botiga de roba!». Feia temps que li anava al darrere i de tant en tant li regalava algun disc. Jo li vaig dir que me n’alegrava, i llavors m’ho va explicar tot amb pèls i senyals.

—Si vols pescar una noia —em va dir tot convençut—, li has de fer regals, ¿saps? Després l’has de convidar a sortir i emborratxar-la. Que estigui ben borratxa, ¿saps? I llavors ja la tens al sac. Fàcil, ¿oi?

Vaig agafar el tren i vaig tornar a la residència amb el cap ben confús. Després de passar les cortines i apagar el llum, em vaig ficar al llit amb la sensació que la Naoko podia aparèixer en qualsevol moment. En tancar els ulls vaig notar la suau rodonesa dels seus pits contra el meu pit, la vaig sentir parlar-me a cau d’orella i amb les mans vaig resseguir el perfil del seu cos. En la foscor, vaig tornar al seu petit món. Vaig sentir l’olor de l’herba i el soroll de la pluja. Vaig pensar en la Naoko nua sota la llum de la lluna i me la vaig imaginar netejant l’aviari i treballant al camp, amb el seu cos preciós i suau embolicat amb aquell impermeable groc. Llavors em vaig agafar el penis erecte i em vaig masturbar pensant en ella. Va semblar que el cap se m’aclaria una mica, però tot i així vaig continuar desvetllat. Estava esgotat i mort de son, però no em podia adormir de cap manera.

Em vaig aixecar i em vaig quedar dret davant la finestra, mirant distretament l’asta plantada al mig del pati. Sense la bandera semblava un immens os blanc que burxava la foscor. Em vaig preguntar què devia fer la Naoko. Segur que dormia. Segur que dormia profundament, embolcallada en la foscor d’aquell món petit i curiós. Vaig demanar que no tingués cap malson.





7


L’endemà, dijous, vaig aprofitar l’hora de gimnàstica per fer unes quantes piscines. Fer esport em va ajudar a aclarir les idees i em va obrir la gana, de manera que vaig anar a dinar a un restaurant on feien uns menús molt generosos. Quan, en acabat, anava a buscar quatre coses a la biblioteca de lletres, em vaig topar amb la Midori Kobayashi. Estava amb una altra noia, menuda i amb ulleres, però en veure’m va venir tota sola.

—¿On vas? —em va preguntar.

—A la biblioteca.

—¿Per què no ho deixes per després i véns a dinar amb mi?

—Acabo de dinar.

—És igual. Dina un altre cop.

Vam acabar en una cafeteria del barri, on ella va demanar un plat de curri i jo un cafè. Portava una camisa blanca de màniga llarga, una armilla de llana groga amb el dibuix d’un peix, un collaret d’or prim i un rellotge de Disney. Es va menjar el curri molt de gust i es va beure tres gots d’aigua.

—¿On eres? T’he trucat un munt de vegades —va dir.

—¿Que m’havies de dir res?

—No. Només trucava per veure què feies.

—Ja —vaig fer.

—¿Què vol dir «ja»?

—No res. Ho he dit per dir alguna cosa. ¿Què, no hi ha hagut cap més incendi?

—Va ser divertit, ¿no? No hi va haver gaires desperfectes, però aquella fumarada era molt autèntica. Va ser genial. —Llavors es va beure un altre got d’aigua, va deixar anar un sospir i em va mirar a la cara—. Ei, Toru, ¿què et passa? Estàs com absent. Tens la mirada perduda.

—No em passa res. Només estic una mica cansat del viatge.

—És com si haguessis vist un fantasma.

—Ja —vaig fer.

—Escolta, Toru. ¿Aquesta tarda tens classes?

—Alemany i teologia.

—¿Per què no te les saltes?

—Alemany no puc. Tinc examen.

—¿A quina hora acabes?

—A les dues.

—¿Què et sembla si després anem a beure?

—¿A les dues de la tarda?

—Per variar, home. Estàs una mica moix. Em sembla que si véns a beure amb mi t’animaràs. I si jo hi vaig amb tu, també m’animaré. ¿Què et sembla?

—D’acord. Anem a beure —vaig dir amb un sospir—. Quedem a les dues al jardí de lletres.

Després de la classe d’alemany vam agafar un autobús fins a Shinjuku i vam anar a un bar que es deia DUG. El local era en un soterrani, al darrere la llibreria Kinokuniya. Tots dos vam demanar un vodka amb tònica.

—Hi vinc de tant en tant —em va explicar la Midori—. Pots beure en ple dia sense que et facin sentir malament.

—¿Ho fas sovint, això de beure a aquestes hores?

—A vegades —em va respondre mentre remenava els glaçons dins el got—. A vegades el món es torna tan insuportable que vinc aquí a beure vodka amb tònica.

—¿El món se’t torna insuportable?

—Només a vegades —va dir—. Tinc els meus problemes.

—¿Per exemple?

—La família, el xicot, la regla irregular… Coses.

—¿Demanem una altra copa?

Vaig fer un senyal al cambrer i li vam demanar una altra ronda de vodka amb tònica.

—¿Te’n recordes, del petó que em vas fer diumenge? —va dir la Midori—. Hi he estat pensant i em va agradar. Em va agradar molt.

—Que bé.

—«Que bé» —va fer imitant-me—. Parles d’una manera tan estranya…

—¿Vols dir?

—Bé, aquell dia vaig pensar unes quantes coses. Per exemple, que tant de bo hagués estat el primer petó que em feia un noi. Si pogués canviar l’ordre de la meva vida, faria que aquell fos el primer petó, i així després podria viure pensant: «¿Què se’n deu haver fet, d’en Toru? Encara recordo aquell primer petó que ens vam fer al terrat. ¿Quants anys deu tenir, ara? ¿Cinquanta-vuit?». ¿Què? ¿No ho trobes fantàstic?

—Home, sí —vaig dir trencant un pistatxo.

—Escolta, ¿com és que estàs tan encantat? Abans no m’ho has explicat.

—Deu ser que encara no m’he acostumat al món —vaig dir després de pensar un moment—. Em fa l’efecte que aquest no és el món real. És com si la gent i el que m’envolta fossin de mentida.

La Midori es va recolzar a la barra i em va mirar a la cara.

—Diria que en una cançó del Jim Morrison hi surt una cosa així.

—People are strange when you are a stranger —vaig dir.

—Peace —va fer ella.

—Peace —vaig dir.

—Hauries de venir a l’Uruguai amb mi —va dir, encara recolzada a la barra—. I engegar la xicota, la família, la universitat i tota la pesca.

—No és mala idea —vaig dir amb una rialla.

—¿No ho trobes fantàstic, poder deixar-ho tot i anar a un lloc on no et conegui ningú? A vegades m’agafen ganes de fer-ho. Si em portes a un lloc ben lluny d’aquí, et donaré tants fills com vulguis. I forts i sans com bous. I ens ho passarem pipa. Estarem tot el dia cargolant-nos de riure.

Em vaig acabar el tercer vodka amb tònica entre rialles.

—Suposo que encara no en deus voler, de fills forts i sans com bous —va dir la Midori.

—Dona, tinc curiositat per saber com serien —vaig dir.

—És igual, home. No passa res, si no en vols —va dir ella menjant-se un pistatxo—. El que passa és que quan bec a mitja tarda només penso bajanades. Com ara engegar-ho tot i anar-me’n a algun lloc. ¿Quin sentit té, anar-se’n a l’Uruguai, si només hi ha caguerades d’ase?

—Tens raó.

—Caguerades d’ase pertot arreu. Tant si et quedes aquí com si vas allà. El món és una gran caguerada d’ase. Té, aquest no el puc obrir —va dir allargant-me un pistatxo. Em va costar, però al final el vaig trencar—. Però diumenge m’ho vaig passar molt bé. Em va agradar passar la tarda amb tu al terrat, mirant aquell incendi, bevent i cantant. Feia temps que no estava tan tranquil·la. La gent només em vol per imposar-me el que ells volen. De seguida que em veuen em comencen a demanar si els puc fer això o allò. Com a mínim tu no m’imposes res.

—Perquè encara no et conec prou.

—¿Vols dir que quan em coneguis més faràs el mateix que els altres?

—Podria ser —vaig dir—. La gent del món real viu així, imposant-se coses els uns als altres.

—Diria que tu no ets així. En això tinc prou experiència per saber que tu no ho fas. Per això quan estic amb tu em puc relaxar. ¿Tens idea de quanta gent hi ha al món a qui li agrada imposar coses i que els n’imposin? I es passen el dia discutint que si m’hi vas obligar tu o que si t’hi vaig obligar jo. Es veu que els agrada. Però jo no ho suporto. Ho faig perquè no hi ha altre remei.

—¿Quina mena de coses imposes o t’imposen?

La Midori es va posar un glaçó a la boca i el va xuclar una estona.

—¿Vols saber més coses de mi?

—Home, tinc una certa curiositat.

—Ei, t’he preguntat si vols saber més coses de mi. ¿No trobes que la teva resposta és una mica així?

—Sí, vull saber més coses de tu.

—¿De veritat?

—De veritat.

—¿Encara que després et penedeixis d’haver-ho sentit?

—¿Tan fort, és?

—En certa manera, sí —va respondre fent una ganyota—. Vull una altra copa.

Vaig cridar el cambrer i vam demanar la quarta ronda. Mentre no ens la portaven, la Midori es va estar recolzada a la barra, aguantant-se la barbeta amb la mà. Jo em vaig quedar en silenci, escoltant com Thelonius Monk interpretava «Honeysuckle Rose». Al bar hi havia cinc o sis clients més, però nosaltres érem els únics que bevíem alcohol. L’aroma de cafè creava un ambient íntim i acollidor.

—¿Fas res, aquest diumenge? —em va preguntar ella.

—Em sembla que ja t’ho vaig dir: els diumenges no faig mai res fins a les sis, que entro a treballar.

—Molt bé, doncs. ¿Vols que el passem junts?

—D’acord.

—Et passaré a buscar per la residència al matí. No et puc dir a quina hora, però. ¿Et fa res?

—Cap problema —li vaig respondre.

—Toru, ¿saps què m’agradaria fer ara?

—No en tinc ni idea.

—Primer de tot voldria estirar-me en un llit ben gran i tou, on s’hi estigués ben còmode. Després m’emborratxaria perquè no hi hagués cap caguerada d’ase a prop i et demanaria que t’estiressis al meu costat. Llavors voldria que em despullessis ben a poc a poc, amb tendresa, com una mare que despulla el seu fill petit.

—Ja —vaig dir.

—Jo em relaxaria i pensaria que m’encanta, però de sobte m’adonaria del que fas i et faria un crit perquè paressis. I llavors et diria: «Escolta, Toru, m’agrades molt, però estic sortint amb un noi. No ho podem fer. En això sóc molt estricta. Para, si et plau». Però tu no pararies.

—Sí que pararia.

—Ja ho sé, però això és una situació imaginària. Deixa’m dir —va fer la Midori—. Llavors me l’ensenyaries. La tindries ben dreta. Jo tancaria els ulls de seguida, però te la veuria igualment. I llavors començaria a suplicar-te que no ho fessis, que una cosa tan grossa i tan dura no m’entraria.

—No la tinc pas tan grossa. La tinc ben normal.

—És igual, això. Només és una suposició. Llavors et posaries tot moix, em faries llàstima i intentaria reconfortar-te. «Va, pobrissó, no ploris».

—¿Això és el que voldries fer?

—Sí.

—Renoi…

Vam sortir del bar després de cinc rondes de vodka amb tònica. Quan vaig voler pagar, la Midori em va agafar la mà per aturar-me i va treure un bitllet de deu mil iens nou de trinca del moneder.

—Pago jo —va dir—. He cobrat i, a més, t’he fet venir jo. Si ets un fatxa que no accepta que una dona el convidi, és problema teu.

—No, no em fa res.

—I a sobre no t’he deixat entrar.

—Perquè la tenia massa grossa i massa dura.

—Exacte —va fer ella—. Massa grossa i massa dura.

Com que anava una mica beguda, va ensopegar i vam estar a punt de tornar rodolant escales avall. El cel s’havia aclarit i el sol d’última hora de la tarda abocava els seus raigs suaus sobre la ciutat. La Midori i jo vam voltar una estona pel barri. Ella va dir que volia enfilar-se a un arbre, però malauradament als carrers de Shinjuku no n’hi ha, d’arbres on et puguis enfilar, i el Jardí Imperial ja tancava.

—Llàstima —va dir—. Tant que m’agrada enfilar-me als arbres.

Quan feia una estona que passejàvem i miràvem aparadors, aquell paisatge urbà em va començar a semblar més normal.

—Sort que t’he trobat —li vaig dir—. Em sembla que em començo a acostumar al món.

Ella es va aturar i em va mirar als ulls.

—És veritat. Ja no tens la mirada tan perduda. ¿Veus com et va bé estar amb mi?

—Segurament.

A dos quarts de sis va dir que havia de tornar a casa per preparar el sopar. Jo vaig dir que agafaria un autobús per tornar a la residència, però la vaig acompanyar fins a l’estació.

—¿Saps què m’agradaria fer ara? —em va preguntar quan ja ens acomiadàvem.

—No en tinc ni idea, del que pots voler —li vaig dir.

—M’agradaria que ens raptessin uns pirates, que ens despullessin i que ens lliguessin ben junts.

—¿Per què ens haurien de lligar?

—Perquè serien uns pirates pervertits.

—Em sembla que la pervertida ets tu —li vaig dir.

—Llavors ens tancarien al calabós i ens dirien: «Vinga, divertiu-vos tant com pugueu, que d’aquí a una hora us llencem a l’aigua».

—¿I?

—Que durant una hora ens ho passaríem pipa rebolcant-nos i cargolant-nos tant com podríem.

—¿Això és el que t’agradaria fer?

—Sí.

—Renoi…

Diumenge al matí la Midori em va venir a buscar a dos quarts de deu. Jo m’acabava de despertar i encara no m’havia rentat la cara. Algú va trucar a la porta de l’habitació cridant: «Ei, Watanabe! Hi ha una noia que t’espera!». En baixar al vestíbul de la residència vaig trobar la Midori asseguda en una cadira, badallant i amb una faldilla texana increïblement curta. Tots els nois que passaven cap a esmorzar li miraven les cames, llargues i primes.

—¿Que he vingut massa aviat? —em va preguntar—. ¿Segur que no t’he tret del llit?

—¿Et fa res esperar-te un quart? M’hauria de rentar la cara i afaitar-me —li vaig dir.

—No em fa res, esperar-me, però és que tots els nois em miren les cames.

—¿Doncs què et pensaves? Si et presentes a una residència de nois amb una faldilla tan curta el més normal és que et mirin.

—Tant me fa. Avui porto unes calces molt bufones: de color rosa i amb tot de puntes. Són molt vistoses.

—Encara pitjor —li vaig dir fent un sospir. Vaig pujar a l’habitació, em vaig rentar i afaitar tan de pressa com vaig poder, em vaig posar una camisa blava i una americana de tweed de color gris i vaig tornar a baixar al vestíbul per treure la Midori d’allà. Estava amarat d’una suor freda.

—Toru, ¿tots els que viviu aquí us masturbeu? ¿Txac-txac? —va dir tot mirant la residència.

—Segurament —li vaig respondre.

—¿I tots ho feu pensant en alguna noia?

—Suposo que sí —vaig dir—. No crec que n’hi hagi cap que pensi en la borsa, en les conjugacions verbals o en el canal de Suez. Qui més qui menys deu pensar en noies.

—¿En el canal de Suez?

—Només és un exemple.

—¿I penseu en alguna noia en concret?

—¿Per què no ho preguntes al teu xicot, això? —li vaig dir—. ¿Per què t’he d’explicar tot això un diumenge al matí?

—És que ho vull saber —va dir ella—. I, a més, si ho preguntés al meu xicot s’enfadaria. Diria que les noies no han de fer tantes preguntes.

—I en part té raó.

—Però jo ho vull saber. És pura curiositat. Va, digues, ¿quan us masturbeu penseu en alguna noia en concret?

—És clar. Almenys jo sí. Els altres ja no ho sé —vaig dir finalment.

—¿Ho has fet mai pensant en mi? Digue’m la veritat. No m’enfadaré.

—Doncs si t’he de dir la veritat, no —li vaig dir sincerament.

—¿Per què? ¿Perquè no sóc prou guapa?

—No és això. Sí que ets guapa. Ets molt atractiva, i aquests tocs provocatius t’afavoreixen molt.

—¿Doncs com és que no has pensat mai en mi?

—En primer lloc, perquè et veig com una amiga i no et vull involucrar en les meves fantasies sexuals. I en segon lloc…

—Perquè ja tens algú en qui pensar.

—Exacte —vaig dir.

—Fins i tot en això ets com cal —va dir la Midori—. Això és el que m’agrada de tu. Però, ¿per què no m’hi deixes sortir? Encara que només sigui una vegada, m’agradaria aparèixer en una de les teves imaginacions o fantasies sexuals o com en diguis. T’ho demano com a amiga. Ets l’únic a qui ho puc demanar. No li puc pas dir al primer que passi: «Escolta, aquest vespre, quan et masturbis, pensa una mica en mi, ¿eh?». Justament t’ho demano perquè et veig com un amic. I després m’agradaria que m’ho expliquessis. Com ho vas fer i tot plegat.

Vaig deixar anar un sospir.

—Però, com que som amics, no em pots entrar, ¿d’acord? Mentre no m’entris, pots fer o pensar el que vulguis.

—No sé si me’n sortiré. Em sembla que no ho he fet mai amb tantes condicions —vaig dir.

—¿Pensaràs en mi?

—D’acord.

—Per cert, Toru. No et pensis que sóc una pervertida, una nimfòmana o una provocadora. El que passa és que tot això m’interessa molt. Vull saber tantes coses com pugui. Ja saps que em vaig fer gran en una escola on només hi havia noies. Tinc molta curiositat per saber què penseu els nois i com us funciona el cos. I no em penso conformar amb el que diuen els suplements de les revistes femenines. Vull fer treball de camp.

—¿Treball de camp? —vaig murmurar. Ja en començava a tenir prou.

—Quan vull saber o provar coses noves el meu xicot s’enfada. Diu que sóc una pervertida, que estic malament del cap. No em deixa que l’hi llepi. I mira que em moro de ganes d’investigar.

—Ja —vaig fer.

—¿A tu et fa cosa que te la llepin?

—No.

—¿Més aviat t’agrada, doncs?

—Sí, més aviat m’agrada —vaig dir—. Però, ¿per què no en parlem un altre dia, d’això? Som diumenge al matí, fa un sol que enamora i no tinc ganes d’espatllar-ho parlant d’aquestes coses. Canviem de tema. ¿El teu xicot va a la nostra universitat?

—No. A una altra. Ens vam conèixer en una activitat de club a l’institut. Jo anava a un institut de noies i ell a un de nois, però ja saps que s’ho fan venir bé per organitzar concerts i activitats conjuntes. Però no vam començar a sortir fins després, quan ja havíem entrat a la universitat. Escolta, Toru.

—¿Què?

—Encara que només sigui una vegada, ¿pensaràs en mi?

—Ho intentaré —vaig dir, cansat de tanta insistència.

Vam agafar un tren fins a Ochanomizu. Com que no havia esmorzat, en canviar de línia a Shinjuku em vaig aturar en un bar de l’estació per comprar un entrepà raquític i un cafè que semblava una infusió de tinta de diari. Aquell diumenge al matí els trens anaven plens de famílies i de parelles que anaven a passar el dia a algun lloc. Un grup de nois uniformats i amb bats de beisbol corrien amunt i avall pel vagó. Hi havia unes quantes noies que anaven amb faldilla curta, però cap no la portava tan curta com la de la Midori, que de tant en tant se l’estirava. Jo estava una mica inquiet perquè hi havia homes que li miraven les cuixes, però a ella semblava que tant li feia.

—¿Saps què m’agradaria fer ara? —em va preguntar en veu baixa quan érem a prop d’Ichigaya.

—No en tinc ni idea —vaig dir—. Però no parlis d’això aquí dins. Et poden sentir.

—Llàstima. Era bastant fort —va dir com si li sabés molt greu.

—Per cert, ¿com és que anem a Ochanomizu?

—Ja ho veuràs quan hi siguem.

Els diumenges al matí Ochanomizu era ple d’estudiants de secundària que anaven a repàs o a classes especials per preparar els exàmens d’accés a les universitats. La Midori va travessar aquella gernació agafant la corretja de la bossa amb la mà esquerra i donant-me la mà dreta.

—Toru, ¿saps explicar la diferència entre el primer i el segon condicional de l’anglès? —em va preguntar de sobte.

—Diria que sí —li vaig respondre.

—¿I saber-ho et serveix de res, a la vida diària?

—No, a la vida diària no —li vaig dir—. Però, més que servir o no servir, em sembla que saber aquestes coses t’ajuda a sistematitzar les idees. És com un entrenament.

La Midori es va quedar una estona pensant en el que li acabava de dir.

—Ets boníssim —va dir finalment—. No hi havia caigut. Tota la vida he pensat que el condicional, el càlcul diferencial i els símbols químics no servien per a res, que eren una nosa, i per això no n’he fet mai ni cas. Però ara veig que anava ben equivocada.

—¿No n’has fet mai ni cas?

—No. És com si no existissin. No tinc ni idea de què és el sinus o el cosinus.

—¿I com t’ho has fet, per arribar a la universitat? —li vaig preguntar.

—No siguis ximple —va dir ella—. Per entrar a la universitat no cal pas saber-ho tot: només has de tenir una mica d’intuïció. I jo en tinc molta. Si em diuen: «D’aquestes tres, tria la resposta correcta», de seguida sé quina és.

—Doncs jo no tinc tanta intuïció i m’he d’aprendre les coses de manera més o menys sistemàtica. Com una garsa que va guardant trossets de vidre a la soca d’un arbre.

—¿I serveix de res?

—No sé què dir-te. Segur que facilita certes coses.

—¿Com ara què?

—Com ara entendre les idees metafísiques, dominar diverses llengües, coses així.

—¿I això de què serveix?

—Això depèn de cadascú. Hi ha gent a qui li serveix, i hi ha gent a qui no. No deixa de ser una mena d’entrenament. Ara, si serveix de res o no ja és un altre tema. Ja t’ho he dit.

—Ja… —va fer la Midori com si estigués admirada per les meves paraules—. En saps molt, d’explicar coses —va afegir mentre m’agafava la mà i em guiava costa avall.

—¿Vols dir?

—I tant. Ho he preguntat a molta gent, de què serveixen els condicionals de l’anglès, i ningú no m’ho ha sabut explicar tan bé com tu. Ni els professors d’anglès. Sempre que faig aquesta pregunta es fan un embolic, s’enfaden o se’n riuen. No hi ha ningú que m’ho hagi explicat com cal. Si hagués tingut algú que m’ho hagués sabut explicar com tu, potser ara m’interessaria i tot.

—Ja… —vaig fer.

—¿Has llegit mai El capital?

—Sí. Bé, alguns fragments, no pas tot. Com tothom.

—¿I el vas entendre?

—Algunes coses sí i algunes no. Per entendre un llibre com El capital has de tenir un cert bagatge intel·lectual. Ara, diria que entenc la idea general del marxisme.

—¿Trobes que un estudiant de primer de carrera que no està acostumat a llegir llibres així el pot entendre, El capital?

—Diria que no.

—Doncs, ¿saps què?, quan vaig entrar a la universitat em vaig apuntar a un club de música folk, però tots eren uns farsants. Quan hi penso m’agafen tots els mals. Només d’entrar-hi ens van fer llegir Marx. «Per al dia que ve llegiu de tal pàgina a tal altra», ens van dir. Havien organitzat una xerrada per explicar que la música folk havia d’estar íntimament lligada amb la societat i amb els moviments radicals. Com que no hi havia altre remei, en tornar a casa em vaig posar a llegir El capital, però no vaig entendre res. Pitjor que els condicionals. A la tercera pàgina ho vaig deixar córrer, i a la reunió de la setmana següent no se’m va acudir altra cosa que dir que l’havia llegit però que no havia entès res. A partir d’aquell dia em van tractar com si fos beneita. Deien que no tenia consciència de classe, que em faltava sensibilitat social. T’ho juro. I tot perquè havia dit que no havia entès un text. ¿No ho trobes molt fort?

—Sí —li vaig dir.

—I els debats que feien també eren increïbles. Tots feien com si entenguessin de què parlaven i anaven dient paraules difícils. Com que jo em perdia, no parava de fer-los preguntes, com ara: «¿Què és això de l’explotació de l’imperialisme? ¿Té alguna relació amb la Companyia de les Índies Orientals?». O: «¿Això d’enderrocar el sistema educatiu i industrial vol dir que quan acabem la carrera no hem de treballar en cap empresa?». Però ningú no m’ho va explicar. Al contrari: es van enfadar amb mi. ¿T’ho pots creure?

—Sí.

—«¿Com pots viure sense saber això? Però, ¿què hi tens, al cap?», em van dir. I aquí em vaig plantar. No hi havia cap motiu per aguantar-ho. D’acord, ja sé que no sóc gaire llesta, que sóc de família humil, però si el món funciona és gràcies a la gent humil, que és la que està explotada. ¿De què serveix una revolució que es basa en paraules que la gent humil no entén? ¿Com poden dir que és una revolució social? Jo també vull ajudar a fer un món millor. Penso que si a algú l’exploten de veritat hi hem de posar remei. I justament per això feia aquelles preguntes. ¿Tinc raó o no?

—Sí.

—Llavors em vaig adonar que aquells paios eren uns farsants. L’únic que volen és impressionar les noies de primer amb aquelles paraules ressonants i poder-los fotre mà. I quan acabin la carrera, es tallaran els cabells, entraran a treballar a la Mitsubishi, a la TBS, a la IBM o al Banc Fuji, es casaran amb una noia ben bufona que no sàpiga ni qui és Marx i als fills els posaran els noms més ridículs que trobin. Ja em diràs com enderrocaran el sistema educatiu i industrial. Em moro de riure. I els de primer que van entrar amb mi encara eren pitjors. Anaven tan peixos com jo, però feien veure que ho entenien tot i se’n reien de mi. Després em van dir que havia estat beneita de no haver dit que sí a tot. I me’n va passar una altra que encara em va encendre més. ¿Vols que te l’expliqui?

—Explica.

—Una nit havíem d’anar a un míting i van decidir que cada noia del grup havia de portar vint boles d’arròs per sopar. T’ho juro. I després parlen d’igualtat! Per no fer-me notar més del compte, però, no vaig dir res i em vaig presentar al míting amb les vint boles d’arròs, farcides d’umeboshi[3] i embolicades amb algues seques. ¿I saps què van dir? Que a les meves boles només hi havia umeboshi i que no hi havia posat res de tall. Les altres noies hi havien posat salmó, ous de bacallà o truita. Em vaig disgustar tant que se’m va fer un nus a la gola i no els vaig poder dir res. ¿Com t’expliques que algú que vol fer la revolució es fixi en el que hi ha a dins les boles d’arròs que es menja per sopar? ¿Que potser no en tenen prou, amb umeboshi i algues? Haurien de pensar en els nens de l’Índia, que es moren de gana.

Jo vaig riure.

—¿I què va passar, amb aquest club?

—Al juny ho vaig deixar. Estava massa emprenyada —va dir—. Ara, la majoria d’estudiants de la nostra universitat són uns farsants. Els fa por que els altres s’adonin que no saben alguna cosa. Per això tots llegeixen els mateixos llibres i fan servir les mateixes paraules, i tots diuen que els agrada escoltar John Coltrane i veure pel·lícules de Pasolini. ¿Això és una revolució?

—No ho sé. No n’he vist mai cap, de revolució.

—Si això és una revolució, ja se la poden confitar. Serien capaços d’afusellar-me per haver posat només umeboshi a les boles d’arròs. I a tu també t’afusellarien: per entendre els condicionals.

—Tot podria ser.

—Toru, sé de què parlo. Sóc de família humil. Tant si es fa la revolució com si no, la gent senzilla continuarà guanyant-se la vida com pugui als mateixos llocs merdosos de sempre. Una revolució no és només un canvi de nom. Però aquesta patuleia no en té ni idea. Només saben parlar de collonades. ¿Has vist mai un inspector d’hisenda?

—No.

—Doncs jo sí. Una colla. T’entren a casa com si res i comencen: «¿De què és aquest llibre? Em sembla que porta els comptes de qualsevol manera. ¿Segur que això són despeses derivades del negoci? A veure els rebuts. Ràpid! Els rebuts!». I nosaltres ens quedem en un racó, i si es fa l’hora de sopar ens hem de fer portar sushi de la millor botiga del barri i convidar-los. Però mon pare no ha estafat mai ni cinc. De debò. Està fet a l’antiga. Però els inspectors no paren de furgar. «¿Vol dir que aquí els ingressos no són molt baixos?». N’hi ha per engegar-los. És clar que són baixos, si no fas calaix. Quan els sento em desespero. Em vénen ganes de cridar-los que vagin a remenar a casa de la gent rica. Si hi hagués una revolució, ¿els inspectors es comportarien d’una altra manera?

—No ho crec.

—Doncs ja està. No hi penso creure, en la revolució. Només creuré en l’amor.

—Peace.

—Peace.

—Per cert, ¿on em portes? —li vaig preguntar.

—A l’hospital. Hi tinc el pare ingressat i avui em toca estar amb ell.

—¿El pare? —vaig fer sorprès—. ¿Que no era a l’Uruguai?

—Era mentida —em va dir com si res—. Ja fa anys que diu que se n’hi vol anar, però és impossible. Amb prou feines pot sortir de Tòquio.

—¿Que està molt malalt?

—Està a les últimes.

Vam continuar caminant en silenci.

—Té el mateix que la mare. Un tumor al cap. ¿T’ho pots creure? Fa dos anys que ma mare es va morir d’això, i ara li toca a mon pare.

Com que era diumenge, els passadissos de l’hospital universitari eren plens de malalts que tenien símptomes més lleus. Pertot arreu se sentia la inconfusible olor d’hospital. Els efluvis de desinfectant, l’aroma de les flors de les visites i la fortor de pixum formaven una mena de núvol que surava en l’ambient. Les infermeres anaven amunt i avall fent repicar els esclops.

El pare de la Midori compartia habitació amb un altre malalt. Quan el vaig veure, estirat al llit que hi havia més a prop de la porta, em va fer pensar en un animaló malferit. Estava ajagut de costat, immòbil, i portava el sèrum al braç esquerre, que tenia ben estirat. Era un home menut i prim, i feia l’efecte que continuaria encongint-se i aprimant-se. Duia el cap embenat i als braços, cerosos, hi tenia tot de marques d’agulles del sèrum o d’injeccions. Tenia els ulls entreoberts i fixats en un punt de l’espai. Quan vam entrar a l’habitació va moure una mica aquells globus sanguinolents per mirar-nos, però al cap d’uns deu segons va tornar a fixar la seva mirada feble al mateix punt de l’espai.

Només de veure-li els ulls sabies que s’estava a punt de morir. Al seu cos no hi quedava ni un sol signe de vitalitat. No era més que l’última resquícia del que havia estat una vida. El seu cos era com una casa vella d’on haguessin tret totes les instal·lacions i tots els accessoris i només esperés ser enderrocada. Al voltant de la boca, resseca, li creixien quatre pèls mal comptats com si fossin males herbes. Em va sorprendre veure que a un home tan decandit li continués creixent la barba.

La Midori va saludar l’home gras, de mitjana edat, que estava estirat al llit del costat de la finestra. Ell li va correspondre somrient i assentint amb el cap. Pel que semblava, no podia parlar. Després de tossir dues o tres vegades, va beure una mica d’aigua que tenia a la tauleta de nit i es va tombar cap a la finestra. A fora només es veia un pal elèctric i uns quants cables. Res més. Ni tan sols un núvol al cel.

—¿Què, pare? ¿Com et trobes? —li va dir la Midori a cau d’orella, com si provés un micròfon—. ¿Com estàs avui?

El seu pare va moure els llavis. «Malament», va fer. No es pot dir que parlés: més aviat treia un aire sec de la gola en forma de paraules. «El cap», va afegir.

—¿Et fa mal el cap? —li va preguntar la Midori.

«Sí», va dir el seu pare, incapaç de pronunciar més de tres síl·labes seguides.

—És normal. T’acaben d’operar. Has de tenir paciència —va dir la Midori—. Aquest és en Toru Watanabe. Un amic.

—Molt de gust —li vaig dir. Ell va entreobrir els llavis i els va tornar a tancar.

—Seu allà —em va dir la Midori assenyalant una cadira de plàstic que hi havia al peu del llit. Vaig fer el que em deia. Ella va donar una mica d’aigua al seu pare i li va preguntar si volia gelea. «No», va fer ell. Quan la Midori va insistir dient que havia de menjar, ell va dir: «Ja n’he menjat».

Al capçal del llit hi havia una mena de prestatgeria que servia de tauleta de nit. Hi havia una ampolla, una tassa, un plat i un rellotge petit. La Midori va agafar una bossa de paper que hi havia sota d’aquesta tauleta, en va treure un pijama net, una muda i altres coses i ho va posar tot ben endreçat a l’armari del costat de la porta. Al cul de la bossa hi havia menjar per al seu pare: dues aranges, gelea i tres cogombres.

—¿Cogombres? —va fer la Midori sorpresa—. ¿Què hi fan aquí, aquests cogombres? Però, ¿on té el cap, ma germana? Mira que quan m’ha trucat li he dit ben clar el que volia. Ni els he anomenat, els cogombres.

—Potser no us heu entès —vaig dir.

—Ara hi caic —va dir fent petar els dits—. Li he demanat taronges. Deu haver estat això. Però també s’ho podia haver imaginat. ¿Com vols que algú que està malalt es posi a mastegar cogombres? Pare, ¿en vols un?

«No», va fer ell.

La Midori es va asseure al costat del llit i el va posar al corrent d’algunes coses quotidianes: que la televisió s’havia espatllat i que havien trucat al tècnic; que la tieta de Takaido l’aniria a veure aviat; que el farmacèutic, el senyor Miyawaki, havia caigut de la moto, i coses així. El seu pare l’escoltava fent que sí amb el cap.

—¿Segur que no vols menjar res?

«Segur», va respondre el seu pare.

—Toru, ¿vols una aranja?

—No, gràcies —vaig dir.

Al cap d’una estona la Midori em va portar a la sala del televisor i va fumar una cigarreta asseguda al sofà. En aquella sala hi havia tres pacients en pijama, fumant i mirant un programa de debat polític.

—Ei, aquell iaio de les crosses no para de mirar-me les cames —va dir ella divertida—. El de les ulleres, amb el pijama blau.

—És clar. ¿Què et pensaves? Amb aquesta faldilla és el més normal.

—No em fa res. Segur que s’avorreixen, i veure les cames d’una noia jove de tant en tant no els pot fer cap mal. Potser els excita i es recuperen més de pressa.

—Mentre no sigui al revés… —vaig dir.

Ella es va quedar mirant com el fum pujava cap al sostre.

—Mon pare és un bon home —va dir finalment—. A vegades m’hi enfado perquè diu disbarats, però en el fons és honest i va estimar molt ma mare. A la seva manera, ha viscut tan intensament com ha pogut. Potser ha estat una mica covard, potser no ha tingut gaire traça a portar el negoci ni a tractar la gent, però ha estat molt millor que tota la colla de mentiders que volten pel món. Com que em costa baixar del burro, cada dos per tres ens barallem, però en el fons és un bon home.

Em va agafar la mà com si fos alguna cosa que s’hagués trobat pel carrer i se la va posar a la falda. Mitja mà li tocava la faldilla, i l’altra mitja les cuixes. Llavors em va mirar als ulls.

—Toru, ja sé que no és el lloc més bonic del món, però, ¿et fa res quedar-te una estona més amb mi?

—Ja saps que em puc quedar fins a les cinc —li vaig dir—. M’ho passo bé, amb tu, i a més no tinc res per fer.

—¿Què fas els diumenges?

—Rento la roba —li vaig dir—. I després planxo.

—Toru, no deus tenir ganes d’explicar-me res d’aquella noia, ¿oi? De la teva xicota.

—No. No m’agrada parlar-ne. És tan complicat que no t’ho sabria explicar.

—No passa res. No cal que m’ho expliquis —va dir ella—. Però, ¿et fa res si t’explico el que m’imagino?

—Endavant. Sempre t’imagines coses interessants. Ho vull saber.

—Doncs em sembla que et veus amb una dona casada.

—Ja…

—Té trenta-dos o trenta-tres anys. És guapa i rica. Porta abrics de pell, sabates Charles Jourdan i roba interior de seda. I li encanta el sexe. Com més brut, millor. Us trobeu entre setmana, a la tarda, i us devoreu l’un a l’altra. Però els diumenges no us podeu veure perquè el seu home és a casa. ¿M’equivoco?

—Continua, que és molt interessant —li vaig dir.

—Segur que et diu que la lliguis, que li tapis els ulls i que li llepis tots els racons del cos. I fa que li posis coses estranyes. Li deu agradar fer-ho en posicions acrobàtiques i que li facis fotos amb una Polaroid.

—Que divertit.

—Va tan calenta que fa tot el que li passa pel cap. I hi pensa tot el dia. No té res més a fer i va pensant: «La pròxima vegada que vingui en Toru farem això o farem allò». I quan us fiqueu al llit està tan encesa que prova totes les postures i es corre tres cops seguits. I llavors et diu: «T’agrada el meu cos, ¿oi? Les jovenetes ja no et satisfan. Això no t’ho fan, ¿oi que no? ¿Què? ¿T’agrada? Ei, encara no et corris!».

—Em sembla que has vist massa pel·lis porno —li vaig dir amb una rialla.

—Potser sí —va fer la Midori—. Però és que m’encanten. ¿Vols que un dia n’anem a veure una?

—D’acord. Quan vulguis.

—¿De debò? Quina emoció. Anem a veure’n una de sadomasoquisme. Una que peguin a la noia amb un fuet i l’obliguin a pixar davant de tothom. Això m’encanta.

—D’acord.

—¿Saps què és el que m’agrada més de les sales X?

—No en tinc ni idea.

—Sentir com la gent empassa saliva quan comença una escena de sexe —va dir—. Aquest soroll és genial. És tan entendridor…

En tornar a l’habitació la Midori va tornar a parlar amb el seu pare, que la va anar escoltant, a estones dient que sí i a estones en silenci. Cap a les onze va arribar la dona del company d’habitació. Tenia la cara rodona i semblava de bona pasta. Després de canviar el pijama al seu marit i donar-li fruita, va parlar una estona amb la Midori. Al cap de poc va aparèixer una infermera amb dos sèrums nous, els va canviar i es va quedar a parlar una estona amb la Midori i amb l’altra dona. Com que no tenia res per fer, em vaig distreure observant l’habitació i mirant per la finestra. Als cables elèctrics de tant en tant s’hi posava algun pardal. La Midori anava parlant amb el seu pare, li eixugava la suor, l’ajudava a treure flegma i li mirava el sèrum; mentrestant, anava parlant amb la dona i la infermera, i de tant en tant em deia alguna cosa.

A dos quarts de dotze va passar el metge, de manera que vam haver de sortir de l’habitació i esperar-nos al passadís. Quan va sortir, la Midori el va abordar:

—Doctor, ¿com es troba?

—L’operació és molt recent i està sota l’efecte dels calmants. Per tant, és normal que estigui una mica atuït —va dir el metge—. Hem d’esperar dos o tres dies per saber el resultat. Si ha anat bé, perfecte; si no, ens haurem de plantejar què fem.

—No li tornaran a obrir el cap, ¿oi?

—No et puc assegurar res —li va dir el metge—. Per cert, quina faldilla més curta que portes, avui.

—Em queda bé, ¿oi?

—Però, ¿com t’ho fas per pujar escales? —li va preguntar el metge.

—Com sempre. Ho ensenyo tot —va dir la Midori. La infermera que hi havia darrere el metge va ofegar una rialla.

—Em sembla que també t’hauríem d’obrir el cap per veure què hi tens —va fer el metge—. Mentre siguis aquí a l’hospital, mira d’agafar l’ascensor. Amb els meus pacients en tinc més que prou.

Després de la visita del metge va ser l’hora del dinar. Una infermera anava passant per les habitacions amb un carretó carregat de menjar. Al pare de la Midori li van portar sopa, peix bullit i sense espina, una mena de puré de verdures i fruita. La Midori va posar el seu pare de panxa enlaire, el va aixecar fent girar la manovella que hi havia al peu del llit i li va donar la sopa. Al cap de cinc o sis cullerades, el seu pare va girar el cap i va dir que no en volia més.

—Això t’ho has de menjar —li va dir la Midori.

«Després», va fer ell.

—Ets del que no hi ha. Si no menges, no et recuperaràs —va dir ella—. ¿Vols orinar?

«No».

—Toru, ¿vols que anem a dinar a la cafeteria? —em va proposar després.

Vaig acceptar tot i no tenir gens de gana. La cafeteria era plena de metges, d’infermeres i de visites. Era una sala enorme, subterrània, sense finestres i amb una llarga filera de taules i cadires. Tot dinant, la gent parlava (segurament de malalties) i les veus ressonaven com en un túnel. De tant en tant algun avís adreçat a algun metge o a alguna infermera deixava aquell soroll en segon pla. Mentre jo guardava lloc en una taula, la Midori va anar a buscar dos menús i els va portar en una safata d’alumini. Hi havia croquetes, amanida de patata, col ratllada, verdura bullida, arròs i sopa miso, tot servit en els mateixos plats de plàstic de color blanc que feien servir per als malalts. Només me’n vaig menjar la meitat. La Midori s’ho va acabar tot.

—¿Que no tens gana? —em va preguntar mentre es prenia un te ben calent.

—No, no gaire —li vaig dir.

—És l’hospital —va dir mirant al seu voltant—. Ja li passa, a la gent que no hi està acostumada. És l’olor, el soroll, l’aire viciat, la cara dels malalts, els nervis, la irritació, el dolor, el cansament… Tot plegat se’t fica a l’estómac i et fa passar la gana. T’hi has d’acostumar. A més, si no menges bé és impossible que puguis cuidar algú. De debò. Sé de què parlo, perquè m’ha tocat cuidar l’avi, l’àvia, la mare i ara el pare. Com que no saps mai quan podràs tornar a menjar, quan pots ho has d’aprofitar.

—Ja t’entenc.

—Sovint vénen parents de visita i es queden a dinar aquí, i es deixen la meitat del menjar, com tu. I quan veuen com menjo, em diuen: «Quina sort, Midori, que tinguis tanta gana. Jo tinc un pes al pit que no em deixa menjar». Però qui cuida els malalts sóc jo. No sé si m’entens. Ells vénen de visita i només cal que sentin una mica de compassió, però qui treu la merda, recull la flegma i eixuga la suor sóc jo. Si per treure la merda només calgués una mica de compassió, en tindria cinquanta vegades més que ells. I, en canvi, l’únic que se’ls acut quan veuen que m’ho acabo tot és mirar-me malament i dir-me: «Quina sort, que tinguis tanta gana, Midori». Es deuen pensar que sóc un ase que només serveix per estirar el carro. Trobo que ja són prou grandets per saber com va el món… Parlar no costa gens. El que compta és si neteges la merda o no. A vegades em sento fatal. A vegades estic esgotada. A vegades tinc unes ganes boges de plorar. Quan has de veure com una colla de metges agafen un malalt que no es pot curar i li obren el cap i l’hi remenen una vegada i una altra i l’únic que aconsegueixen és que estigui cada cop pitjor… T’asseguro que és insuportable. I, a sobre, veus com et van marxant els estalvis. No sé si podré acabar els tres cursos que em queden a la universitat, i a aquest pas ma germana no es podrà casar.

—¿Quants dies véns per setmana? —li vaig preguntar.

—Normalment, quatre —va dir—. En teoria les infermeres s’haurien d’encarregar de tot, però no donen l’abast. Fan tot el que poden, però per la feinada que hi ha són massa poques. Per això hi ha d’haver algú de la família. Amb ma germana ens ho anem combinant: ella s’encarrega de la llibreria i ve aquí tres dies, i jo vaig a classe i en vinc quatre. Les estones que tenim lliures, cadascuna queda amb el seu xicot. T’asseguro que és un horari ben comprimit.

—¿I com és que quedes amb mi si estàs tan ocupada?

—Perquè m’agrada estar amb tu —em va contestar mentre joguinejava amb un bol de plàstic buit.

—Trobo que podries sortir a passejar un parell d’hores —li vaig dir—. Jo em puc quedar amb el teu pare.

—¿Per què?

—Em sembla que et convé sortir de l’hospital i estar una estona tranquil·la, sense parlar amb ningú ni haver de pensar gaire.

S’ho va pensar una estona, però va acabar acceptant.

—D’acord. Potser tens raó. Però, ¿ja te’n sortiràs? ¿Ja saps com cuidar-lo?

—Ja he vist com ho feies. S’ha de vigilar el sèrum, donar-li aigua, eixugar-li la suor i ajudar-lo a treure flegma. L’ampolla de l’orina és sota el llit, i si té gana li dono el que no s’ha menjat per dinar. I si hi ha res que no sé com fer, ja ho preguntaré a la infermera.

—Em sembla que te’n sortiràs —va fer amb un somriure—. L’únic és que desvarieja una mica i a vegades diu coses estranyes, sense cap ni peus. Si comença a delirar no en facis cas.

—D’acord —li vaig dir.

En tornar a l’habitació, la Midori va dir al seu pare que havia de sortir a fer un encàrrec i que mentrestant jo em quedaria amb ell. Pel que semblava, no hi tenia res a dir. Potser és que no ho va entendre. Estava de panxa enlaire, amb la mirada clavada al sostre. Si no fos que de tant en tant parpellejava, hauria semblat mort. Tenia els ulls sanguinolents, com si hagués begut, i cada cop que expirava els narius se li eixamplaven lleument. A banda d’això, estava completament immòbil i no feia cap esforç per respondre a la Midori. Em costava imaginar què devia pensar des del fons de la seva consciència enterbolida.

Quan la Midori va ser fora, vaig pensar que explicaria alguna cosa al seu pare, però com que no se’m va acudir res ho vaig deixar córrer. Al cap de poc, ell va tancar els ulls i es va adormir. Assegut al costat del llit, em vaig quedar observant els lleus moviments del seu nas mentre resava perquè no es morís llavors. Vaig pensar que si aquell home feia l’últim sospir mentre només hi era jo, es produiria una situació molt estranya. Ben mirat, l’acabava de conèixer i l’únic lligam que teníem era que jo anava a classe d’Història del Teatre amb la seva filla.

Però no estava mort; només dormia profundament. Vaig acostar l’orella a la seva cara i vaig sentir la seva respiració. Més tranquil, vaig començar a parlar amb la dona del costat. Em devia prendre pel xicot de la Midori i no va parar de parlar d’ella.

—És molt bona noia —em va dir—. Tracta molt bé el seu pare. És dolça, simpàtica, llesta i molt com cal. I, a sobre, és guapa. Ja cal que la cuidis. No la deixis escapar. N’hi ha molt poques com ella.

—Ja la cuidaré —vaig dir sense entrar en detalls.

—Jo tinc una filla de vint-i-un anys i un fill de disset, però no en volen saber res, de l’hospital. Quan tenen festa només pensen a anar a fer surf, a sortir amb els amics o què sé jo. Són terribles. Quan m’han tret tots els diners que necessiten, ja els he vist prou.

A dos quarts de dues em va dir que sortia a comprar. Els dos malalts dormien com socs. La llum suau de la tarda entrava a dolls per la finestra i vaig estar a punt d’adormir-me a la cadira. A la taula del costat de la finestra hi havia un gerro amb uns crisantems blancs i grocs que recordaven a tothom que érem a la tardor. L’habitació feia olor del peix bullit que cap dels dos malalts no havia tocat. Les infermeres continuaven anant amunt i avall del passadís, fent repicar els esclops i parlant en veu clara i comprensible. De tant en tant entraven a l’habitació i, en comprovar que els dos malalts dormien, em somreien i se n’anaven. Vaig pensar que podia llegir, però no vaig trobar cap llibre, cap diari ni cap revista. En tota l’habitació només hi havia un calendari de paret.

Llavors vaig pensar en la Naoko: en el seu cos nu, amb el passador als cabells; en la corba dels malucs, i en l’ombra del pèl púbic. ¿Per què s’havia despullat davant meu? ¿Anava somnàmbula? ¿O potser tot plegat només havia estat una imaginació meva? Amb el temps, i com més lluny em quedava aquell món tan petit, havia començat a dubtar que els esdeveniments d’aquella nit haguessin succeït realment. Tant em podia convèncer que havia passat com que havia estat un somni. De fet, era massa clar i massa definit per haver estat una fantasia, però massa maco per haver estat real. Tant el cos de la Naoko com la llum de la lluna.

El pare de la Midori es va despertar estossegant i va interrompre els meus pensaments. Amb un mocador de paper el vaig ajudar a treure flegma i li vaig eixugar la suor del front amb una tovallola.

—¿Que vol aigua? —li vaig preguntar. Ell va moure el cap quatre mil·límetres per dir que sí. Li vaig acostar l’ampolla i va beure a poc a poc, amb els llavis secs i tremolosos, i la gola convulsa. Es va acabar fins a l’última gota d’aquella aigua tèbia.

—¿Que en vol més? —li vaig preguntar. En veure que provava de dir alguna cosa, vaig acostar l’orella.

«Ja està», va dir amb una veu seca i feble. Més seca i més feble que abans.

—¿Per què no menja alguna cosa? Deu tenir gana, ¿oi? —li vaig dir. Ell va tornar a assentir lleument amb el cap. Igual que havia fet la Midori, vaig aixecar el llit amb la manovella i li vaig anar combinant el puré i el peix bullit. Va tardar molt a menjar-se’n la meitat. Llavors va moure una mica el cap a banda i banda per dir que no en volia més. Movia el cap de manera gairebé imperceptible, com si moure’l més li hagués de fer mal. Li vaig preguntar si volia fruita i em va dir que no. Li vaig eixugar els llavis, vaig abaixar el llit i vaig treure els plats al passadís.

—¿Que era bo? —li vaig preguntar.

«Dolent», va fer.

—Ja. No feia gaire bona pinta —li vaig dir amb un somriure. Ell no va dir res i se’m va quedar mirant amb uns ulls que no sabies si volia acabar d’obrir o de tancar. Em vaig preguntar si sabia amb qui era. Semblava més relaxat amb mi que amb la Midori. Vaig pensar que tant de bo em prengués per algú altre.

—Fa un dia molt maco —li vaig dir mentre m’asseia a la cadira i creuava les cames—. És un diumenge de tardor, fa bo i hi ha una gentada a tot arreu. En dies així, el millor que pots fer és no sortir de casa. Així no et canses. Quan hi ha tanta gent et canses com un ruc i l’aire és irrespirable. Normalment, jo els diumenges els aprofito per rentar roba. La rento al matí, l’estenc al terrat de la residència, l’entro abans que es faci fosc i la planxo. No em fa res, planxar. M’agrada allisar les coses que estan arrugades. Hi tinc força traça. Al principi no me’n sortia, és clar. Em quedaven plecs a tot arreu. Però en un mes en vaig aprendre. Així que els diumenges els dedico a rentar i a planxar. Avui no he pogut, és clar. I és llàstima, amb el bo que fa.

»Però no passa res. Demà em llevaré ben d’hora i ho faré. No pateixi. No tinc res més a fer, els diumenges.

»Demà rentaré la roba, l’estendré i a les deu aniré a classe. És la classe que faig amb la Midori: Història del Teatre II. Ara estem fent Eurípides. ¿Li sona, Eurípides? És de l’antiga Grècia. Junt amb Èsquil i Sòfocles, és un dels tres grans noms de la tragèdia grega. Diuen que va morir a Macedònia a causa d’una mossegada de gos, però també hi ha altres versions. A mi m’agrada més Sòfocles, però tot és qüestió de gustos. No sabria dir quin dels dos és millor.

»La característica principal de les obres d’Eurípides és que tot es complica tant que els personatges acaben que no saben com sortir-se’n. ¿M’entén? Surten diversos personatges i cadascun té unes circumstàncies, uns motius i unes excuses, i busca la justícia o la felicitat a la seva manera. Per això tots acaben que no saben cap a on tirar. És normal, ¿oi? Per lògica, és impossible que tothom imposi la seva manera de veure la justícia o que tothom trobi la felicitat, i per això s’arriba a una situació caòtica. ¿I sap què passa, llavors? Doncs que apareix un déu i ho ordena tot. Tu vine cap aquí, tu vés cap allà, tu vés-te’n amb aquell, tu espera’t aquí, i així. És com un jutge que ho soluciona tot de cop. Es diu deus ex machina. Eurípides hi recorre sovint, i de fet és l’aspecte en què els crítics no s’acaben de posar d’acord.

»Però si al món hi hagués un deus ex machina tot seria més fàcil. Quan tinguessis algun problema o no sabessis cap a on tirar, baixaria un déu i t’ho solucionaria tot. No hi ha res més fàcil. Però bé, això és Història del Teatre II. A la universitat estudiem coses així.

Mentre li parlava, el pare de la Midori no deia res però no parava de mirar-me amb aquella mirada perduda. Si havia de jutjar per aquells ulls, no podria dir si entenia res del que li deia.

—Doncs això —vaig dir.

Després d’aquell discurs em vaig adonar que tenia molta gana. Gairebé no havia esmorzat i només m’havia menjat la meitat del dinar. Em vaig penedir de no haver-m’ho acabat tot, però el penediment servia de ben poc. Vaig mirar si hi havia res per menjar a l’armari, però només hi vaig trobar una llauna d’algues, pastilles Vicks per a la tos i salsa de soja. A la bossa encara hi havia les aranges i els cogombres.

—¿Oi que no li fa res que em mengi els cogombres? —vaig preguntar al pare de la Midori.

Ell no va dir res. Vaig rentar els tres cogombres al lavabo. Llavors vaig abocar una mica de salsa de soja en un plat, vaig embolicar un tros de cogombre amb una alga, el vaig sucar a la soja i me’l vaig cruspir.

—Boníssim —vaig exclamar—. Fresc, senzill i amb gust de vida. Són uns bons cogombres. Molt millors que les taronges.

Quan em vaig acabar el primer, vaig atacar el segon. A l’habitació ressonava aquell soroll cruixent i agradable. Quan em vaig acabar el segon vaig fer una pausa. Vaig anar a bullir aigua al fogonet de gas que hi havia al passadís i em vaig preparar una mica de te.

—¿Que vol aigua o suc? —vaig preguntar al pare de la Midori.

«Cogombre», va dir.

—Molt bé —li vaig dir amb un somriure—. ¿Hi vol una mica d’alga?

Ell va assentir lleument amb el cap. Després d’aixecar el llit altre cop, vaig tallar el cogombre a bocins ben petits, en vaig embolicar un amb alga, el vaig sucar a la salsa de soja, el vaig punxar amb un escuradents i l’hi vaig donar. Sense canviar l’expressió de la cara, el va mastegar unes quantes vegades i se’l va empassar.

—¿Què li sembla? És bo, ¿oi?

«Molt bo», va fer.

—No hi ha res millor que menjar de gust —vaig dir—. És com una prova que estàs viu.

Es va menjar tot el cogombre. Quan se’l va acabar va voler beure aigua, de manera que li vaig tornar a acostar l’ampolla. Al cap de poc em va dir que volia orinar. Vaig agafar l’ampolla de l’orina de sota el llit i l’hi vaig aguantar davant del penis. Després la vaig buidar al lavabo i la vaig esbandir. En tornar a l’habitació em vaig acabar el te.

—¿Com es troba? —li vaig preguntar.

«El cap», va fer. «Una mica…».

—¿Li fa mal?

Va fer una ganyota per confirmar-m’ho.

—És normal. Fa molt poc de l’operació. Ara que, jo no sé què se sent. No m’han operat mai.

«Un bitllet», va fer.

—¿Un bitllet? ¿Quin bitllet vol dir?

«La Midori», va dir. «Un bitllet».

Com que no tenia ni idea de què volia dir, em vaig quedar en silenci. Ell també es va estar una estona callat. Llavors em va semblar que deia «Sisplau». Va obrir els ulls i em va mirar a la cara. Era com si em volgués dir alguna cosa, però no podia endevinar què.

«Ueno», va dir. «La Midori».

—¿Vol dir l’estació d’Ueno?

Va assentir lleument amb el cap.

—Un bitllet, la Midori, l’estació d’Ueno… —vaig dir intentant lligar caps, però no me’n vaig sortir. Vaig pensar que potser no tenia el cap gaire clar i es feia cabdells, però de fet tenia la mirada molt més clara que abans. Va aixecar el braç on no portava el sèrum i el va allargar cap a mi, però devia ser un esforç massa gran, ja que el braç se li va quedar tremolant a l’aire. Em vaig aixecar i li vaig agafar aquella mà arrugada. Ell em va tornar el gest amb la poca força que li quedava i va tornar a dir «Sisplau».

Li vaig dir que no patís, que m’encarregaria de la Midori i del bitllet. Llavors va abaixar el braç, va tancar els ulls i es va adormir gargamellejant. Després de comprovar que encara era viu, vaig sortir al passadís per fer-me una mica més de te. Mentre me’l bevia, em vaig adonar que sentia una certa simpatia per aquell home menut i moribund.

La dona de l’altre malalt va tornar al cap d’una estona i em va preguntar si tot anava bé. Li vaig dir que sí. El seu home també dormia tranquil, respirant profundament.

La Midori va tornar a les tres tocades.

—He estat al parc sense fer res —em va dir—. He fet el que m’has dit: no he parlat amb ningú ni he pensat res.

—¿I com ha anat?

—Molt bé. Em trobo molt millor. Encara estic una mica fluixa, però em noto el cos molt més lleuger. Dec estar més cansada del que em penso.

Com que el seu pare dormia i no havíem de fer res, vam anar a buscar un cafè a la màquina i ens el vam prendre a la sala del televisor. Li vaig explicar tot el que havia passat mentre ella havia estat fora: que el seu pare havia dormit bé; que en despertar-se s’havia menjat mig dinar; que en veure’m menjar cogombre li havia fet peça i se n’havia cruspit un de sencer; que havia orinat, i que s’havia tornat a adormir.

—Toru, ets increïble —em va dir—. Tots patim perquè no menja, i vas tu i aconsegueixes que s’empassi un cogombre. No m’ho puc creure.

—Em sembla que n’ha volgut perquè ha vist que jo me’l menjava de gust —vaig dir.

—O potser perquè saps com fer que la gent es relaxi.

—No ho crec —vaig dir somrient—. Hi ha molta gent que diu el contrari.

—¿Què et sembla mon pare?

—Em cau bé. No és que hàgim parlat gaire, però es veu que és un bon home.

—¿S’ha portat bé?

—Molt.

—Doncs la setmana passada va ser terrible —va dir la Midori fent que no amb el cap—. Se li va girar el cervell i es va posar violent. Em va llençar la tassa i em va dir que era una estúpida i que ja em podia morir. Es veu que és cosa de la malaltia. No se sap per què, però en qualsevol moment el malalt es pot posar fet una fúria. A la mare també li passava. ¿Saps què em va dir una vegada? «No ets ma filla. No et vull ni veure». Quan m’ho va dir, ho vaig veure tot negre. Però tot ho provoca la malaltia: alguna cosa fa pressió en algun punt del cervell i els fa dir coses fora de lloc. Ara, per molt que sàpigues que és culpa de la malaltia, no et deixa d’afectar. És normal. Tu t’escarrasses perquè estiguin bé, i ells van i et diuen aquestes coses. N’hi ha per quedar-se ben aixafat.

—Ja t’entenc —li vaig dir. Llavors vaig recordar el que m’havia dit el seu pare.

—¿Un bitllet? ¿L’estació d’Ueno? —va fer la Midori—. Ni idea.

—I després ha dit «la Midori» i «sisplau».

—Potser t’ha demanat que em cuidis.

—O potser vol que vagis a comprar un bitllet a l’estació d’Ueno —vaig dir—. L’ordre de les quatre paraules és tan confús que és impossible saber què volia dir. ¿No tens cap record especial de l’estació d’Ueno?

—L’estació d’Ueno… —va fer la Midori pensarosa—. Els únics records que en tinc són de les dues vegades que em vaig escapar de casa. La primera vegada tenia vuit anys, i la segona deu. Totes dues vegades vaig anar a Ueno i vaig agafar el tren fins a Fukushima. Vaig comprar el bitllet amb els diners que havia pres de la botiga. Em devia enfadar per alguna cosa i els ho volia fer saber. A Fukushima hi vivia una tieta que em queia bé, i vaig anar a casa seva. Llavors el pare em va venir a buscar. Vam comprar el dinar per al viatge i vam tornar fins a Ueno amb tren. Durant aquells dos viatges el pare em va explicar moltes coses. Això sí, una mica desordenades, sense gaire seguida. Em va parlar del gran terratrèmol de Kanto, de la guerra, de quan vaig néixer jo i d’altres coses de què normalment no parlava. Ara que hi penso, potser són les úniques vegades que el pare i jo hem parlat a soles. ¿Saps què? Durant el terratrèmol del 1923 el pare era al centre de Tòquio i ni el va notar.

—No fumis —vaig fer jo, incrèdul.

—No t’enganyo. Es veu que anava per Koishikawa, amb un carretó enganxat a la bicicleta, i no es va adonar de res. Quan va arribar a casa va trobar tot de teules per terra i tots els membres de la família agafats als pilars, tremolant de por. Com que no entenia res, els va dir: «Però, ¿què coi feu?». Vet aquí el record que guarda el pare del gran terratrèmol de Kanto —va dir la Midori amb una rialla—. Tots els records que té són així, sense cap esdeveniment dramàtic. I tots són una mica particulars. Si fas cas dels seus records, és com si en aquests últims cinquanta o seixanta anys al Japó no hagués passat res. Ni la rebel·lió del 26 de febrer ni la Guerra del Pacífic. Quan en parla és com si digués: «Ah, sí. Ara que ho dius, sí que va passar alguna cosa…». ¿No ho trobes curiós?

»Doncs bé, en tornar de Fukushima em va explicar aquestes històries a la seva manera, i al final sempre deia: “Així que ja ho veus, Midori: vagis on vagis, sempre és el mateix”. Quan a una criatura li diuen això, es queda una mica impressionada.

—Vet aquí el record que guardes d’Ueno.

—Sí —va dir ella—. ¿Tu et vas escapar mai de casa?

—No.

—¿Per què?

—No se’m va acudir mai.

—Ets ben estrany —em va dir inclinant una mica el cap.

—¿Vols dir? —vaig fer.

—Sigui com sigui, em sembla que el pare et volia demanar que em cuidis.

—¿Segur?

—Segur. Aquestes coses les sé. Per intuïció. ¿I tu què li has dit?

—Com que no l’entenia, li he dit que no patís, que ja m’encarregaria de tu i del bitllet.

—¿L’hi has promès? ¿Que em cuidaràs? —va dir tota seriosa, mirant-me a la cara.

—No exactament —em vaig afanyar a aclarir—. En aquell moment no sabia què dir-li i…

—No pateixis, que ho dic de broma. M’agrada riure’m de tu —va dir amb una rialla.

Quan ens vam acabar el cafè vam tornar a l’habitació. El seu pare encara dormia. Si t’hi acostaves senties com respirava. A mesura que avançava la tarda, la llum de fora anava agafant els tons calmats i suaus de la tardor. Un vol d’ocells es va posar als cables elèctrics i al cap de poc es va envolar. La Midori i jo estàvem asseguts en un racó de l’habitació, parlant en veu baixa. Ella em va llegir la mà i va predir que viuria cent cinc anys, que em casaria tres vegades i que em moriria en un accident de trànsit. Li vaig dir que no estava gens malament.

Quan el seu pare es va despertar, a les quatre tocades, la Midori es va asseure al seu costat i li va eixugar la suor, li va donar aigua i li va preguntar si encara li feia mal el cap. Va venir una infermera a prendre-li la temperatura, ens va preguntar quantes vegades havia orinat i va comprovar que el gota a gota funcionés correctament. Jo vaig anar a la sala del televisor i em vaig estar una estona mirant un partit de futbol.

A les cinc vaig dir a la Midori que me n’anava. Llavors em vaig adreçar al seu pare:

—He d’anar a treballar. De les sis a dos quarts d’onze venc discos en una botiga de Shinjuku.

Ell em va mirar i va assentir lleument amb el cap.

—Escolta, Toru, no sé gaire com dir-ho, però t’agraeixo molt el que has fet avui —em va dir la Midori al vestíbul.

—No he fet gran cosa —li vaig dir—. Però si et puc ajudar, la setmana que ve també hi vindré. M’agradarà tornar a veure el teu pare.

—¿De debò?

—Si em quedo a la residència tampoc faig gaire cosa. Almenys aquí puc menjar cogombres.

La Midori va creuar els braços i va fer repicar els talons al terra de linòleum.

—M’agradaria que anéssim a beure altre cop —em va dir inclinant el cap.

—¿I la pel·li porno?

—Doncs primer anirem al cine i després a beure —va fer ella—. I després parlarem de les coses fastigoses de què parlem sempre.

—Ets tu qui en parla, no pas jo —vaig protestar.

—Tant és, això. Parlarem de coses així, ens emborratxarem i ens ficarem al llit.

—I ja m’imagino què passarà després —vaig dir fent un sospir—. Intentaré entrar i tu em diràs que no.

—Exacte —va dir.

—De totes maneres, diumenge que ve passa’m a buscar per la residència. Vindré amb tu aquí a l’hospital.

—¿Vols que porti una faldilla més llarga?

—Potser sí —li vaig dir.

El diumenge següent, però, no vaig anar a l’hospital: el pare de la Midori es va morir divendres al matí.

La Midori em va trucar a dos quarts de set del matí per dir-m’ho. Quan va sonar el timbre avisant-me que tenia una trucada, em vaig tirar una jaqueta damunt el pijama i vaig baixar al vestíbul. Queia un plugim fred i silenciós.

—El pare s’ha mort fa una estona —em va dir ella en veu baixa.

Li vaig preguntar si podia fer res per ajudar-la.

—Gràcies, però no —em va dir—. Ja estic acostumada als enterraments. Només volia que ho sabessis.

Va deixar anar una mena de sospir.

—No vinguis a la cerimònia. No ho suporto. No vull que ens veiem en un lloc així.

—D’acord —li vaig dir.

—¿De debò m’acompanyaràs a veure una pel·li porno?

—És clar.

—Una de ben porca.

—Ja m’informaré.

—Molt bé. Ja et trucaré —va dir just abans de penjar.

Però durant la setmana següent no en vaig saber res. Ni em va trucar ni la vaig veure a la universitat. Sempre que tornava a la residència mirava si tenia cap missatge, però no en tenia mai cap. Una nit vaig intentar complir la promesa de masturbar-me pensant en ella, però no va funcionar. A mig fer vaig canviar per la Naoko, però ni tan sols així em va anar bé. Em vaig trobar tan ridícul que ho vaig deixar estar. Vaig beure una mica de whisky, em vaig rentar les dents i me’n vaig anar a dormir.

Diumenge al matí vaig escriure una carta a la Naoko. Li vaig parlar del pare de la Midori. Li vaig explicar que havia anat a l’hospital a veure el pare d’una companya de classe i que m’havia menjat un parell de cogombres a la seva habitació. I que llavors, en veure’m menjar, ell també n’havia volgut i se n’havia cruspit un amb molt de gust. També li vaig dir que s’havia mort al cap de cinc dies, però que jo encara recordava perfectament el soroll que havia fet en mastegar el cogombre. En morir, li deia, la gent deixa uns records ben curiosos.

Quan em desperto, em quedo una estona al llit i penso en tu, en la Reiko i en l’aviari. També penso en els paons, en els coloms i en el lloro, i també en els conills. Recordo els impermeables grocs amb caputxa que portàveu aquell matí plujós. M’agrada pensar en tu mentre encara sóc al llit, ben calent. M’imagino que estàs arrupida al meu costat, dormint plàcidament, i penso que tant de bo fos veritat.

A vegades et trobo molt a faltar, però en general intento viure tan content com puc. De la mateixa manera que tu cuides els ocells i treballes al camp cada matí, cada matí jo miro de donar-me corda. En el temps que tardo a llevar-me, rentar-me les dents, afaitar-me, esmorzar, vestir-me, sortir de la residència i arribar a la universitat, dono trenta-sis voltes a la corona. Em dic que he de viure tan bé com pugui. Jo no me n’havia adonat, però es veu que últimament parlo sol. Suposo que vaig murmurant alguna cosa mentre em dono corda.

Se’m fa difícil no veure’t, però em sembla que si no hagués estat per tu la meva vida a Tòquio hauria estat molt pitjor. És justament el fet de poder pensar en tu mentre encara sóc al llit el que em permet donar-me corda i viure com cal. Penso que m’he de portar igual de bé que tu.

Però avui és diumenge, i els diumenges no em dono corda. He rentat la roba i ara t’escric des de l’habitació. Un cop hagi escrit aquesta carta, hi hagi posat el segell i l’hagi enviat, ja no tindré res més a fer fins al vespre. Els diumenges tampoc estudio. Entre setmana aprofito les hores que em queden entre les classes per estudiar a la biblioteca, de manera que els diumenges no he de fer res. Els diumenges a la tarda són tranquils, calmats i solitaris. Em quedo a l’habitació llegint o escoltant música. A vegades també intento evocar els llocs per on passejàvem els diumenges quan eres aquí a Tòquio. També recordo la roba que portaves. Els diumenges a la tarda recordo moltes coses.

Saluda la Reiko de part meva. A les nits trobo a faltar la seva guitarra.

En acabar la carta la vaig anar a tirar a la bústia que hi havia més a prop de la residència. Llavors em vaig comprar un entrepà d’ou i una cola en una pastisseria i vaig dinar assegut en un banc del parc, mentre mirava distretament un partit de beisbol infantil. A mesura que la tardor avançava, el cel era cada cop més blau i més clar. En mirar enlaire vaig veure dos rastres d’avió que anaven en paral·lel cap a l’oest, ben bé com dos rails. Als nens se’ls va escapar una pilota que va venir rodolant fins als meus peus. Quan els la vaig tornar es van treure la gorra i em van donar les gràcies. Com en la majoria de partits infantils, no paraven d’eliminar llançadors i de robar bases.

A la tarda vaig tornar a l’habitació per llegir, però no em vaig poder concentrar i em vaig quedar mirant el sostre i pensant en la Midori. Em vaig demanar si el seu pare realment m’havia volgut demanar que la cuidés, però evidentment m’era impossible endevinar les seves intencions. Potser m’havia pres per algú altre. Fos com fos, s’havia mort aquell divendres al matí, mentre queia una pluja freda, i ja era impossible saber la veritat. Vaig pensar que en el moment de morir potser s’havia encongit encara més, i que després el devien haver cremat per reduir-lo a cendres. L’únic que havia deixat era una llibreria com tantes en un barri com tants, i dues filles, una de les quals com a mínim era una mica estranya. ¿Quina mena de vida havia tingut?, vaig pensar. Ajagut en aquell llit d’hospital, amb el cap obert i el cervell enterbolit, ¿què devia haver pensat en mirar-me?

Aquells pensaments em van deprimir tant que vaig pujar al terrat per entrar la roba i me’n vaig anar a Shinjuku abans d’hora. Veure els carrers plens de gent em va tranquil·litzar. La llibreria Kinokuniya estava plena a vessar, com un tren en hora punta. M’hi vaig comprar Llum d’agost, de William Faulkner, i vaig buscar un bar de jazz amb la música ben forta. M’hi vaig instal·lar i, mentre escoltava Ornette Coleman i Bud Powell i em prenia un cafè carregat i dolent, vaig començar a llegir el llibre que m’acabava de comprar. A dos quarts de sis vaig tancar el llibre, vaig sortir del bar i vaig fer un sopar lleuger. Llavors vaig pensar quants diumenges, quants centenars de diumenges com aquell m’esperaven. «Un diumenge tranquil, calmat i solitari», vaig dir en veu alta. Els diumenges no em donava corda.





8


A mitja setmana em vaig fer un bon tall a la mà en no adonar-me que una de les prestatgeries de vidre de la botiga estava trencada. Em va sortir una sangada increïble que va convertir el terra en un toll de color vermell. L’amo de la botiga va portar unes quantes tovalloles i me les va embolicar ben fort al voltant de la ferida. Llavors va trucar a informació i va preguntar on era el servei d’urgències més proper. En general no era un paio gaire espavilat, però aquell vespre va ser molt eficient. Per sort l’ambulatori era a prop, però abans que hi arribés les tovalloles ja estaven ben vermelles, i la sang que no podien absorbir anava gotejant a la vorera. La gent s’apartava per deixar-me passar. Es devien pensar que havia pres mal en una baralla. No és que em fes gaire mal, però la sang no s’estroncava.

El metge em va treure les tovalloles ensangonades com si res, va aturar l’hemorràgia prement-me el canell amb força, va desinfectar la ferida, la va cosir i em va dir que hi tornés l’endemà. Quan vaig tornar a la botiga, l’amo em va dir que me’n tornés a casa, que comptava com si aquell vespre hagués treballat. Vaig agafar l’autobús per tornar a la residència i vaig anar directament a l’habitació d’en Nagasawa. Com que estava una mica trasbalsat tenia ganes de parlar amb algú i, a més, feia dies que no el veia.

El vaig trobar mirant un curs d’espanyol a la televisió i bevent cervesa. En veure’m la bena em va preguntar què m’havia passat, i li vaig explicar que m’havia tallat però que no era res greu. Em va oferir una cervesa però no la vaig acceptar.

—Espera’t un moment, que això s’acaba de seguida —va dir ell, i va continuar amb els exercicis de pronunciació. Jo vaig bullir aigua i em vaig preparar un te. Una dona espanyola llegia els exemples. «Mai no havia vist ploure tant. A Barcelona els aiguats s’han endut uns quants ponts». En Nagasawa va repetir aquelles frases en veu alta.

—Quines frases més ridícules —va dir en acabar—. En aquests cursos d’idiomes només diuen bajanades.

Quan el programa es va acabar, en Nagasawa va apagar la televisió i va treure una altra cervesa d’una nevera petita que tenia a l’habitació.

—¿Que et molesto? —li vaig preguntar.

—¿A mi? Què dius! Estava ben avorrit. ¿Segur que no vols una cervesa?

Li vaig tornar a dir que no.

—Ah, per cert. L’altre dia van sortir els resultats dels exàmens. He aprovat! —em va dir.

—¿Els del Ministeri?

—Exacte. El nom oficial és Exàmens per a la Contractació de Funcionaris de Primer Nivell. Que imbècils!

—Enhorabona! —li vaig dir donant-li la mà esquerra.

—Gràcies.

—De fet, no em sorprèn.

—Ni a mi —va fer ell amb una rialla—. Però està bé saber-ho del cert.

—Així, ¿quan hi entris aniràs a l’estranger?

—No. El primer any és de formació i després t’envien una temporada a fora.

Jo m’anava prenent el te mentre que ell es bevia la cervesa amb un plaer evident.

—Si ho vols, quan marxi de la residència et donaré aquesta nevera —em va dir—. La voldràs, ¿oi? Així sempre tindràs cervesa fresca.

—Home, no em faria res, però tu també la deuràs necessitar, ¿no? Bé hauràs de viure en algun lloc…

—No diguis bajanades. Quan surti d’aquí penso comprar-me’n una de ben grossa i viure com un rei. Amb quatre anys de viure en aquest cau ja n’he tingut més que prou. El que he fet servir aquí no ho vull ni veure. Et dono el que vulguis: la tele, el termos, la ràdio…

—Tot m’anirà bé —li vaig dir. Vaig agafar el llibre de text d’espanyol de damunt l’escriptori i me’l vaig mirar—. ¿Has començat a estudiar espanyol?

—Sí. Com més llengües sàpigues, millor. I, a més, no em costen gens. El francès mateix, el vaig aprendre sol i el parlo perfectament. Les llengües són com un joc. Un cop saps les normes d’una, després les altres són iguals. Com les dones.

—Veig que fas una vida molt reflexiva —li vaig dir amb ironia.

—Per cert, ¿vols que anem a sopar un dia d’aquests? —em va proposar.

—¿No deus pas voler dir a lligar?

—No, això no. Un sopar com cal. Tu, jo i la Hatsumi. Anirem a un bon restaurant a celebrar que ja tinc feina. A un lloc ben car. Paga el meu pare.

—¿No valdria més que hi anéssiu tots dos sols?

—Si hi ets tu serà més fàcil. Tant per a la Hatsumi com per a mi.

Vaja, vaig pensar. Igual que amb en Kizuki i la Naoko.

—Després em quedaré a casa de la Hatsumi, però almenys sopem tots tres.

—D’acord. Si tots dos ho voleu, ja hi vindré —vaig dir—. Però, ¿què penses fer amb la Hatsumi? Després de la formació estaràs uns quants anys a l’estranger. ¿Què farà ella?

—És problema seu.

—No t’entenc.

Sense moure els peus de sobre l’escriptori, en Nagasawa va fer un glop de cervesa i va badallar.

—Jo no em vull casar, i ella ho sap perfectament. Per tant, si es vol casar amb algú, que s’hi casi. Jo no l’hi impediré. I si em vol esperar, que m’esperi. Això és el que vull dir.

—Ja —vaig fer.

—Deus pensar que sóc molt mesquí.

—Una mica.

—El món és injust per principi, però jo no en tinc la culpa. Sempre ha estat així. No l’he enganyat mai, a la Hatsumi. Ja sap que sóc mesquí i que si no li agrada em pot deixar quan vulgui.

En Nagasawa es va acabar la cervesa i va encendre una cigarreta.

—¿No hi ha res a la vida que et faci por? —li vaig preguntar.

—Ei, que no sóc tan imbècil —em va contestar—. És clar que hi ha coses que em fan por. Com a tothom. Però no deixaré que em condicionin: penso aprofitar al màxim les meves capacitats, i agafar el que vulgui i deixar el que no vulgui. Jo vull viure així, i si algun cop no me’n surto, ja m’aturaré i m’ho replantejaré. Si ho penses bé, una societat injusta també és una societat que et permet explotar les teves capacitats.

—Em sembla una mica egoista —vaig dir.

—Sí, però almenys no em quedo mirant al cel i esperant que em caigui la fruita. A la meva manera, també m’esforço. M’esforço deu vegades més que tu.

—Potser sí —vaig admetre.

—Per això hi ha vegades que miro al meu voltant i em desespero. ¿Per què la gent no fa res? ¿Com poden no fotre brot i a sobre queixar-se?

Me’l vaig quedar mirant.

—Tal com ho veig jo, la gent fa tot el que pot. Però potser és que no m’ho miro prou bé.

—El que vols dir no és esforç, sinó feina —va dir ell categòricament—. Jo em refereixo a un esforç més personal, amb més sentit.

—¿Com ara començar a estudiar espanyol quan tots els altres que han aprovat els exàmens estan tan tranquils?

—Exacte. A la primavera ja dominaré l’espanyol. Ja tinc el peu al coll a l’anglès, a l’alemany i al francès, i vaig bastant avançat amb l’italià. ¿Et penses que me’n sortiria si no m’esforcés?

Mentre ell fumava, em vaig recordar del pare de la Midori. Vaig pensar que no se li devia haver acudit mai seguir un curs d’espanyol a la televisió. Tampoc no devia haver pensat mai en la diferència entra feina i esforç. Segur que havia estat massa ocupat per pensar en coses així: ocupat per la feina però també per haver d’anar fins a Fukushima a buscar una filla que s’havia escapat de casa.

—¿Què et sembla si el fem dissabte, el sopar? —va proposar en Nagasawa.

—D’acord —li vaig dir.

En Nagasawa va triar un bon restaurant, de cuina francesa, situat en una zona tranquil·la del barri d’Azabu. En entrar va dir el seu nom i ens van guiar fins al fons del local, a un reservat amb més de quinze gravats a les parets. Mentre esperàvem la Hatsumi, vam parlar de les novel·les de Joseph Conrad i vam beure un vi boníssim. En Nagasawa portava un vestit de color gris que feia pinta de ser molt car. Jo anava amb una americana blava ben normal.

La Hatsumi va aparèixer al cap d’un quart. Anava ben maquillada i portava unes arracades d’or, un vestit preciós de color blau marí i unes sabates de saló vermelles. Li vaig dir que el color del vestit l’afavoria, i ella em va dir que es deia midnight blue.

—Quin restaurant més elegant —va observar la Hatsumi.

—Quan és a Tòquio, el meu pare sempre ve aquí —va dir en Nagasawa—. Una vegada hi vaig venir amb ell, però us he de confessar que no m’agraden gaire, aquests llocs tan tocats i posats.

—Home, no fa cap mal venir-hi de tant en tant. ¿Oi, Toru? —va dir la Hatsumi.

—Suposo que no. Vaja, mentre no et toqui pagar…

—El pare sempre ve amb la seva amant —va dir en Nagasawa—. És de Tòquio.

—¿Ah, sí? —va fer la Hatsumi.

Jo vaig fer un glop de vi, fent veure que no havia sentit res.

Finalment va venir el cambrer i vam demanar. Després de triar els entrants i la sopa, en Nagasawa va demanar ànec, mentre que la Hatsumi i jo ens vam decidir pel llobarro. Com que van tardar molt a portar-nos els plats, vam anar xerrant i bevent vi. Primer en Nagasawa ens va parlar dels exàmens del Ministeri d’Afers Estrangers: la majoria dels candidats eren escòria que hauria volgut llençar a un pou sense fons, però també n’hi devia haver algun d’aprofitable. Li vaig preguntar si el percentatge era més alt o més baix que a la societat en general.

—És idèntic —va respondre, com si li hagués demanat una obvietat—. Vagis on vagis és igual. És com un principi immutable.

En Nagasawa va demanar una altra ampolla de vi i un whisky doble per a ell.

Llavors la Hatsumi va tornar a dir que em volia presentar una noia. Era un tema recurrent: sempre em deia que volia que conegués «una noia molt bufona del seu club» i jo sempre em feia el despistat.

—És molt bona noia. I guapíssima. La pròxima vegada la convidaré. Ja veuràs com et caurà bé.

—No ho crec —vaig dir—. Sóc massa pobre per sortir amb cap noia de la teva universitat. No tinc diners ni sé parlar de res que els interessi.

—No diguis bajanades. Aquesta noia que et dic no és gens tibada.

—¿Per què no hi quedes un dia, Watanabe? —va dir en Nagasawa—. No cal que te la tiris.

—És clar que no. Ja se’n guardarà prou —va exclamar la Hatsumi—. Encara és verge.

—Com tu abans —va fer en Nagasawa.

—Exacte. Com jo abans —va dir la Hatsumi amb una rialla—. Però, Toru, això que dius que ets massa pobre no hi té res a veure. A la meva classe hi ha algunes noies molt tibades, però les altres som ben normals. Cada dia dinem al bar de la facultat, i el menú només val dos-cents cinquanta iens…

—Escolta, Hatsumi —la vaig interrompre—. A la meva facultat n’hi ha tres, de menús: l’A, el B i el C. L’A val cent vint iens; el B, cent, i el C, vuitanta, i si algun dia agafo l’A, la gent em mira malament. I els que no es poden permetre el C es conformen amb un bol de fideus, que en val seixanta. Jo estudio en una facultat així. ¿Trobes que puc parlar amb cap noia de la teva?

La Hatsumi es va fer un fart de riure.

—Que barat! Potser hauria de venir a tastar-ho. Però escolta, Toru, tu ets molt bon noi i segur que t’hi entendràs. I, a més, a ella potser li agrada el menú de cent vint iens.

—No ho crec —vaig dir rient—. No li agrada a ningú. Ens ho mengem perquè no hi ha altre remei.

—Però no ens jutgis per l’aspecte, Toru. Encara que sigui una universitat per a noies de casa bona, n’hi ha moltes que som com cal i ens prenem la vida seriosament. No totes volem un xicot que ens passegi en un cotxe esportiu.

—Ja ho sé —li vaig dir.

—En Watanabe està enamorat —va dir en Nagasawa—, però no ho vol explicar. És molt tímid. Tot un misteri.

—¿És veritat? —em va preguntar la Hatsumi.

—Sí. Però no hi ha cap misteri. El que passa és que són unes circumstàncies complicades i difícils d’explicar.

—¿Un amor prohibit? Va, Toru, a mi m’ho pots explicar.

Jo vaig fer un glop de vi per despistar.

—¿Veus? No parla —va dir en Nagasawa mentre es prenia el tercer whisky—. Quan decideix que no parlarà, és impossible treure-li res.

—Doncs és una llàstima —va dir la Hatsumi mentre tallava un bocí de terrina amb la forquilla i se’l posava a la boca—. Si us entenguéssiu podríem sortir tots quatre.

—I ens podríem emborratxar i canviar de parella —va afegir en Nagasawa.

—No diguis porcades.

—No són porcades. A en Watanabe li agrades.

—Això no té res a veure amb el que dic —va fer la Hatsumi en veu baixa—. En Toru no ho és, així. Es preocupa del que és seu. Jo ja ho sé. Per això li vull presentar aquesta noia.

—Tot el que vulguis, però una vegada en Watanabe i jo ens vam canviar un parell de noies. ¿Oi que sí? —va dir en Nagasawa com si res. Llavors es va acabar el whisky que li quedava i en va demanar un altre.

La Hatsumi va deixar el ganivet i la forquilla a la taula, i es va eixugar els llavis amb el tovalló. Després em va mirar a la cara i va dir:

—Toru, ¿és veritat?

Com que no sabia què contestar-li, em vaig quedar en silenci.

—Ja l’hi pots explicar —va fer en Nagasawa—. No passa res.

Em vaig adonar que l’ambient era cada cop més tens. Quan bevia, en Nagasawa podia ser molt desagradable, i aquell vespre la seva ràbia anava dirigida no pas a mi sinó a la Hatsumi. Com que ho sabia, em trobava en una situació molt incòmoda.

—¿Per què no m’ho expliques? —em va dir la Hatsumi—. Sembla molt interessant.

—Anàvem beguts —li vaig dir.

—No cal que et justifiquis, Toru. No t’acuso de res. L’únic que vull és que m’ho expliquis.

—En Nagasawa i jo estàvem bevent en un bar de Shibuya i vam conèixer dues noies. Eren estudiants i també anaven bastant torrades. Vam acabar en un hotel d’allà a prop. Les habitacions eren l’una al costat de l’altra. A mitjanit en Nagasawa va trucar a la meva porta per proposar que canviéssim de noia, i jo vaig anar a la seva habitació i ell va venir a la meva.

—¿I les noies no es van enfadar?

—Estaven tan borratxes que tant els feia estar amb l’un com amb l’altre.

—Però jo tenia un bon motiu per fer-ho —va intervenir en Nagasawa.

—¿Quin?

—Aquelles noies anaven juntes, però hi havia molta diferència: l’una estava bé, però l’altra era lletgíssima, i em va semblar injust. Vull dir que em sabia greu haver-me quedat amb la guapa i haver deixat la lletja a en Watanabe. I per això vam canviar. ¿Oi que va anar així, Watanabe?

—Sí, més o menys —vaig dir. En realitat, però, a mi m’agradava més la lletja, que era divertida i tenia molt bon caràcter. De fet, quan en Nagasawa va venir a proposar el canvi ho acabàvem de fer i estàvem estirats al llit, parlant animadament. Li vaig preguntar si s’hi avenia i em va dir que si era el que volíem, ella no hi tenia cap inconvenient. Potser es va pensar que jo tenia ganes de fer-ho amb la seva amiga.

—¿T’ho vas passar bé? —em va preguntar la Hatsumi.

—¿Amb l’intercanvi?

—Amb tot plegat.

—No especialment —vaig dir—. Anar-se’n al llit amb noies així no té res de divertit.

—¿Doncs per què ho fas?

—Perquè l’estiro jo —va dir en Nagasawa.

—Ho estic preguntant a en Toru —el va tallar la Hatsumi—. ¿Per què ho fas?

—Perquè a vegades tinc la necessitat de passar la nit amb una noia —li vaig contestar.

—Però si ja tens algú, ¿no t’ho pots manegar amb ella? —va dir la Hastumi després de pensar una estona.

—És que és molt complicat.

La Hatsumi va deixar anar un sospir.

En aquell moment es va obrir la porta i ens van portar els segons. A en Nagasawa li van servir l’ànec rostit, mentre que a la Hatsumi i a mi ens van portar el llobarro. Els plats anaven acompanyats de diverses verdures amb salsa. Els cambrers es van retirar i ens vam tornar a quedar sols al reservat. En Nagasawa va tallar un bocí d’ànec, se’l va posar a la boca i, després d’assaborir-lo, va fer un altre glop de whisky. Jo vaig tastar els espinacs. La Hatsumi no va tocar el plat.

—Escolta, Toru —va dir la Hatsumi—. No sé per què és tan complicat, però em sembla que aquestes coses que m’has explicat no fan per tu. Tu ets diferent, ¿no trobes?

Després de dir això va posar les mans damunt la taula i em va mirar a la cara.

—Tens raó —vaig dir—. A vegades també m’ho plantejo.

—¿Doncs per què no pares?

—Perquè a vegades necessito una mica d’escalfor —li vaig dir sincerament—. Si no tinc l’escalfor d’una noia, sento una tristor insuportable.

—Deixa-m’ho resumir —va dir en Nagasawa—. En Watanabe està enamorat d’una noia, però, per les circumstàncies que siguin, no ho poden fer. Per això decideix que el sexe només és sexe i ho soluciona anant-se’n al llit amb altres noies. ¿Quin mal hi ha en això? No es pot pas quedar sempre tancat a l’habitació masturbant-se, ¿oi?

—Però, Toru, si de debò l’estimes, ¿vols dir que no te’n pots estar?

—Potser sí —vaig dir posant-me un bocí de llobarro a la boca.

—El que passa és que no entens la sexualitat masculina —va dir en Nagasawa a la Hatsumi—. Per exemple, tu i jo fa tres anys que sortim, i durant aquest temps me n’he anat al llit amb altres noies. Però no em recordo de res: ni dels noms ni de les cares. I només ho he fet un cop amb cadascuna. És qüestió de trobar una noia, fer-ho i avall. Ja està. ¿Quin mal hi ha?

—El que no suporto és que siguis tan arrogant —va dir la Hatsumi amb serenitat—. Si te’n vas al llit amb altres noies o no m’és ben igual. Mai no m’he enfadat perquè t’ho hagis fet amb qualsevol, ¿oi?

—No diria que sigui fer-s’ho amb qualsevol. Més aviat és un joc. Ningú no pateix —va dir en Nagasawa.

—Jo sí —va replicar la Hatsumi—. ¿Per què no en tens prou amb mi?

En Nagasawa es va quedar una estona en silenci, remenant el got de whisky.

—No és que no en tingui prou amb tu. Això és una altra cosa. El que passa és que dins meu hi ha una mena de desig que em demana fer-ho. Si t’he fet patir em sap greu, però no es tracta de si en tinc prou amb tu o no. Jo només puc viure seguint aquest desig. Sóc així. No hi puc fer res.

Finalment la Hatsumi va agafar la forquilla i el ganivet i va tastar el llobarro.

—Doncs com a mínim no hauries d’arrossegar en Toru.

—Ell i jo ens assemblem —va dir Nagasawa—. Bàsicament, tant ell com jo només ens interessem per nosaltres mateixos. D’acord, jo sóc arrogant i ell no ho és, però al capdavall només ens interessa el que pensem, fem o sentim nosaltres. Per això podem pensar coses diferents del que pensen els altres. Això és el que m’agrada d’ell. L’únic és que encara no s’ha adonat de com és i per això dubta i pateix.

—¿Que coneixes algú que no dubti o que no pateixi mai? —va dir la Hatsumi—. ¿Estàs dient que a tu no t’ha passat mai?

—És clar que m’ha passat, però m’he preparat perquè m’afecti el mínim possible. Fins i tot una rata és capaç de triar el camí menys dolorós si la sotmets a un electroxoc.

—Però les rates no s’enamoren.

—Les rates no s’enamoren —va repetir en Nagasawa. Llavors em va mirar a mi i va afegir—: Que maco. Tant de bo tinguéssim música de fons. Una orquestra amb dues arpes…

—No te’n riguis. Ho dic seriosament.

—Estem menjant —va fer en Nagasawa—. I hi ha en Watanabe. Val més que deixem les converses serioses per a un altre moment.

—Si ho voleu me’n vaig —vaig dir.

—No. Val més que et quedis —va dir la Hatsumi.

—Ja que has vingut, almenys queda’t fins a les postres —va dir en Nagasawa.

—A mi m’és igual.

Vam continuar menjant en silenci. Jo em vaig acabar el llobarro. La Hatsumi se’n va deixar la meitat. En Nagasawa ja feia estona que s’havia acabat l’ànec i anava bevent whisky.

—Aquest llobarro era boníssim —vaig comentar, però cap dels dos no va seguir la conversa. Era com si hagués llençat una pedra a un pou molt fondo.

Els cambrers van retirar els plats i ens van portar un sorbet de llimona i un cafè. En Nagasawa va tastar una mica de cada cosa i es va posar a fumar. La Hatsumi no va tocar el sorbet. «Quin panorama», vaig pensar mentre m’acabava el sorbet i el cafè. La Hatsumi tenia les mans damunt la taula i se les mirava distretament. Com tots els accessoris que portava, eren unes mans fines i elegants. Vaig pensar en la Naoko i la Reiko. ¿Què devien fer en aquell moment? La Naoko devia llegir estirada al sofà, mentre que la Reiko potser tocava «Norwegian Wood». Em van venir moltes ganes de tornar a aquell pis on vivien. ¿Què coi feia en aquell restaurant?

—En el que ens assemblem en Watanabe i jo és en el fet que ens és igual si els altres ens entenen o no —va dir en Nagasawa—. Això ens fa diferents de la resta. Els altres perden el cul perquè la gent els entengui, però a en Watanabe i a mi tant ens fa. Si no ens entenen, que no ens entenguin. Nosaltres som nosaltres i els altres són els altres.

—¿És veritat? —em va preguntar la Hatsumi.

—No ho crec —li vaig dir—. Jo no sóc tan fort com ell. Si algú no m’entén no em quedo pas tan ample. Hi ha gent que vull que m’entengui. Ara, a part d’aquests, tampoc em preocupo gaire pel que digui la resta. Ho deixo per impossible. Per això no estic d’acord amb el que diu en Nagasawa.

—Estàs dient pràcticament el mateix que jo —va objectar en Nagasawa agafant la cullereta—. És com esmorzar tard i dinar aviat: pots menjar el mateix i a la mateixa hora, i dir-ho d’una manera diferent.

—Així, ¿t’és igual si t’entenc o no? —va preguntar la Hatsumi a en Nagasawa.

—Em sembla que no em captes. El que dic és que si algú entén un altre no és perquè aquest altre ho vulgui, sinó perquè és el moment que l’entengui.

—Així, ¿si vull que algú m’entengui m’estic equivocant? Algú com tu, per exemple.

—No, no és que t’estiguis equivocant —va respondre en Nagasawa—. La gent com cal en diria amor, si tu també em volguessis entendre a mi. Però el meu sistema de vida és diferent del dels altres.

—Així, ¿vols dir que no m’estimes?

—El que vull dir és que el meu sistema i tu…

—Se me’n fot, el teu sistema! —va cridar la Hatsumi. Va ser la primera vegada, i també l’última, que la veia cridar.

En Nagasawa va prémer el timbre de la taula per avisar el cambrer, que va aparèixer amb la factura. En Nagasawa li va allargar una targeta de crèdit.

—Em sap greu, Watanabe —em va dir—. Acompanyaré la Hatsumi a casa seva. Tu ja t’espavilaràs, ¿oi?

—Sí, no pateixis, per mi. Per cert, el sopar, boníssim —vaig dir, però cap dels dos no va afegir res.

El cambrer va tornar la targeta a en Nagasawa, que va comprovar l’import i va signar el rebut. Llavors ens vam aixecar i vam sortir del restaurant. En Nagasawa va baixar de la vorera per aturar un taxi però la Hatsumi li va dir que no calia.

—Gràcies, però avui no vull estar més amb tu. No cal que m’acompanyis. Gràcies pel sopar.

—Com vulguis —va dir en Nagasawa.

—M’acompanyarà en Toru —va dir la Hatsumi.

—Com vulguis —va repetir en Nagasawa—. Però en Watanabe és gairebé igual que jo. És simpàtic i agradable, però en el fons és incapaç d’estimar ningú. Està sempre alerta, amb aquest desig que no s’apaga. Ja el conec.

Vaig aturar un taxi, vaig deixar pujar primer la Hatsumi i vaig dir a en Nagasawa que no patís, que l’acompanyava jo.

—Em sap greu —es va disculpar ell, però em va semblar que ja tenia el cap en un altre lloc.

Un cop dins el taxi vaig demanar a la Hatsumi si volia tornar a Ebisu, que és on vivia, però va fer que no amb el cap.

—¿Vols que anem a prendre alguna cosa, doncs? —li vaig preguntar.

—Sí —va fer ella.

—A Shibuya —vaig dir al taxista.

La Hatsumi va creuar els braços, va tancar els ulls i es va arrepapar al fons del seient. De tant en tant les seves arracades daurades brillaven amb el balanceig del taxi. El color midnight blue del seu vestit combinava perfectament amb la foscor de dins el cotxe. A vegades els seus llavis, ben formats i lleugerament maquillats, tremolaven com si estigués a punt de dir alguna cosa. Mentre l’observava vaig entendre perfectament per què en Nagasawa l’havia escollit com a companya. Hi havia moltes noies més guapes que ella, i en Nagasawa n’hauria pogut aconseguir tantes com hagués volgut, però la Hatsumi tenia una qualitat indefinida que era capaç de fer estremir el cor de qualsevol. No era res que imposés als altres. El poder que exercia era subtil però despertava la simpatia de tothom. Durant el trajecte fins a Shibuya la vaig mirar pensant què era aquell sentiment que em feia estremir el cor, però no vaig saber trobar la resposta.

No ho vaig entendre fins dotze o tretze anys després, quan vaig anar a entrevistar un pintor a Santa Fe, a l’estat de Nou Mèxic. Un vespre, mentre em menjava una pizza i em bevia una cervesa en una pizzeria, vaig presenciar una posta de sol tan bonica que semblava un miracle. Tot estava tenyit de vermell: les meves mans, els plats, la taula… Era un vermell intens, com si haguessin abocat una mena de suc vermellós per sobre de totes les coses. Enmig d’aquella posta de sol impressionant em vaig recordar de la Hatsumi, i en aquell moment vaig entendre la naturalesa d’aquell estremiment que m’havia fet sentir: era una mena d’anhel infantil que no s’havia complert i que ja no es compliria mai. Feia temps que havia oblidat que dins meu hagués existit un anhel tan intens i tan innocent com aquell. El que la Hatsumi havia desvetllat era una part de mi que havia estat molt temps adormida. Quan me’n vaig adonar, vaig sentir una tristor tan intensa que em va costar contenir les llàgrimes. Havia estat una noia molt i molt especial. Algú hauria hagut de fer alguna cosa per salvar-la.

Ni en Nagasawa ni jo no ho hauríem pogut fer. Tal com ha passat amb molts dels meus amics, va arribar un punt en què la Hatsumi va decidir treure’s la vida de cop i volta. Dos anys després que en Nagasawa se n’anés a Alemanya ella s’havia casat amb un altre noi, però quan feia dos anys que eren casats es va tallar les venes amb una fulla d’afaitar.

Evidentment, qui em va posar al corrent d’aquell succés va ser en Nagasawa. Em va escriure una carta des de Bonn. «Amb la mort de la Hatsumi s’ha acabat alguna cosa. Fins i tot jo sento una tristor i un dolor insuportables». La vaig esquinçar en mil bocins i la vaig llençar. No li vaig escriure mai més.

Aquella nit la Hatsumi i jo vam entrar en un bar i vam beure unes quantes copes. Ni ella ni jo no vam dir pràcticament res. Vam seure l’un davant de l’altre, bevent en silenci i menjant cacauets com un matrimoni avorrit. Quan el local es va començar a omplir vam sortir a passejar. Va dir que pagava ella, però li vaig dir que no, que em tocava a mi perquè ho havia proposat jo.

A fora l’aire era molt més fresc que quan havíem entrat. La Hatsumi es va embolicar amb la seva jaqueta de color gris clar i va continuar caminant al meu costat, en silenci. Jo anava amb les mans a la butxaca, passejant lentament, sense cap destinació concreta. Vaig pensar que era ben bé com anar amb la Naoko.

—Toru, ¿coneixes cap lloc aquí a prop on puguem jugar a billar? —em va preguntar de cop.

—¿A billar? —vaig dir sorprès—. ¿Que hi jugues?

—Sí. Sóc bastant bona. ¿I tu?

—Em defenso.

—Vinga, doncs. Anem.

Vam trobar una sala a prop d’on érem i hi vam entrar. Era un local petit, situat al final d’un carreró. Tant ella, amb aquell vestit tan elegant, com jo, amb l’americana blava i la corbata de ratlles, destacàvem en l’ambient d’aquella sala, però a ella no va semblar que li importés. Va agafar un tac i, decidida, el va començar a enguixar. Tot seguit es va treure un passador de la bossa i es va recollir els cabells perquè no li fessin nosa a l’hora de fer la tacada.

Vam fer dues partides. Ella era tan bona com havia dit, mentre que jo no podia fer anar el tac com volia per culpa de la bena. Em va apallissar.

—Sí que ets bona —li vaig dir admirat.

—Vols dir que no ho semblo, ¿oi? —va fer ella somrient mentre estudiava una jugada.

—¿On n’has après?

—Al meu avi patern li agradaven tots els jocs. Fins i tot tenia una taula de billar a casa. De petits, quan anava a casa seva hi jugava amb el meu germà, i quan vam ser més grans ens en va ensenyar. Era un bon home. Guapo i elegant. Ara ja és mort. Sempre presumia que havia conegut la Deanne Durbin a Nova York.

Va encadenar tres tirades i a la quarta va fallar. Jo vaig fer un punt amb penes i treballs i vaig fallar la següent tacada, que era facilíssima.

—És per la bena —va dir la Hatsumi per consolar-me.

—No. És perquè fa molt temps que no hi jugo. Dos anys i mig.

—¿Com és que te’n recordes tan bé?

—Perquè l’amic amb qui vaig jugar es va morir aquella nit.

—¿I per això no hi havies jugat més?

—No, no ben bé —vaig dir després de pensar un moment—. L’únic és que des de llavors no se m’havia presentat l’ocasió de jugar-hi. Només això.

—¿I com es va morir, aquest amic?

—D’accident de trànsit —li vaig dir.

Va encadenar unes quantes jugades. Es concentrava per estudiar la situació de les boles i picava amb molta precisió. Mentre la mirava —estudiant la jugada amb els cabells ben recollits, les arracades d’or brillant, les sabates de saló ben fermes a terra i els dits llargs i elegants sobre el feltre de la taula— em va fer l’efecte que, només allà on era ella, aquella sala bruta es convertia en un saló de l’alta societat. Era la primera vegada que estàvem sols, però va ser una experiència fantàstica. Era com si, pel sol fet d’estar amb ella, la meva vida es trobés en un nivell superior. En acabar la tercera partida —que, evidentment, va guanyar ella de pallissa— la mà em va començar a fer mal i ho vam deixar estar.

—Perdona’m. No t’havia d’haver fet jugar —va dir ella com si li sabés molt greu.

—No passa res. No és cap gran ferida i, a més, m’ho he passat bé —li vaig dir.

En sortir de la sala, una dona prima que devia ser la mestressa li va dir que ho feia molt bé. Ella li va donar les gràcies amb un somriure als llavis i va pagar.

—¿Que et fa mal? —em va preguntar quan vam ser fora.

—No gaire —li vaig contestar.

—Potser se t’ha obert.

—No ho crec.

—Ja ho sé. Vine a casa. Miraré com ho tens i et canviaré la bena —va dir—. Tinc desinfectant i tot el que cal. És aquí a prop.

Jo li vaig dir que no calia que patís, que estava bé, però ella hi va insistir dient que calia mirar si la ferida s’havia obert.

—¿O potser és que no t’agrada estar amb mi? Deus voler tornar a la residència tan aviat com puguis, ¿oi? —va fer mig de broma.

—De cap manera —li vaig dir.

—Doncs vinga, no et facis pregar i vine a casa. És aquí mateix.

El pis de la Hatsumi era a Ebisu, a un quart a peu de Shibuya. L’edifici no era luxós però estava molt bé, amb un petit vestíbul i un ascensor. Em va fer seure a la taula de la cuina i ella es va anar a canviar a l’habitació. Va tornar portant uns pantalons de cotó i un jersei amb caputxa i amb unes lletres de la Universitat de Princeton. S’havia tret les arracades. Va treure una farmaciola, em va fer posar la mà damunt la taula per desfer-me la bena i, després de comprovar que la ferida no s’havia obert, m’hi va posar desinfectant i em va canviar la bena. Era com si ho hagués fet tota la vida.

—¿Com és que saps fer tantes coses? —li vaig preguntar.

—Havia fet de voluntària en un hospital. Era com jugar a infermeres. Ho vaig aprendre allà —em va explicar.

Quan va acabar d’embenar-me la mà, va treure un parell de cerveses de la nevera. Ella se’n va beure mitja; jo em vaig beure la meva i la mitja que es va deixar ella. Llavors em va ensenyar una fotografia on sortien les seves amigues del club. Era veritat que n’hi havia de molt guapes.

—Si mai vols una xicota, només m’ho has de dir. Te’n presentaré alguna que valgui la pena.

—Entesos.

—Toru, et deus pensar que sóc una alcavota, ¿oi? Digue’m la veritat.

—Una mica —li vaig dir amb sinceritat però amb una rialla. Ella també va riure. Quan reia estava molt preciosa.

—¿I què et sembla, en Nagasawa i jo?

—¿Què em sembla el què?

—¿Què trobes que hauria de fer a partir d’ara?

—És igual, el que pensi jo —vaig dir fent un glop de cervesa fresca.

—Per això mateix. Digue’m què en penses.

—Doncs si fos de tu el deixaria. Buscaria algú amb unes idees més normals i viuria més tranquil·la. Per molt que t’hi esforcis, és impossible que ell et faci feliç. Té una manera de fer que no pensa a ser feliç ell ni a fer feliços els altres. Si no el deixes, acabaràs malament dels nervis. Trobo que és un miracle que l’hagis aguantat tres anys. Evidentment, a mi em cau molt bé, trobo que és un noi interessant i que té moltes virtuts. Té unes capacitats i una fortalesa que jo no podré tenir mai. Però la seva manera de viure i de veure les coses no és normal. A vegades, mentre hi parlo, em fa l’efecte que no paro de girar fent cercles. El mateix procés que a ell el puja cada cop més amunt, a mi em deixa fent cercles i més cercles fins que m’acabo sentint buit del tot. El que passa és que els nostres sistemes són diferents. ¿Entens què vull dir?

—I tant —va respondre la Hatsumi mentre treia una altra cervesa de la nevera.

—I, a més, quan entri al Ministeri i acabi l’any de formació, estarà uns quants anys a l’estranger, ¿oi? ¿I tu què faràs? ¿L’esperaràs? Ell diu que no es vol casar…

—Això també ho sé.

—Doncs no tinc res més a dir.

—Mmm —va fer la Hatsumi.

Em vaig omplir el got de cervesa a poc a poc i me’l vaig beure.

—Abans, mentre jugàvem a billar he pensat una cosa —li vaig dir—. Jo sóc fill únic, i quan era petit no em vaig sentir mai sol ni vaig voler tenir mai cap germà. Ja m’agradava, ser sol. Però mentre jugàvem a billar he pensat que tant de bo hagués tingut una germana gran com tu: elegant, refinada, amb un vestit de color midnight blue i unes arracades d’or, i que sabés jugar al billar.

Ella em va mirar amb un somriure de felicitat.

—És el millor que m’han dit com a mínim en aquest últim any. De debò.

—L’únic que vull és que siguis feliç —li vaig dir posant-me una mica vermell—. Però és curiós: sembla que una persona com tu pugui ser feliç amb qualsevol, i en canvi has hagut d’anar a trobar algú com en Nagasawa.

—És inevitable. No s’hi pot fer res. Ara, que ell segur que diria que és responsabilitat meva, que ell no hi té res a veure.

—Segur que sí —li vaig dir.

—Però, de totes maneres, jo no sóc gaire intel·ligent. Sóc més aviat curta i feta a l’antiga. No penso ni en sistemes ni en responsabilitats. El que vull és casar-me amb algú que m’agradi i que m’abraci cada vespre, i tenir-hi fills. I prou. Això és tot el que vull.

—I el que vol ell no té res a veure amb això.

—Però la gent canvia, ¿no? —va dir ella.

—¿Vols dir que comencen a treballar, es fumen la gran patacada i acaben de créixer?

—Exacte. I si estem una temporada allunyats, potser el que sent per mi canviarà.

—Això comptant que fos normal —li vaig dir—. Si fos un paio normal, segur que li passaria això que dius, però ell és diferent. Té més força de voluntat del que ens pensem, i cada dia que passa la reforça. I si mai es fum una patacada, procura ser encara més tenaç. S’estima més empassar-se uns quants llimacs que fer-se enrere davant dels altres. ¿Què pots esperar, d’algú així?

—Però, Toru, l’únic que puc fer és esperar-lo —va dir ella aguantant-se la barbeta amb la mà.

—¿Tant l’estimes?

—Sí —em va respondre sense dubtar.

—Vaja —vaig dir amb un sospir. Em vaig acabar la cervesa i vaig afegir—: Deu ser fantàstic estar tan segur que estimes algú.

—El que passa és que sóc curta i feta a l’antiga —va repetir la Hatsumi—. ¿Vols més cervesa?

—No, gràcies. Me n’haig d’anar. Gràcies per la bena i per la cervesa.

Mentre em posava les sabates al rebedor, va sonar el telèfon. La Hatsumi em va mirar, va mirar el telèfon i em va tornar a mirar a mi.

Li vaig dir adéu i vaig marxar. En tancar la porta vaig entreveure com agafava l’auricular. Va ser l’última imatge que vaig veure d’ella.

Vaig arribar a la residència a dos quarts de dotze. Vaig anar directe a l’habitació d’en Nagasawa i vaig trucar a la porta. Després de trucar deu vegades em vaig recordar que era dissabte a la nit: els dissabtes sempre tenia permís per passar la nit a fora, teòricament a casa d’uns parents.

Vaig anar a la meva habitació, em vaig treure la corbata, vaig penjar l’americana i els pantalons al penjador, em vaig posar el pijama i em vaig rentar les dents. Vaja, demà torna a ser diumenge, vaig pensar. Era com si fos diumenge cada quatre dies. I només en faltaven dos perquè fes vint anys. Em vaig estirar al llit i mentre mirava el calendari de la paret em va envair una gran tristesa.

Com cada diumenge al matí, em vaig asseure a l’escriptori per escriure a la Naoko. Li vaig escriure una carta molt llarga bevent cafè i escoltant discos vells de Miles Davis. A fora queia una pluja fina; dins l’habitació hi havia una fredor com d’aquari. Sentia l’olor de naftalina del jersei que acabava de treure d’una capsa. A la part de dalt de la finestra hi havia una mosca grossa que no es movia. Com que no feia vent, la bandera del sol naixent penjava flàccidament a l’asta com la toga d’un senador romà. Un gos de color marró, escanyolit i amb aire pusil·lànime, voltava pel pati ensumant les flors dels parterres. Em va semblar estrany que un gos volgués ensumar flors en un dia de pluja.

El primer que vaig explicar a la Naoko va ser que m’havia fet un bon tall a la mà treballant a la botiga de discos. Després li vaig explicar que la nit abans havia anat amb en Nagasawa i la Hatsumi a celebrar que ell havia aprovat els exàmens del Ministeri. Li vaig descriure el restaurant i el que havíem menjat. Tot era boníssim, li deia, però a mig sopar l’ambient s’havia tornat una mica tens.

Vaig dubtar si explicar-li que després havia anat a jugar a billar amb la Hatsumi i que m’havia recordat d’en Kizuki, però al final ho vaig fer. Em va semblar que l’hi havia d’explicar.

Recordo perfectament l’última tacada que en Kizuki va fer aquella nit (la nit que va morir). Era un cop molt difícil, amb efecte, i no em pensava que l’encertés. Potser va ser per casualitat, però va fer un cop perfecte: la bola blanca es va desplaçar pel feltre verd, va picar amb la vermella gairebé sense fer soroll i li va fer guanyar l’últim punt. Va ser un cop tan impressionant que el recordo com si fos ara. Des de llavors (ja fa gairebé dos anys i mig) no havia tornat a jugar a billar.

Ahir a la nit, però, mentre jugava amb la Hatsumi no em vaig recordar d’en Kizuki fins que vam acabar la primera partida. Em vaig quedar molt parat, ja que sempre havia pensat que cada cop que jugués a billar em recordaria d’ell. Però ahir no hi vaig pensar fins que vaig anar a comprar una Pepsi a la màquina: a la sala on anàvem també hi havia una màquina de begudes i sovint ens jugàvem una Pepsi.

Em vaig sentir malament per no haver-me’n recordat abans: era com si l’hagués abandonat. Quan vaig tornar a la residència, però, ho vaig veure d’una altra manera: des d’aquell dia ja han passat dos anys i mig, i ell es va quedar als disset. Això no vol dir que hagi esborrat el seu record: les coses que va provocar la seva mort encara són ben vives dins meu, algunes fins i tot més que llavors. El que vull dir és que aviat faré vint anys; que bona part del que ell i jo vam compartir quan en teníem setze o disset ja ha desaparegut, i que per molt que plorem no tornarà. No ho sé explicar millor, però em sembla que entendràs el que vaig sentir i el que intento explicar-te. De fet, em sembla que ets l’única que ho pot entendre.

Aquests dies penso en tu més que mai. Avui plou. Els diumenges de pluja m’ho fan veure tot més complicat. Si plou, no puc rentar la roba ni planxar. Tampoc puc sortir a passejar ni estirar-me al terrat. L’únic que puc fer és quedar-me assegut a l’habitació, escoltant Kind of Blue una vegada i una altra, i mirant distretament com la pluja va caient al pati. Com ja et vaig dir un dia, els diumenges no em dono corda. Per això aquesta carta és tan llarga. Ho deixo aquí. Me’n vaig al menjador a dinar. Adéu.





9


Aquell dilluns la Midori tampoc no va venir a classe. ¿Què li devia haver passat? Ja feia deu dies que havíem parlat per últim cop per telèfon. Vaig pensar que li trucaria, però ho vaig deixar estar: havia dit que em trucaria ella.

El dijous d’aquella setmana vaig trobar en Nagasawa al menjador. Es va asseure al meu costat i es va disculpar pel que havia passat dissabte a la nit.

—No pateixis. T’hauria de donar les gràcies pel sopar —li vaig dir—. Però tens raó, va ser una celebració una mica peculiar.

—Ja ho pots ben dir —va fer ell.

Vam estar una estona menjant en silenci.

—He fet les paus amb la Hatsumi —em va anunciar.

—No em sorprèn.

—Em sembla que també vaig ser una mica dur amb tu.

—¿Com és que estàs tan penedit? ¿Que no et trobes bé?

—Potser no —va dir ell—. Per cert, la Hatsumi em va dir que li havies aconsellat que em deixés.

—És clar.

—Potser sí.

—És molt bona noia —vaig dir mentre em bevia la sopa miso.

—Ja ho sé —va fer en Nagasawa amb un sospir—. Massa bona per a mi.

Quan va sonar el timbre avisant-me que tenia una trucada em va trobar ben adormit: havia arribat ben bé al nucli del son. Em vaig despertar absolutament confús. Era com si hagués dormit amb el cap sota l’aigua i tingués el cervell inflat. El rellotge marcava un quart de set, però no tenia ni idea si era del matí o de la tarda. No recordava ni quin dia de la setmana érem. En mirar per la finestra vaig veure que a l’asta no hi havia la bandera: devia ser la tarda. Al cap i a la fi, aquella cerimònia servia per a alguna cosa.

—Hola, Toru. ¿Que has de fer res? —em va preguntar la Midori.

—¿Quin dia és?

—Divendres.

—A la tarda, ¿oi?

—És clar. Ets ben estrany. Són les sis i… divuit minuts.

Vaja, ho havia encertat. Ah, sí, m’havia adormit mentre llegia estirat al llit. Divendres… vaig començar a pensar. Els divendres al vespre no treballava.

—Estic lliure. ¿On ets?

—A l’estació d’Ueno. Ara surto cap a Shinjuku. ¿Vols que quedem?

Vam quedar en un lloc i en una hora aproximada i vam penjar.

Quan vaig arribar al DUG la Midori ja estava asseguda en un extrem de la barra, amb una beguda al davant. Portava una gavardina d’home, blanca i arrugada, un jersei prim de color groc, texans i dos braçalets al canell dret.

—¿Què beus? —li vaig preguntar.

—Un Tom Collins.

Jo vaig demanar un whisky amb soda, i llavors em vaig adonar que a terra hi havia una maleta.

—He estat fora. Acabo d’arribar —em va dir ella.

—¿I on has estat?

—A Nara i a Aomori.

—¿En un sol viatge? —li vaig preguntar sorprès.

—No, home, no. Per molt estranya que sigui, no puc anar cap al nord i cap al sud alhora. Hi he anat en dos viatges. Primer vaig anar a Nara amb el meu xicot i després a Aomori tota sola.

Vaig fer un glop de whisky amb soda. Tot seguit vaig encendre un llumí i li vaig donar foc.

—¿Va ser dur, l’enterrament i tot plegat?

—Els enterraments són molt fàcils. Ja hi estem acostumades: et poses un quimono negre, seus allà amb cara de bona noia i els altres s’encarreguen de tot. Sempre hi ha algun oncle o algun veí disposat a fer-ho. Compren el sake, porten el sushi, et consolen, ploren, fan el papallona, reparteixen els recordatoris… És facilíssim. Comparat amb anar a l’hospital cada dia, és bufar i fer ampolles. Ma germana i jo estàvem tan cansades que no vam poder ni plorar. No ens quedaven llàgrimes. T’ho juro. Però si no plores, la gent et comença a criticar: «Aquestes noies són tan fredes que no ploren per ningú». I nosaltres encara plorem menys. Si volguéssim podríem fingir, però no ho volem fer. Són una colla d’hipòcrites. Com més volen que plorem, més ens hi resistim. Ma germana i jo som molt diferents, però en això no podríem estar més d’acord.

La Midori va fer un gest al cambrer fent sonar els braçalets i li va demanar un altre Tom Collins i un bol de pistatxos.

—Després de l’enterrament, quan tothom va ser fora, totes dues vam beure sake fins a l’alba. Una ampolla de vora tres litres. I no vam parar de criticar tothom: que si aquell és un imbècil, que si l’altre és un merdós, que si aquell altre sembla un gos sarnós, que si aquell altre és un porc, que si en tal és un hipòcrita, que si en qual és un lladre… No vam parar en tota la nit.

—Ja ho crec.

—Quan ja anàvem ben torrades ens vam posar al llit i vam dormir com socs. El telèfon va sonar unes quantes vegades però no en vam fer cas. Quan ens vam despertar vam encomanar sushi i vam parlar del que havíem de fer. Vam decidir que tancaríem la botiga una temporada i que ens dedicaríem a fer el que ens vingués de gust. Ja feia temps que només treballàvem i ens ho mereixíem. Ma germana només volia estar tranquil·la amb el seu xicot, i jo vaig decidir que me n’aniria un parell de dies de viatge amb el meu i follaríem tant com podríem. —Després de dir això, va tancar la boca i es va fregar una orella—. Perdona. Sóc molt malparlada.

—No passa res. ¿I així vau anar a Nara?

—Sí. Sempre m’ha agradat, Nara.

—¿I vau follar tant com vau poder?

—No. No ho vam fer ni una vegada —va fer ella amb un sospir—. Així que vam ser a l’hotel i vam deixar les maletes, em va venir la regla.

Se’m va escapar una rialla.

—No riguis. Encara em faltava una setmana. Em vaig posar a plorar. Se’m devia desmarxar per la tensió i tot plegat. Ell es va posar fet una fúria. S’enfada per no res. Però no era pas culpa meva. Jo no volia que em vingués. I, a més, jo tinc unes regles tirant a fortes. Els dos primers dies no tinc ganes de res. Val més que no te m’acostis.

—Sí, però, ¿com ho sabré? —li vaig preguntar.

—Ja ho sé: els primers dies portaré un barret vermell. Així estaràs avisat —va dir ella amb una rialla—. Si em veus amb un barret vermell, no em diguis res. Fuig.

—Tant de bo ho fessin totes les noies —vaig dir jo—. I així, ¿què hi vau fer, a Nara?

—Vam anar a veure els cérvols dels parcs i vam passejar. Ens vam fer un fart de passejar. Ens vam barallar i des de llavors que no ens hem tornat a veure. En tornar a Tòquio vaig estar dos o tres dies sense fer gran cosa, i llavors em va venir de gust marxar sola i me’n vaig anar a Aomori. Les dues primeres nits m’he quedat a casa d’una amiga de Hirosaki, i després he estat a Shimokita i a Tappi. És molt maco. Una vegada vaig escriure uns textos per acompanyar els mapes d’aquella zona. ¿Hi has estat mai?

Li vaig dir que no.

—¿Saps què? —va dir trencant un pistatxo—. Durant tot el viatge no he parat de pensar en tu. Pensava que tant de bo fossis amb mi.

—¿Per què?

—¿Per què? —va repetir mirant-me com si mirés al buit—. ¿Què vols dir «per què»?

—Doncs que per què pensaves en mi.

—Perquè m’agrades. ¿Per què vols que sigui? ¿Coneixes ningú que vulgui estar amb algú que no li agradi?

—Però tu tens xicot —li vaig dir—. No tens cap necessitat de pensar en mi.

Vaig beure una mica de whisky amb soda, ben a poc a poc.

—¿Vols dir que com que tinc xicot no està bé que pensi en tu?

—No ho deia per això…

—Escolta, Toru —va dir ella assenyalant-me amb el dit—. T’aviso: aquí dins hi tinc el patiment de tot un mes i està a punt d’esclatar. Així que vigila el que dius. Si no, em posaré a plorar aquí mateix. I si començo, sóc capaç de no parar en tota la nit. ¿M’has entès? Sigui on sigui, ploro com una bèstia. No t’enganyo.

Vaig fer que sí amb el cap i no vaig dir res més. Vaig demanar un altre whisky amb soda i vaig menjar uns quants pistatxos. Per sota el soroll d’una coctelera que s’agitava, dels gots que dringaven i d’una màquina de gel que grinyolava, la Sarah Vaughan cantava una antiga cançó d’amor.

—Les coses entre el meu xicot i jo no han anat bé des de l’incident del tampó —va dir la Midori.

—¿L’incident del tampó?

—Sí. Fa cosa d’un mes estava en un bar amb ell i cinc o sis amics, i vaig explicar el cas d’una dona del meu barri que va esternudar i va treure un tampó pel nas. ¿Oi que és curiós?

—Sí —vaig dir amb una rialla.

—A tothom li va fer molta gràcia menys a ell. Es va enfadar. Em va dir que no havia de parlar d’aquestes porcades. És tan carca…

—Ja —vaig fer.

—És bon noi, però en això és una mica reaccionari. Per exemple, si em poso unes calces que no siguin blanques s’enfada. ¿No trobes que això és ser carca?

—Potser sí, però és una qüestió de gust —li vaig dir. Em sorprenia que a un noi així li agradés una noia com la Midori, però no vaig dir res.

—¿I tu què has fet?

—No res. Com sempre.

Llavors em vaig recordar que, tal com li havia promès, m’havia intentat masturbar pensant en ella. L’hi vaig explicar en veu baixa, perquè ningú no ens sentís.

Se li va il·luminar la cara i va fer petar els dits.

—¿I què? ¿Va anar bé?

—A mig fer me’n vaig donar vergonya i ho vaig deixar estar.

—¿Se’t va pansir?

—Més o menys.

—Doncs molt malament —em va dir mirant-me de costat—. No pots tenir vergonya. Has de pensar en alguna cosa realment excitant. Jo et dono permís. Ja ho tinc! La pròxima vegada t’aniré parlant per telèfon: «Oh… Que bé… Quin gust… Para, para… Si em fas això em corro…». Ho pots provar mentre et vaig dient això.

—El telèfon de la residència és al vestíbul, just per on entra i surt tothom —li vaig explicar—. Si m’enxampa masturbant-me al telèfon, el director em mata.

—Llàstima.

—No pateixis. Un dia d’aquests ho tornaré a intentar.

—Ànims.

—D’acord.

—¿Vols dir que el problema és que no sóc prou sexy?

—No, què dius —li vaig dir—. És més aviat un problema meu.

—Tinc una esquena molt sensible. Si me la toquen perdo el món de vista.

—Ja ho tindré en compte.

—Ei, ¿què et sembla si anem a veure una pel·li porca? —va proposar—. La més porca que facin. De sadomasoquisme.

Vam sopar en un restaurant d’anguiles i després vam anar a una de les sales X més atrotinades de Shinjuku. La sala feia una olor no identificable. Ho havíem mirat al diari i la sessió triple d’aquell cinema era l’única que incloïa una pel·lícula de sadomasoquisme. Vam entrar just quan començava la que volíem veure: era la història d’una secretària i de la seva germana, que encara era estudiant d’institut. Un grup d’homes les raptaven, les empresonaven i les sotmetien a tota mena de pràctiques sadomasoquistes. Primer obligaven la germana gran a fer tota mena de coses amenaçant-la que si no els obeïa violarien la germana petita, però al cap de poc la gran es convertia en una masoquista acabada i la petita acabava perdent el seny en veure les coses que era capaç de fer l’altra. Era una pel·lícula tenebrosa i repetitiva, i al cap d’una estona em vaig començar a avorrir.

—Si jo fos la petita em costaria més tornar-me boja. No em cansaria de mirar —em va dir la Midori.

—Ja ho crec —li vaig dir.

—Però, ¿no trobes que la petita té els mugrons massa foscos per ser verge?

—Potser sí.

La Midori no apartava els ulls de la pantalla. Em vaig quedar admirat: qualsevol que mirés una pel·lícula amb tant interès treia deu vegades més de profit de l’entrada. A més, no parava de fer comentaris: «Que fort! Ara li faran fer això!», «Que bèsties! Si l’hi fan tres a la vegada l’acabaran trencant…» o «Toru, això m’agradaria provar-ho». M’ho vaig passar millor amb les seves observacions que no pas amb la pel·lícula.

Quan van encendre els llums a la mitja part, em vaig adonar que la Midori era l’única dona en tota la sala. Un noi que seia a prop nostre i que feia pinta d’estudiant se la va mirar i se’n va anar a seure a l’altra punta de la fila.

—Toru, ¿que trempes, quan veus una pel·li així? —em va preguntar.

—A vegades —li vaig dir—. Per això les fan, aquestes pel·lícules.

—Així, ¿vols dir que quan comença alguna escena d’aquestes tots els homes de la sala esteu trempats? ¿Trenta o quaranta paios trempant alhora? Si ho penses bé, ¿no et fa una mica de cosa?

—Dona, ara que ho dius…

La segona pel·lícula era força normal, la qual cosa vol dir que era molt més avorrida que la primera. Hi havia moltes escenes de sexe oral, i cada vegada que començava un cunnilingus, una fel·lació o un seixanta-nou, la banda sonora es convertia en una simfonia de xuclades i xarrups. Mentre sentia aquests sorolls em va commoure viure en aquest planeta.

—¿Qui se’ls deu inventar, aquests sorolls? —vaig preguntar a la Midori.

—A mi m’encanten —va dir ella.

També hi havia un soroll específic per quan el penis entrava i sortia de la vagina. Mai no m’havia adonat que aquesta mena de sorolls existissin. L’home no parava de panteixar, mentre que la dona anava dient les expressions més típiques: «Que bé», «Més, més», «No paris». També se sentien les molles del llit. Aquestes escenes duraven més que un dia sense pa. La Midori també se’n va cansar i va proposar que ens n’anéssim. Ens vam aixecar i vam sortir a respirar aire fresc. Era la primera vegada a la vida que l’aire de Shinjuku em semblava sa.

—M’ho he passat bé —va dir la Midori—. Hi hem de tornar.

—Però si sempre fan el mateix —vaig dir.

—¿I què? Tothom sempre fa el mateix.

Tenia una part de raó.

Vam anar a un altre bar i vam tornar a beure. Jo whisky i ella tres o quatre rondes d’un còctel que no sé què era. En sortir va tornar a dir que es volia enfilar a un arbre.

—Per aquí no n’hi ha. A més, anem massa beguts per enfilar-nos als arbres.

—Sempre ets tan assenyat que ho espatlles tot. Si vaig beguda és perquè vull. ¿Quin problema hi ha? I encara que vagi beguda, puc enfilar-me a un arbre. Ves. M’agradaria enfilar-me fins al capdamunt d’un arbre ben alt i pixar-me damunt de tothom.

—¿Que potser vols anar al lavabo?

—Sí.

La vaig acompanyar a un lavabo de pagament de l’estació de Shinjuku i mentre esperava que sortís em vaig comprar un diari. En veure que al cap d’un quart encara no sortia em vaig començar a preocupar, però just quan anava a veure si li havia passat res va aparèixer tota pàl·lida.

—Em sap greu. M’he adormit allà asseguda —em va dir.

—¿Que et trobes bé? —li vaig dir mentre li tirava la meva jaqueta a l’esquena.

—No gaire.

—T’acompanyo a casa —li vaig dir—. Val més que tornis a casa, et posis a la banyera i dormis. Estàs molt cansada.

—No hi vull tornar, a casa. No hi ha ningú. No vull passar la nit sola.

—Vaja —vaig dir—. ¿Doncs què vols fer?

—Anar a un hotel de per aquí i dormir abraçada a tu. Com un soc. I demà al matí podem esmorzar junts i anar a la universitat.

—M’has fet venir amb tu perquè ja ho tenies pensat, ¿oi?

—És clar.

—Em sembla que hauries hagut de convidar el teu xicot i no pas a mi. Hauria estat el més normal. Els xicots serveixen per a alguna cosa.

—Però jo vull estar amb tu.

—No pot ser —li vaig dir—. Primer, perquè he de ser a la residència abans de les dotze; si no, em quedaré fora. Ja em va passar una vegada i t’asseguro que és un pal. I segon, perquè si dormo amb una noia em vénen ganes de fer-ho, i no vull haver-me d’aguantar tota la nit. Segons com, seria capaç de violar-te.

—¿Vols dir que em pegaries, em lligaries i m’ho faries per darrere?

—Escolta, que això no és cap broma.

—Però és que estic molt sola… Ja sé que el que t’estic fent no està bé, que et demano molt i no et dono res a canvi; que només dic el que em passa pel cap i que et faig anar als llocs que em vénen de gust. Però és que ets l’únic amb qui ho puc fer. En els vint anys que tinc, mai no he pogut fer el que he volgut. Ni el pare ni la mare no em feien cas… i el meu xicot no és així. Si dic el que penso s’enfada i ens acabem barallant. Ets l’únic a qui li puc dir aquestes coses. Estic molt cansada i tinc ganes d’adormir-me amb algú que em digui que sóc maca i que m’estima. Només vull això. Quan em desperti estaré més animada i mai més tornaré a ser tan egoista. T’ho juro. Em portaré bé.

—No sé què dir-te.

—Si us plau. Si no, em quedaré aquí asseguda, plorant tota la nit, i me n’aniré al llit amb el primer que passi.

No em quedava cap altra opció. Vaig trucar a la residència, vaig demanar per en Nagasawa i li vaig dir si em podia ajudar: havia de fer veure que havia tornat a l’habitació. Li vaig explicar que era un problema de faldilles. Ell em va dir que cap problema.

—No et preocupis. Ja giraré la placa amb el teu nom a recepció. Demà quan tornis truca a la meva finestra. Vinga, passa-t’ho bé.

—Gràcies. Te’n dec una —li vaig dir abans de penjar.

—¿Us heu entès? —em va preguntar la Midori.

—Més o menys —li vaig dir amb un sospir.

—Perfecte. Encara és aviat. Anem a una discoteca.

—¿Que no estaves cansada?

—Ja em trobo bé.

—Vaja —vaig dir.

Tenia raó. Mentre ballàvem es va anar recuperant. Es va beure dos whiskys amb cola i no es va moure de la pista fins que no va estar ben suada.

—Que divertit! —va dir quan vam seure en una taula—. Feia molt temps que no ballava així. Quan mous el cos és com si l’esperit s’alliberés.

—Em sembla que sempre el tens alliberat.

—Què dius! —va dir rient i inclinant el cap—. Ara que m’he refet m’ha vingut la gana. ¿Et ve de gust una pizza?

La vaig acompanyar a una pizzeria on anava sovint i vaig demanar un parell de cerveses i una pizza d’anxoves. Com que no tenia gaire gana, em vaig menjar quatre de les dotze porcions. Ella es va cruspir la resta.

—T’has refet molt de pressa. Fins fa poc estaves pàl·lida i no t’aguantaves dreta.

—És perquè els meus desitjos egoistes han tingut resposta —va dir ella—. M’he desembussat. Aquesta pizza és boníssima!

—Escolta, ¿segur que no hi ha ningú a casa teva?

—Segur. Ma germana és a casa d’una amiga. És tan poruga que no es vol quedar sola a casa.

—Passem d’anar a un hotel, doncs —li vaig dir—. És massa impersonal. M’estimo més que anem a casa teva. Deus tenir algun futon per a mi, ¿oi?

Ella es va quedar un moment pensarosa però al final va fer que sí amb el cap.

—D’acord. Anem a casa meva —va dir.

Vam agafar la línia Yamanote fins a Otsuka. En arribar a la Llibreria Kobayashi vam aixecar la persiana metàl·lica, on hi havia un rètol que deia tancat temporalment. La llibreria feia olor de paper vell, com si fes temps que la persiana no s’hagués aixecat. Els prestatges estaven mig buits i la majoria de revistes estaven lligades per tornar-les. Aquell espai em va transmetre una sensació més freda i més buida que la primera vegada que l’havia vist: era com un vaixell abandonat en una platja.

—¿No tornareu a obrir? —li vaig preguntar.

—La vendrem —va dir ella secament—. Ma germana i jo ens repartirem els diners i viurem una temporada sense que ens protegeixi ningú. Ella es casarà l’any que ve i jo acabaré els tres anys que em queden a la universitat. Em sembla que en traurem prou per fer-ho. I, a més, tinc la feina dels mapes. Quan venguem la botiga llogaré un pis i hi viuré una temporada amb ma germana.

—¿Trobareu comprador?

—Diria que sí. Tenim un conegut que vol obrir una bugaderia i ja ens ha preguntat si l’hi volem vendre —em va dir—. Pobre pare. Tant que va treballar per tenir aquesta llibreria. Va anar pagant la hipoteca de mica en mica i al final es va quedar sense res. Tot se li va fondre com l’escuma.

—Li quedes tu —vaig dir.

—¿Jo? —va fer amb una rialla. Llavors va sospirar i va afegir—: Anem a dalt. Aquí fa fred.

Quan vam ser al primer pis em va fer seure a la taula de la cuina i va anar a preparar el bany. Jo vaig bullir aigua per fer te, i ens el vam beure mentre esperàvem que s’omplís la banyera. Ella em va mirar aguantant-se la barbeta amb la mà. Només se sentia l’agulla del rellotge i la nevera que s’engegava i s’aturava amb el termòstat. El rellotge marcava vora les dotze.

—Trobo que tens una cara interessant —em va dir.

—¿Vols dir? —vaig fer, una mica ofès.

—A mi m’agraden els nois ben guapos. Però ara que et miro, m’adono que no estàs tan malament.

—A mi també em passa: a vegades penso que no estic malament del tot.

—No em mal interpretis. A vegades em costa expressar el que penso. Per això sempre em trobo amb malentesos. El que vull dir és que m’agrades. ¿T’ho havia dit mai?

—Sí.

—Em sembla que vaig aprenent coses dels homes —va comentar.

Va agafar un paquet de Marlboro i en va encendre un.

—De fet, quan comences de zero tens molt per aprendre —va afegir.

—Tens raó —li vaig dir.

—Per cert, ¿vols encendre una barreta d’encens per al pare? —em va demanar. La vaig seguir fins a l’habitació on hi havia l’altar budista, vaig encendre l’encens i vaig ajuntar les mans per pregar.

—L’altre dia em vaig despullar davant la seva foto. Em vaig quedar a pèl i li vaig ensenyar el meu cos. Com si fes ioga. Mira, pare: això són les tetes, i això el cony —va dir.

—¿Per què ho vas fer? —li vaig preguntar esbalaït.

—Perquè em venia de gust. La meitat de mi ve de la seva esperma, ¿no? ¿Quin mal hi ha, que l’hi volgués ensenyar? Mira, sóc ta filla. Bé, suposo que ho vaig fer perquè anava una mica beguda.

—Ja.

—Quan va arribar ma germana es va quedar de pedra. En part és lògic: em va trobar despullada i amb les cames obertes davant l’altar del pare.

—Sí, és clar.

—Jo li vaig explicar el que feia i per què, i llavors li vaig dir: «Momo, despulla’t i vine a seure al meu costat, que l’hi ensenyarem». Però no ho va voler. Se’n va anar. És molt conservadora.

—Deus voler dir que, comparada amb tu, és força normal.

—Toru, ¿què et va semblar el pare?

—Sempre que conec algú em poso nerviós, però amb ell va ser diferent. No hi havia cap mena de tensió. Em vaig sentir molt còmode i vam parlar de moltes coses.

—¿De què vau parlar?

—D’Eurípides.

Ella va riure com si li fes molta gràcia.

—Ets ben estrany. No hi ha gaire gent a qui se li acudeixi parlar d’Eurípides amb algú a qui acabes de conèixer i que està a punt de morir-se.

—I tampoc hi ha gaire gent que es despulli i s’espatarri davant l’altar del seu pare.

Ella va riure i va fer sonar la campaneta.

—Bona nit, pare. Dorm tranquil, que nosaltres ens divertirem. Ja no pateixes, ¿oi? Un cop ets mort deixes de patir, ¿oi que sí? I si encara pateixes, queixa’t als déus. Digue’ls que s’estan passant. A veure si trobes la mare al paradís i ho feu tant com vulgueu. Quan t’ajudava a pixar te la vaig veure. Tenies una bona eina. Ànims! Bona nit.

Ens vam banyar l’un després de l’altre i ens vam quedar en pijama. Jo me’n vaig posar un que el seu pare amb prou feines havia estrenat: m’anava una mica just, però era millor que res. La Midori va estirar un futon al terra de l’habitació on hi havia l’altar.

—¿Que et fa por dormir davant de l’altar? —em va preguntar.

—No. No he fet res mal fet —li vaig dir rient.

—Però de moment vindràs amb mi i m’abraçaràs fins que m’adormi, ¿d’acord?

—D’acord.

Em vaig estirar a la vora del llit de la Midori i, fent equilibris per no caure, la vaig estrènyer entre els meus braços. Ella va posar la cara al meu pit i les mans als meus malucs. Jo li vaig passar el braç dret per l’esquena i amb la mà esquerra em vaig aguantar al somier per no caure. No es pot dir que fos una postura gaire excitant. El nas em quedava a l’alçada del seu cap, i de tant en tant els seus cabells curts em feien pessigolles.

—Ei, va, Toru, digue’m alguna cosa —va dir sense separar la cara del meu pit.

—¿Què vols que et digui?

—El que sigui. Alguna cosa que em faci estar bé.

—Ets molt maca.

—Midori —va dir ella—. També has de dir el nom.

—Ets molt maca, Midori —vaig dir.

—¿Quant és «molt»?

—Prou perquè s’engrunin les muntanyes i s’assequin els mars.

Llavors va aixecar el cap i em va mirar.

—Ets únic dient les coses.

—No em diguis això, que m’estoves el cor —li vaig dir rient.

—Digue’m coses més maques.

—M’agrades molt, Midori.

—¿Quant?

—Com un ós de primavera.

—¿Un ós de primavera? —va fer tornant a aixecar el cap—. ¿Què és això?

—És com si un dia de primavera anessis caminant per un prat i de sobte et trobessis un osset amb els ulls brillants, com de peluix. Llavors se t’acostaria i et diria: «Bon dia, senyoreta. ¿Vol jugar amb mi?», i us passaríeu el dia abraçats i rebolcant-vos per un vessant cobert de trèvols. ¿Oi que seria maco?

—Moltíssim.

—Doncs m’agrades així.

Se’m va estrènyer contra el pit.

—És genial —va dir—. Si m’estimes així vol dir que estàs disposat a fer el que et demani, ¿oi? No t’enfadaràs, ¿oi?

—És clar que no.

—I em cuidaràs sempre.

—És clar —li vaig dir mentre li amoixava els cabells curts i suaus—. No pateixis. Tot anirà bé.

—Però tinc por —va dir.

La vaig abraçar ben fort i al cap de poc va començar a respirar regularment. Vaig sortir del llit sense fer soroll i me’n vaig anar a la cuina a beure una cervesa. Com que no tenia gens de son vaig pensar que em posaria a llegir, però no vaig trobar cap llibre. Em vaig plantejar tornar a l’habitació de la Midori i agafar-ne algun de la prestatgeria, però no ho vaig fer per no despertar-la.

Mentre em bevia la cervesa vaig recordar que allò era una llibreria. Vaig anar al pis de baix, vaig encendre el llum de la botiga i vaig mirar els prestatges dels llibres de butxaca. N’hi havia ben pocs que m’atraguessin, i d’aquests, més de la meitat ja els havia llegit. De totes maneres, vaig agafar un exemplar descolorit de Sota la roda, de Herman Hesse, i vaig deixar els diners al costat de la caixa. Almenys vaig contribuir a reduir l’estoc de la Llibreria Kobayashi.

Vaig tornar al pis de dalt, em vaig asseure a la taula de la cuina i mentre continuava bevent cervesa vaig començar a rellegir Sota la roda. L’havia llegit per primer cop quan feia primer de secundària, i al cap de vuit anys em trobava rellegint-lo a casa d’una noia, a mitja nit i amb un pijama del seu pare difunt que m’anava petit. Era segur que si no m’hagués trobat en aquella situació tan estranya no l’hauria rellegit.

Per bé que estava una mica passada de moda, Sota la roda no era una mala novel·la. La vaig anar llegint a poc a poc, fixant-me en cada línia, enmig d’aquell silenci dens. Vaig trobar una ampolla de brandi polsosa en un prestatge de la cuina i me’n vaig posar una mica en una tassa de cafè. El brandi em va escalfar el cos però no em va fer venir son.

Abans de les tres vaig anar a veure què feia la Midori: la vaig trobar profundament adormida. Devia estar molt cansada. Els fanals de fora projectaven una claror semblant a la de la lluna dins l’habitació, però ella dormia d’esquena a aquella llum. Semblava que tingués el cos congelat. En acostar-m’hi només vaig sentir el seu bleix. Dormia igual que el seu pare.

Al costat del llit hi havia la maleta que es devia haver emportat de viatge. El seu abric blanc estava penjat al respatller d’una cadira. L’escriptori estava molt endreçat, i a la paret hi havia un calendari de l’Snoopy. Vaig entreobrir les cortines i vaig mirar al carrer desert. Totes les botigues tenien les persianes abaixades. Les màquines de begudes de davant la bodega eren l’única presència que esperava l’alba. De tant en tant se sentia el ressò dels pneumàtics d’algun camió. Vaig tornar a la cuina, vaig beure un altre glop de brandi i vaig continuar llegint Sota la roda.

Quan vaig acabar la novel·la el dia ja despuntava. Vaig bullir aigua, em vaig fer un cafè instantani i vaig escriure una nota a la Midori al bloc que hi havia damunt la taula. «He begut una mica de brandi i he comprat un exemplar de Sota la roda. Ja és de dia. Me’n torno a la residència. Adéu». Després de dubtar una mica hi vaig afegir: «Quan dorms estàs molt maca». Llavors vaig rentar la tassa, vaig apagar el llum de la cuina, vaig baixar les escales, vaig aixecar la persiana sense fer soroll i me’n vaig anar. Patia perquè si algú em veia ho trobaria sospitós, però a quarts de sis del matí al carrer encara no hi havia ni una ànima. Només els corbs observaven el que passava des dels terrats. En marxar vaig mirar enlaire, cap a la finestra de l’habitació de la Midori, amb les cortines de color rosa clar. Vaig agafar el tramvia, vaig baixar a l’última parada i vaig arribar a peu a la residència. Pel camí vaig trobar un cafè obert i m’hi vaig aturar a esmorzar: arròs, sopa miso, verdures en conserva i ous ferrats. Després vaig anar fins a la part del darrere de la residència i vaig trucar a la finestra d’en Nagasawa. Em va obrir de seguida i em va ajudar a entrar.

Em va oferir un cafè, però li vaig dir que no en volia. Llavors li vaig donar les gràcies per tot i me’n vaig anar a la meva habitació. Després de rentar-me les dents i treure’m la roba, em vaig colgar al futon i em vaig adormir. Finalment em va venir un son sense somnis, pesant com una porta de plom.

Cada setmana escrivia a la Naoko i rebia alguna carta d’ella. Les seves cartes no eren gaire llargues. Aviat em va començar a parlar dels matins freds de novembre.

Quan te’n vas tornar a Tòquio tot just arribàvem al moment més cru de la tardor, de manera que vaig estar uns quants dies sense saber si el buit que sentia dins meu era perquè et trobava a faltar o pel canvi d’estació. Amb la Reiko parlem sovint de tu. Diu que et doni records. Com sempre, es porta molt bé amb mi. Si no fos per ella, potser no suportaria viure aquí. Quan em sento sola em poso a plorar. Ella diu que està bé que ho faci. Però sentir-se sola és molt dur. A vegades, a mitjanit sento gent que em parla des de la foscor. Em parlen de la mateixa manera que els arbres cruixen amb el vent. Sovint són en Kizuki i la meva germana. Estan sols i volen algú amb qui parlar.

Les nits que em sento sola rellegeixo les teves cartes. Les coses que vénen de fora sempre em confonen, però curiosament les cartes que m’escrius sobre el món que t’envolta em tranquil·litzen. És estrany, ¿oi? ¿Com deu ser? Per això les llegeixo tantes vegades. I la Reiko també. I després parlem de les coses que m’hi dius. Em va agradar molt el tros en què em parlaves del pare d’aquesta noia que es diu Midori. Cada setmana esperem que ens arribi la teva carta per distreure’ns… Sí, aquí les cartes són una distracció.

Jo intento trobar temps per escriure’t, però quan m’assec davant els fulls en blanc em poso trista. Per escriure aquesta carta necessito totes les forces que em queden. La Reiko no m’ha parat de renyar perquè no et contestava. Però no em mal interpretis. Tinc moltes coses per dir-te i per explicar-te. L’únic és que quan miro de posar-les per escrit no me’n surto. Per això pateixo tant quan escric.

Per cert, aquesta Midori sembla molt divertida. En llegir la teva carta em va semblar que potser li agradaves, i quan ho vaig dir a la Reiko ella em va dir: «És clar. Fins i tot m’agrada a mi, en Toru».

Cada dia sortim a buscar bolets i a recollir castanyes, i en mengem cada dia: arròs amb bolets, arròs amb castanyes… Ara, tot és tan bo que no me’n canso. La Reiko no menja gaire i fuma tant com sempre. Els ocells i els conills estan bé. Adéu.

Tres dies després del meu vintè aniversari vaig rebre un paquet de la Naoko. A dins hi havia un jersei de coll rodó de color morat i una carta.

Per molts anys. Espero que aquest any que en fas vint siguis molt feliç. Em sembla que els meu vint s’acabaran tan malament com sempre, però espero que almenys tu puguis ser feliç pels dos. De debò. El jersei l’hem fet la Reiko i jo a mitges. Si l’hagués fet jo sola no l’hauria acabat fins per Sant Valentí. La part que està ben feta és de la Reiko; l’altra és la meva. La Reiko ho fa tot tan bé que a vegades, quan la veig, m’enfado amb mi mateixa. No puc presumir de res. Adéu. Que vagi bé!

També hi havia una nota de la Reiko.

¿Com estàs? Per tu la Naoko potser és la felicitat absoluta, però per mi només és una noia molt maldestra. Per sort, hem pogut acabar el jersei a temps. ¿Què et sembla? És maco, ¿oi? El color i el model els hem triat totes dues. Per molts anys!





10


L’únic que recordo de l’any 1969 és una mena de fangar. Un fangar fondo i espès en què semblava que a cada passa hagués de perdre la sabata. I recordo que caminava amb penes i treballs, sense veure res ni davant ni darrere que no fos aquell fangar fosc i interminable.

Fins i tot el temps avançava amb dificultats. La gent del meu voltant anava molt per davant, mentre que jo i el meu temps ens quedàvem enrere, encallats en aquell fangar. Tot feia pensar que el món del meu voltant havia de canviar acceleradament. La mort ja s’havia endut John Coltrane i molts altres. La gent parlava de canvis revolucionaris i anunciava que eren a tocar, però les poques transformacions que es van produir no van ser més que una mena de canvi d’escenari i no van tenir cap significat important. Jo em passava els dies sense aixecar el cap, amb els ulls clavats en aquell fangar infinit. Aixecava el peu dret i deixava l’esquerre a terra; després aixecava l’esquerre i deixava el dret a terra. Avançava sense saber on era, sense ni tan sols saber si anava en la direcció correcta. Només sabia que havia d’anar a algun lloc, i que hi havia d’anar pas a pas.

Vaig fer vint anys i la tardor va deixar pas a l’hivern, però en la meva vida no va passar res digne de ser esmentat. Anava a la universitat sense esperar-ne res, treballava tres tardes per setmana, de tant en tant rellegia El gran Gatsby i els diumenges rentava la roba i escrivia una carta ben llarga a la Naoko. A vegades quedava amb la Midori per anar a dinar, al zoo o al cine. La venda de la Llibreria Kobayashi va anar bé i la Midori i la seva germana se’n van anar a viure a un pis de dues habitacions al barri de Myogadani. La Midori em va explicar que quan la seva germana es casés ella buscaria un altre lloc per viure. Una vegada m’hi va convidar a dinar. Era un pis molt maco i molt més assolellat, i em va semblar que s’hi sentia més a gust que vivint damunt la llibreria.

En Nagasawa em va convidar uns quants cops a sortir amb ell, però sempre vaig rebutjar l’oferiment. No em venia de gust. No és que no volgués anar-me’n al llit amb cap noia, però només de pensar en tot el procés (anar a beure, buscar les noies adequades, parlar-hi, dur-les a l’hotel…) em feia més mandra que res. M’admirava que en Nagasawa no es cansés de tot el ritual. I, al capdavall, potser el que m’havia dit la Hatsumi havia tingut resultat: em feia més feliç pensar en la Naoko que dormir amb una noia que ni tan sols sabia com es deia. Recordava perfectament el tacte dels seus dits guiant-me fins a l’orgasme enmig de l’herba.

A primers de desembre li vaig escriure una carta preguntant-li si podia anar-la a veure durant les vacances. Em va contestar la Reiko dient-me que estarien molt contentes de rebre’m. Em deia que m’escrivia ella perquè en aquells moments a la Naoko li costava molt escriure, però que no patís, que no es trobava malament. Tenia alts i baixos.

Quan van començar les vacances vaig fer la motxilla, vaig agafar unes botes per a la neu i me’n vaig anar a Kyoto. Tal com havia dit aquell metge tan curiós, el paisatge que oferien les muntanyes nevades era preciós. Em vaig quedar dues nits al pis de la Naoko i la Reiko i vam fer si fa no fa el mateix que la primera vegada. Al vespre la Reiko tocava la guitarra mentre anàvem parlant. En lloc d’anar a fer un pícnic, vam sortir a fer esquí de fons. Vam caminar una hora muntanya amunt fins que vam quedar sense alè i amarats de suor. Quan teníem temps també ajudàvem els altres a treure neu. El doctor Miyata també va sopar amb nosaltres i ens va explicar per què a la mà el dit més llarg és el del mig però al peu no. El senyor Omura, el guàrdia, em va tornar a preguntar per la carn de porc de Tòquio. A la Reiko li van agradar els discos que li vaig portar i de seguida va treure la partitura d’algunes cançons per tocar-les.

La Naoko parlava molt menys que a la tardor. Quan érem els tres junts, ella es quedava asseguda al sofà i no deia res. Només somreia. La Reiko parlava per ella.

—No pateixis —em va dir la Naoko—. Ara estic així. M’agrada més escoltar-te que no pas parlar.

La Reiko es va encarregar de deixar-nos sols una estona i ho vam aprofitar per ficar-nos al llit. Li vaig fer petons al coll, a les espatlles i als pits, i ella m’ho va fer amb la mà com havia fet l’altra vegada. Després de corre’m la vaig abraçar ben fort, i li vaig dir que durant aquells dos mesos havia recordat el tacte dels seus dits i que m’havia masturbat pensant en ella.

—¿No has dormit amb cap altra noia? —em va preguntar.

—No —li vaig dir.

—Molt bé. Doncs recorda’t d’això, també —em va dir. Llavors va anar baixant fins al meu penis, se’l va posar a la boca i me’l va llepar. Els seus cabells s’anaven gronxant al meu ventre amb cada moviment fins que em vaig córrer per segona vegada.

—¿Te’n recordaràs? —em va preguntar.

—És clar. No ho oblidaré mai —li vaig dir. La vaig abraçar i li vaig posar els dits per sota les calces, però estava seca. Ella va fer que no amb el cap i em va treure la mà. Ens vam quedar abraçats, sense dir res.

—Quan s’acabi aquest semestre penso llogar un pis i deixar la residència. Ja n’estic fart, i si treballo com fins ara em sembla que m’ho puc permetre. ¿Què et semblaria venir a viure amb mi?

—Gràcies, Toru. M’alegra que m’ho proposis —va dir ella.

—No és que no m’agradi que siguis aquí —li vaig dir—. És un lloc tranquil, l’entorn és perfecte i la Reiko és molt bona dona. Però em sembla que no t’hi pots estar gaire més. És un lloc massa especial per estar-s’hi tant temps. Em sembla que com més t’hi estiguis, més et costarà sortir-ne.

Ella no va dir res. Va mirar per la finestra, però a fora només s’hi veia neu. Hi havia uns núvols baixos i espessos que amb prou feines deixaven espai entre la terra nevada i el cel.

—Pensa-ho tranquil·lament —li vaig dir—. De totes maneres no canviaré fins al març, i ja saps que pots venir quan vulguis.

Ella va fer que sí amb el cap. La vaig estrènyer amb els meus braços amb molt de compte, com si abracés una escultura de vidre. Ella em va passar els braços pel coll. Jo estava despullat i ella només portava unes calces blanques. Tenia un cos tan preciós que no m’hauria cansat mai de mirar-lo.

—¿Per què no em mullo? —va fer en veu baixa—. Només em vaig mullar aquella vegada. La nit del meu aniversari. Aquella nit que em vas abraçar. ¿Per què no puc?

—Segur que és psicològic. Però tot s’arreglarà. No siguis impacient.

—Tots els meus problemes són psicològics —va dir ella—. ¿I si no em mullo mai? ¿I si no puc fer mai l’amor? ¿Tu m’estimaràs igual? ¿En tindràs prou que t’ho faci amb la mà o amb la boca? ¿O ho solucionaràs anant-te’n amb altres noies?

—Jo sóc optimista de mena —li vaig dir.

La Naoko es va asseure al llit i es va posar una samarreta, una camisa de franel·la i els texans. Jo també em vaig vestir.

—Deixa-m’ho pensar —em va demanar—. I tu també pensa-hi.

—Ho faré —li vaig dir—. Per cert, el que m’acabes de fer m’ha agradat molt.

Ella es va posar una mica vermella i em va somriure.

—En Kizuki també ho deia.

Vam seure a la taula de la cuina i mentre preníem cafè vam parlar dels vells temps. En Kizuki començava a sortir més a les seves converses. La Naoko parlava a poc a poc, triant les paraules. A fora nevava de manera intermitent. Durant els tres dies que hi vaig ser, el cel no es va aclarir ni un sol cop. En marxar li vaig dir que hi podria tornar al març. Ens vam abraçar amb els abrics posats i ens vam fer un petó.

—Adéu —em va dir.

Va arribar l’any 1970 —un any que sonava d’una manera completament nova— i va posar fi als meus anys d’adolescència. Tot i així, em vaig endinsar en un nou fangar. Va arribar l’època d’exàmens i els vaig aprovar amb relativa facilitat: com que, a falta de res millor, anava sempre a classe, no m’hi vaig haver d’esforçar gaire.

A la residència hi va haver alguns aldarulls. Un grup d’estudiants que formaven part d’una secta i tenien cascos i barres de ferro amagats a les habitacions es van barallar amb els estudiants que integraven el club esportiu que encapçalava el director de la residència. Hi va haver dos ferits i sis expulsats. Aquest enfrontament va portar cua, i cada dia es produïa alguna discussió o altra. L’ambient a la residència era molt tens i tothom tenia els nervis a flor de pell. Els del club del director van estar a punt d’apallissar-me, però en Nagasawa hi va intercedir en l’últim moment per salvar-me. Fos com fos, era clar que havia de canviar d’aires.

En acabar els exàmens em vaig posar a buscar pis seriosament. Al cap d’una setmana vaig trobar un lloc que em va fer el pes al barri de Kichijoji. La situació no era ideal, però es podria dir que era una veritable troballa: era una casa independent que originàriament havia estat una caseta de jardí. Estava situada en un racó d’un terreny molt gran, i estava separada de la casa principal per un jardí força descuidat. Els propietaris entraven per la porta de davant i jo per la de darrere, de manera que podia mantenir la intimitat. Hi havia una bona habitació, una cuina petita, un lavabo i un armari enorme. Fins i tot hi havia una mena de porxo que donava al jardí. Els propietaris, que eren una parella gran, em van arreglar una mica el preu del lloguer amb la condició que si l’any següent el seu nét decidia anar a viure a Tòquio hauria de marxar. Eren molt simpàtics i no em van posar cap inconvenient perquè m’hi instal·lés com volgués.

En Nagasawa em va ajudar amb el trasllat. Va llogar una furgoneta per carregar-hi les meves coses i, tal com m’havia promès, em va donar la nevera, el televisor i el termos. Ho vaig acceptar tot ben content. Ell tenia previst marxar de la residència al cap d’un parell de dies per anar a viure a un pis al barri de Mita.

—Ara deurem estar temps a veure’ns —va dir quan ens acomiadàvem—. Però, com ja t’he dit moltes vegades, em fa l’efecte que ens trobarem d’aquí a uns quants anys, quan menys ens ho esperem.

—A veure si és veritat —li vaig dir.

—Per cert, aquell dia que vam canviar de noia, la lletja era molt millor.

—Tens raó —li vaig dir amb una rialla—. Però, Nagasawa, val més que cuidis la Hatsumi. N’hi ha ben poques com ella, i és més fràgil del que sembla.

—Sí, ja ho sé —va dir ell—. Per això esperava que quan jo marxés te la quedessis tu. Segur que us entendríeu.

—No diguis bajanades.

—Ho deia de broma —va dir ell—. Bé, que et vagi molt bé. Em sembla que en passaràs de tots colors, però ets tossut i te’n sortiràs. ¿Em deixes que et doni un consell?

—I tant.

—No tinguis llàstima de tu mateix. És de covards.

—Ho tindré en compte —li vaig dir. Ens vam separar amb una encaixada. Ell se’n va anar cap al seu nou món i jo vaig tornar al meu fangar.

Al cap de tres dies vaig escriure a la Naoko. Li vaig descriure la casa nova, li vaig explicar els problemes de la residència i li vaig dir que estava molt content de no haver d’aguantar més aquells imbècils ni les seves ximpleries. Tenia ganes de començar una nova vida amb un nou esperit.

La finestra dóna a un jardí molt gran, on es reuneixen els gats del barri. Quan tinc temps m’estiro al porxo i els miro. No sé quants n’hi ha exactament, però t’asseguro que són una bona colla. S’ajeuen junts i prenen el sol. No crec que els agradi gaire que jo m’hagi instal·lat aquí, però quan vaig deixar un tros de formatge vell a fora, uns quants es van acostar i se’l van cruspir. Algun dia potser ens farem amics. Hi ha un mascle ratllat amb les orelles ratades que s’assembla moltíssim al director de la residència. Qualsevol dia es posarà a hissar la bandera al mig del jardí.

La casa queda una mica lluny de la universitat, però quan comenci tercer tindré molt poques classes al matí, de manera que no crec que sigui cap inconvenient. Fins i tot m’agradarà tenir temps per llegir al tren. Ara l’únic que em queda és buscar una feina aquí al barri que només em prengui tres o quatre dies a la setmana. Quan l’hagi trobat, començaré a donar-me corda cada dia.

No vull que et precipitis, però la primavera és una bona estació per començar les coses, i em sembla que l’abril seria ideal per posar-nos a viure junts. Si tot anés bé, fins i tot podries tornar a la universitat. I si no veus clar que visquem junts, et puc buscar un pis aquí al barri. El més important és que puguem estar a prop. Evidentment, no cal que sigui a la primavera. Si t’estimes més a l’estiu, per mi cap problema. Si us plau, digue’m què et sembla.

Aquestes setmanes penso treballar una mica més per pagar les despeses del trasllat. Quan comences a viure sol sempre has de comprar estris de cuina, plats i cinquanta coses més. Però al març estaré més lliure i et prometo que vindré a veure’t. ¿Quins dies t’aniria bé? Vindré a Kyoto quan em diguis. Tinc ganes de veure’t. Escriu-me aviat.

Em vaig passar un parell o tres de dies comprant el que necessitava i vaig començar a cuinar a casa. Vaig comprar uns quants taulons en una fusteria del barri, vaig fer que me’ls tallessin a mida i m’hi vaig fer un escriptori. De moment, també el vaig fer servir per menjar-hi. També em vaig fer unes prestatgeries i vaig comprar unes quantes espècies. Una gata que no devia tenir més de mig any es va fer amiga meva i va començar a menjar a casa. Li vaig posar Gavina.

Quan vaig tenir la casa més o menys engegada, vaig treballar dues setmanes d’ajudant de pintor. Estava ben pagat, però la feina era molt pesada i els dissolvents em marejaven. Quan plegava, sopava de menú en algun restaurant barat i em bevia una cervesa. En tornar a casa jugava una estona amb la gata i me n’anava a dormir mort de cansament. Durant aquelles dues setmanes no vaig rebre cap resposta de la Naoko.

Un dia, mentre pintava, em vaig recordar de la Midori. Feia gairebé tres setmanes que no en sabia res. De fet, ni tan sols li havia dit que m’havia traslladat. Només li havia comentat que pensava marxar de la residència, i ella m’havia dit que molt bé.

Vaig anar a una cabina i vaig trucar al seu pis. S’hi va posar una noia que devia ser la seva germana. Em va demanar qui era i em va dir que m’esperés un moment. Però la Midori no s’hi va posar.

—Està molt enfadada i diu que no vol parlar amb tu —em va dir aquella noia—. Vas canviar de casa i ni tan sols l’hi vas fer saber, ¿oi? Vas desaparèixer sense dir-li res, ¿oi? Doncs està que s’enfila per les parets. I quan s’enfada, s’hi pot estar dies. És com un animal.

—¿Li pots dir que s’hi posi? Li explicaré què ha passat.

—Diu que no vol sentir cap explicació.

—¿Et fa res si t’ho explico a tu i tu l’hi dius a ella?

—A mi no m’hi emboliquis —em va dir traient-se’m de sobre—. Explica-l’hi tu. És responsabilitat teva.

Era inútil insistir. Em vaig disculpar i vaig penjar. No era estrany que la Midori estigués enfadada. Amb el trasllat, les compres i la feina per guanyar diners, me n’havia oblidat completament. Amb prou feines si havia pensat en la Naoko. Sempre havia estat així: quan tenia alguna cosa urgent per fer, m’oblidava de tota la resta.

Llavors vaig mirar d’imaginar-me com m’hauria sentit jo si la Midori hagués canviat de casa sense avisar-me i no m’hagués dit res en tres setmanes. M’hauria ofès, i molt. No sortíem, però en certa manera ens coneixíem més que una parella. Quan me’n vaig adonar em va saber molt greu. Encara que hagués estat sense voler, em va semblar terrible fer mal a algú que m’importava.

Quan vaig tornar a casa em vaig asseure davant l’escriptori i li vaig escriure. Li vaig explicar amb tota sinceritat com em sentia; li vaig demanar perdó, sense justificacions ni excuses, per haver estat tan desconsiderat i tan insensible; li vaig dir que la trobava a faltar i que tenia ganes que veiés on vivia, i li vaig demanar que em contestés aviat. Vaig enviar la carta per correu certificat.

Però no em va contestar.

La primavera començava de mala manera. Em vaig passar les vacances esperant cartes. No vaig poder anar de viatge, ni tornar a casa a veure els meus pares, ni treballar. No sabia quan arribaria la carta de la Naoko dient-me les dates que li anaven bé. Em passava les tardes al barri, en un cinema de sessió doble o llegint en algun bar de jazz. No veia cap conegut i no parlava gairebé amb ningú en tot el dia. Un cop per setmana escrivia a la Naoko. Mai no li deia que esperava la seva resposta. No volia pressionar-la. Li parlava de la feina de pintor, de la Gavina, de les flors de presseguer del jardí, dels menjars que em feia, de la dona tan simpàtica de la botiga de tofu i de la malcarada de la fruiteria. Però tot i així no em contestava.

Quan em cansava de llegir o d’escoltar música, em posava a treballar al jardí. El propietari em va deixar un rascle, unes tisores i una aixada, i em vaig passar alguna estona traient herbes i arrencant botges. El jardí va millorar força. Un dia, en veure-m’hi treballar, el propietari em va convidar a prendre te amb ell. Asseguts al porxo de casa seva, vam beure te, vam menjar galetes d’arròs i vam parlar de la vida en general. Em va explicar que després de jubilar-se havia continuat treballant per a una companyia d’assegurances, però que feia dos anys que ho havia deixat i es dedicava a viure tranquil·lament. Tant la casa com el terreny ja feia anys que eren de la família, i els seus fills ja eren grans i independents, de manera que es podia permetre viure sense treballar i viatjar sovint amb la seva dona.

—Que bé —li vaig dir.

—No et pensis —va dir ell—. Viatjar és molt pesat. M’estimaria més continuar treballant.

Em va explicar que havia descuidat el jardí perquè al barri no havia trobat cap jardiner com cal i perquè últimament a ell li havia sortit una al·lèrgia molt forta que li impedia acostar-se a les plantes. Quan ens vam acabar el te em va ensenyar un cobert ple d’andròmines i em va dir que, de pagues d’haver arreglat el jardí, podia agafar tot el que em pogués fer servei. En aquell cobert hi havia de tot: una banyera de fusta, una piscina per a la canalla, bats de beisbol… Hi vaig trobar una bicicleta vella, una taula de cuina no gaire gran, un parell de cadires, un mirall i una guitarra, i li vaig dir si m’ho podia quedar. Ell no hi va posar cap inconvenient.

Em vaig passar un dia sencer traient el rovell de la bicicleta, greixant-la, inflant les rodes, ajustant les marxes i portant-la a un taller perquè hi canviessin un cable del canvi. En acabar semblava una altra. Vaig treure la pols de la taula de cuina i la vaig envernissar. Vaig canviar totes les cordes de la guitarra i vaig encolar un tros de la caixa que estava mig desenganxat. Amb un raspall metàl·lic vaig treure el rovell de les clavilles i la vaig afinar. No era cap gran guitarra, però almenys sonava com havia de sonar. Feia anys que no tenia una guitarra als dits. Em vaig asseure al porxo i, a poc a poc, vaig intentar tocar «Up on the Roof», de The Drifters. Em vaig quedar sorprès de veure que en recordava gairebé tots els acords.

Amb la fusta que m’havia sobrat em vaig fer una bústia, la vaig pintar de vermell, hi vaig escriure el meu nom i la vaig plantar al costat de la porta. Fins al dia 3 d’abril, l’únic que hi va arribar va ser una carta que em van reenviar de la residència: un avís per a una reunió d’antics alumnes de l’institut. Era l’última cosa que volia fer al món. Justament era la classe en què havia coincidit amb en Kizuki. La vaig llençar a la paperera.

El dia 4 d’abril a la tarda va arribar una carta, però no era de la Naoko ni de la Midori, sinó de la Reiko. Vaig agafar unes tisores i la vaig obrir amb molt de compte. Llavors vaig sortir al porxo per llegir-la. M’imaginava que no eren bones notícies, i no anava equivocat.

Primer de tot es disculpava per haver tardat tant a respondre. La Naoko ho havia intentat moltes vegades però no se n’havia sortit. La Reiko s’havia ofert per escriure’m en lloc seu, però la Naoko s’havia entossudit dient que era una cosa molt personal i que em volia escriure ella mateixa. Per això la resposta no m’arribava fins llavors.


Segur que has passat un mes dolent esperant la resposta, però pensa que per la Naoko també ha estat un mes molt difícil. Si us plau, intenta comprendre el que li ha passat. Si t’he de ser sincera, ara mateix no es troba gaire bé. Ha fet tot el que ha pogut per recuperar-se, però de moment els resultats no són gaire esperançadors.

Ara que miro enrere, m’adono que el primer símptoma va ser quan li va començar a costar escriure cartes (devia ser a finals de novembre o a primers de desembre). Després va començar a sentir veus. Quan intentava escriure una carta, sentia unes veus que li impedien escriure. Li feien nosa per triar les paraules. La segona vegada que vas venir, els símptomes encara no eren gaire clars, i per això no els vaig donar gaire importància. Són uns símptomes que tots tenim de tant en tant. Però quan vas marxar la cosa va empitjorar. Ara fins i tot li costa portar una conversa normal. No troba les paraules i està molt confusa. Confusa i espantada. Cada vegada sent més veus.

Cada dia fem una sessió amb l’especialista. La Naoko, el metge i jo parlem i intentem trobar la peça que li falla. Jo vaig proposar que tu també participessis en aquestes sessions i el metge hi va estar d’acord, però la Naoko no ho va voler. T’ho escric tal com ho va dir: «Quan el vegi, vull tenir el cos net de tot això». Jo la vaig intentar convèncer que el més important no era això, sinó que es recuperés ben aviat, però no va canviar d’opinió.

Em sembla que ja et vaig explicar que aquest centre no és un hospital especialitzat. Evidentment, hi ha especialistes que apliquen uns tractaments efectius, però si s’ha de fer una teràpia intensiva ja és més complicat. L’objectiu del centre és crear un entorn adequat perquè els pacients es recuperin al seu ritme, i de fet el tractament mèdic no hi està inclòs. Per tant, si l’estat de la Naoko empitjora l’hauran de portar a un hospital o a algun centre sanitari. Per mi seria terrible, però potser s’haurà de fer. Evidentment, es podrà considerar que surt per fer un tractament i podrà tornar aquí sempre que vulgui. I si es recupera completament, potser la donaran d’alta i podrà començar a fer vida normal. Sigui com sigui, fem tot el que podem, i ella també. Resa perquè es recuperi i continua escrivint-li com fins ara.

31 de març

Reiko Ishida



Quan vaig acabar de llegir-la, em vaig quedar una estona al porxo mirant el jardí, que per fi tenia un aspecte mínimament primaveral. Hi havia un cirerer força vell amb les flors ben obertes. Bufava un vent suau, i la llum del sol feia que tot es veiés una mica borrós. Al cap d’una estona va aparèixer la Gavina, i després de gratar una estona els taulons del porxo es va estirar al meu costat.

Sabia que havia de pensar alguna cosa, però no sabia pas què. Si he de dir la veritat, no volia pensar res. Sabia que tard o d’hora arribaria el moment de fer-ho, però fins que no arribés no volia pensar res.

Em vaig passar el dia al porxo, recolzat a la columna i acariciant la Gavina. Era com si no em quedessin forces. Quan va arribar el vespre el jardí es va tenyir d’ombres blavoses. La Gavina se’n va anar, però jo em vaig quedar mirant les flors del cirerer. En la foscor de la primavera semblaven grumolls de carn que haguessin sortit després de rebentar la pell. El jardí estava saturat d’aquella olor intensament melosa, com de carn podrida. Llavors vaig pensar en el cos de la Naoko. El seu cos preciós jeia davant meu, en la foscor, i de la pell li sortien incomptables brots verds que tremolaven amb la brisa. ¿Per què un cos tan preciós havia d’estar tan malalt? ¿Per què no la deixaven en pau?

Vaig entrar a casa i vaig passar les cortines, però l’olor de primavera també omplia aquell espai. Ho omplia tot. Només em recordava la pudor de carn podrida. Tancat a casa, vaig sentir un odi intens per la primavera. Odiava el que la primavera m’havia portat, i odiava el dolor somort que allò em produïa. No havia odiat mai res amb tanta força.

Vaig passar tres dies com si caminés pel fons del mar. Amb prou feines sentia el que em deien, i els altres amb prou feines sentien el que els deia jo. Era com si tingués una membrana ben arrapada al cos que m’impedís estar en contacte amb el món de fora. Jo no podia tocar els altres, i els altres no em podien tocar a mi. Jo no podia fer res per ells, però, mentre estigués en aquell estat, els altres tampoc podrien fer res per mi.

Em vaig passar les hores assegut a terra, recolzat a la paret i mirant el sostre. Quan tenia gana, menjava el primer que trobava i bevia una mica d’aigua; quan m’assaltava la tristesa, agafava l’ampolla de whisky i em posava a beure fins que m’adormia. No em vaig banyar ni em vaig afaitar. Així és com vaig passar aquells tres dies.

El dia 6 d’abril vaig rebre una carta de la Midori. Em deia que el dia 10 era el dia per matricular-se per al nou curs i em proposava que ens trobéssim al jardí de la universitat per anar a dinar. Hi afegia que havia esperat a escriure’m tant com havia pogut i que per tant estàvem empatats, però que havia de reconèixer que tenia ganes de veure’m i volia que féssim les paus. Vaig llegir la carta quatre vegades, però no vaig acabar d’entendre què em volia dir. Tenia el cap tan emboirat que no entenia quin lligam hi havia entre les frases. ¿Per què si ens vèiem el dia de la matriculació estàvem empatats? ¿Per què volia que dinéssim junts? El cap no m’acabava de funcionar. Tenia el cervell ben flonjo, com les arrels xopes d’una planta. Vaig veure que m’havia d’espavilar, que no em podia quedar d’aquella manera. I llavors em vaig recordar de les paraules d’en Nagasawa: «No tinguis llàstima de tu mateix. És de covards».

«Vaja, Nagasawa, tu sí que en saps», vaig pensar. Vaig deixar anar un sospir i em vaig aixecar.

Vaig rentar la roba després de molts dies, em vaig banyar, em vaig afaitar, vaig endreçar la casa, vaig anar a comprar, em vaig fer un bon sopar, vaig donar menjar a la pobra Gavina, només vaig beure cervesa i vaig fer mitja hora d’exercici. Mentre m’afaitava em vaig adonar que tenia la cara xuclada. Tenia els ulls tan sortints que semblava un altre.

L’endemà al matí vaig anar a fer un volt amb bicicleta. Al migdia vaig tornar a casa, vaig dinar, i després de rellegir la carta de la Reiko finalment em vaig posar a pensar seriosament en el que havia de fer. Si aquella carta m’havia sorprès tant era bàsicament perquè havia tirat per terra les meves previsions optimistes sobre la recuperació de la Naoko. Tot i que la mateixa Naoko m’havia dit que les arrels de la seva malaltia eren molt profundes i que la Reiko m’havia avisat que no sabia què podia passar, les dues vegades que l’havia anat a veure m’havia semblat que millorava i m’havia fet la idea que l’únic problema era saber quan tindria prou força per tornar al món real. Estava convençut que si podia reunir prou forces per fer-ho, després podríem viure junts i tot aniria bé.

Però la carta de la Reiko va enderrocar d’un sol cop el castell d’il·lusions que jo havia construït sobre aquella hipòtesi tan poc fonamentada, i va deixar un terreny devastat i buit de sentiments. Havia de fer alguna cosa per aixecar-me. Segur que la Naoko tardaria a recuperar-se. I encara que es recuperés, segur que estaria més feble i amb menys confiança que abans. Jo m’havia d’adaptar a la nova situació. Evidentment, per molt que ho intentés, era impossible que pogués arreglar tots els problemes, però de totes maneres havia d’estar animat i esperar que es recuperés.

«Ei, Kizuki», vaig pensar. «Jo no sóc com tu. Jo he decidit viure, i ho vull fer tan bé com pugui. Suposo que t’ho devies passar malament, però per mi tampoc ha estat gens fàcil. I tot perquè et vas matar i vas deixar la Naoko. Però jo no penso deixar-la. Primer, perquè m’agrada, i segon, perquè sóc més fort que ella. Cada cop seré més fort i més madur. Em faré gran. Això és el que he de fer. Fins ara sempre pensava que m’agradaria quedar-me als disset o divuit anys, però ara ho veig diferent. Ja no sóc un adolescent. He desenvolupat el sentit de la responsabilitat. Ei, Kizuki, ja no sóc el mateix que quan era amb tu. Ja tinc vint anys, i he de pagar el preu de continuar vivint».

—¿Què t’ha passat, Toru? —em va preguntar la Midori—. ¿Com és que estàs tan prim?

—¿Estic prim? —vaig fer.

—¿Vols dir que no ho has fet massa amb aquella dona casada?

Vaig riure i vaig fer que no amb el cap.

—Des de l’octubre que no dormo amb ningú.

La Midori va xiular, sorpresa.

—¿Fa mig any que no ho fas? ¿De debò?

—De debò.

—Doncs, ¿com és que estàs tan prim?

—És que m’he fet gran —li vaig dir.

Ella va posar els braços a les meves espatlles i em va mirar als ulls. Al cap d’una estona es va posar a riure.

—Tens raó. Has canviat una mica.

—Ja et dic que m’he fet gran.

—Ets únic. Penses d’una manera… —va dir—. Anem a dinar. Em moro de gana.

Vam anar a un petit restaurant que hi havia darrere l’edifici de lletres i vam demanar el menú del dia.

—Toru, ¿que estàs enfadat? —em va preguntar.

—¿Per què?

—Perquè he tardat molt a escriure’t. ¿Trobes que m’he portat malament? Tu et vas disculpar quan tocava.

—Penso que tot plegat va ser culpa meva —li vaig dir.

—Ma germana diu que no t’ho hauria d’haver fet. Que és de ser poc comprensiva i massa infantil.

—Però així et sents millor, ¿no? Havíem d’estar en paus.

—Sí.

—Doncs ja està.

—Tu sí que ets comprensiu —va dir ella—. Toru, ¿de debò fa mig any que no ho fas?

—Sí.

—Així, el dia que em vas ajudar a adormir-me te’n devies morir de ganes, ¿no?

—Sí, una mica.

—Però no ho vas fer, ¿oi?

—Ara mateix ets la meva millor amiga i no et vull perdre —li vaig dir.

—Si ho haguessis provat, em sembla que no m’hauria pogut resistir. Estava molt cansada.

—Però jo la tenia molt grossa i molt dura.

Ella va somriure i em va acariciar el canell.

—Ja havia decidit que confiaria en tu. Al cent per cent. Per això aquell dia em vaig adormir ben tranquil·la. Sabia que no em faries res. ¿Oi que vaig dormir com un soc?

—Sí.

—Però si m’haguessis dit: «Ei, Midori, fem-ho! Ens ho passarem de conya», em sembla que t’hauria fet cas. No et pensis que ho dic per seduir-te ni per excitar-te. Només et dic el que penso.

—Ja ho sé —li vaig dir.

Tot dinant ens vam ensenyar els nous horaris i vam comprovar que coincidiríem en dues classes. Ens veuríem com a mínim dos cops per setmana. Llavors em va posar al dia de com li anaven les coses. Al principi, tant a ella com a la seva germana els havia costat acostumar-se a viure en un pis: comparat amb la vida que havien fet fins llavors, era massa còmode. Em va dir que estaven massa fetes a anar amunt i avall cuidant malalts, ajudant a la botiga i fent cinquanta coses més.

—Però ara ja ens hi hem acostumat —em va dir—. Hauríem hagut de viure sempre així, sense preocupar-nos per ningú i fent el que ens vingui de gust. Al principi estàvem una mica nervioses. Era com si flotéssim una mica, com si fos mentida. Ens pensàvem que la vida real no podia ser així, i ens pensàvem que en qualsevol moment tot es podia capgirar.

—Deveu ser molt patidores —li vaig dir rient.

—El que passa és que fins ara ho hem tingut massa difícil —va dir ella—. Però és igual. A partir d’ara ho compensarem.

—Segur que sí —li vaig dir—. ¿Què fa ara la teva germana?

—Una amiga seva ha obert una botiga d’accessoris a Omotesando i ella hi treballa tres dies per setmana. Després va a classes de cuina, surt amb el seu promès, va al cine, no fa res… En definitiva, s’ho passa bé.

Em va preguntar per la meva nova vida i li vaig parlar de la casa, del jardí, de la Gavina i del propietari.

—¿T’agrada?

—No està malament.

—Però no estàs gaire animat —va dir.

—I això que és primavera.

—I que portes un jersei que t’ha fet ella.

Em vaig mirar el jersei morat.

—¿Com ho saps? —li vaig preguntar sorprès.

—Mira que arribes a ser sincer. Ho he dit sense saber-ho —va dir ella—. De totes maneres, no estàs gaire animat.

—Faig tot el que puc per estar-ho.

—Has de pensar que la vida és com una capsa de galetes.

Vaig fer que no amb el cap i la vaig mirar.

—Potser és culpa meva —li vaig dir—, però a vegades no et segueixo.

—¿Oi que en una capsa sempre hi ha galetes que t’agraden i galetes que no? Primer sempre et menges les que t’agraden i al final només queden les que no agraden a ningú. Quan les coses no van bé, sempre penso això: «Quan m’acabi aquestes tot anirà millor. La vida és com una capsa de galetes».

—Podríem dir que és una filosofia.

—Però és veritat. Ho sé per experiència.

Quan preníem cafè van entrar dues noies que devien ser companyes de classe de la Midori i es van posar a parlar amb ella. Es van ensenyar els nous horaris, es van preguntar les notes d’alemany, es van explicar que no sé qui havia resultat ferit en els aldarulls del campus i es van preguntar on havien comprat aquelles sabates tan maques. Mentre les escoltava distretament, em va semblar que aquella conversa era sortida de l’altra banda de la Terra. Em vaig beure el cafè tot mirant el paisatge que es veia per la finestra. Era la típica escena de principi de curs, amb el cel encalitjat, els cirerers florits i els estudiants nous, que es veien d’una hora lluny, carregats de llibres. Em vaig deixar emportar i vaig pensar en la Naoko: aquell curs tampoc podria tornar a la universitat. Al costat de la finestra hi havia un gerro petit amb anemones.

Quan les dues noies se’n van anar a una altra taula, la Midori i jo vam sortir a passejar pel barri. Vam fer un volt per les llibreries de vell i vam comprar uns quants llibres; vam anar a fer un altre cafè; vam jugar al flipper en una sala de jocs, i vam parlar asseguts en un banc del parc. De fet, ella va parlar i jo la vaig escoltar. Quan feia una estona que xerrava va dir que tenia set, i vaig anar a buscar un parell de coles a un estanc. En tornar la vaig trobar escrivint en una llibreta. Quan li vaig preguntar què escrivia em va dir que res.

A dos quarts de quatre em va dir que se n’havia d’anar, que havia quedat a Ginza amb la seva germana. Vam anar a peu fins a l’estació de metro, i quan ja ens acomiadàvem em va posar un full doblegat a la butxaca de la jaqueta i em va dir que el llegís quan fos a casa. El vaig llegir al metro.

T’escric aquesta carta mentre tu ets a buscar les coles. És la primera vegada que escric una carta a algú que està assegut al meu costat, però em sembla que si no ho faig així és impossible que sàpigues què et vull dir. Amb prou feines escoltes el que et dic. ¿M’equivoco?

No sé si ho saps, però avui m’has fet una cosa terrible: ¿oi que ni tan sols t’has fixat que porto un pentinat nou? M’ha costat molt que em cresquessin els cabells i, per fi, la setmana passada m’hi vaig poder fer un pentinat més de noia. ¿Oi que ni te n’has adonat? Trobo que em queda molt bé, i tenia ganes de sorprendre’t, però tu ni cas. Quins nassos. M’hi jugo el que vulguis que no recordes ni com vaig vestida. Sóc una noia! Entenc que puguis estar amoïnat, però almenys m’hauries pogut mirar una mica. Només que m’haguessis dit que el pentinat em queda bé t’hauria perdonat que estiguis tan capficat, però és que no m’has dit ni això.

Per això ara et diré una mentida. No és veritat que hagi quedat a Ginza amb ma germana. Avui volia quedar-me a casa teva. Fins i tot he portat un pijama. No t’enganyo: a la bossa hi porto un pijama i un raspall de dents. Semblo imbècil. Si ni tan sols m’has convidat a veure la casa… Pel que sembla, passes de mi i només tens ganes d’estar sol. Doncs ja t’hi deixo. Quan me’n vagi podràs pensar tant com vulguis.

Però no et pensis que estic tan enfadada com l’altra vegada. Només estic trista. Tu et vas portar molt bé amb mi i em vas ajudar molt, però ara que jo et vull ajudar sembla que no ho vulguis. Estàs tancat al teu món, i quan provo de trucar a la porta perquè m’obris, només aixeques la vista un moment i et tornes a tancar.

Ara veig que tornes amb les coles als dits. Camines ben capficat. M’hauria agradat que ensopeguessis, però has arribat sa i estalvi. Ara estàs assegut al meu costat, bevent-te la cola tan ample. Esperava que en tornar t’adonessis del pentinat, però no. Si te n’haguessis adonat hauria estripat la carta i t’hauria proposat d’anar a casa teva. T’hauria fet un bon sopar i hauríem dormit junts, com bons amics. Però ets més insensible que una planxa de ferro. Adéu.

P. S.: Quan ens veiem a classe no cal que em diguis res.

En arribar a l’estació de Kichijoji vaig trucar a casa seva, però no va contestar ningú. Com que no tenia res millor a fer vaig passejar pel barri buscant alguna feina que pogués combinar amb les classes. Tenia els dissabtes i els diumenges lliures, i els dilluns, els dimecres i els dijous podia treballar a partir de les cinc. No vaig trobar res que s’adaptés a aquells horaris. Quan me’n vaig cansar, vaig tornar a casa. Després vaig sortir per comprar quatre coses per sopar i vaig tornar a trucar a la Midori. S’hi va posar la seva germana i em va dir que encara no havia tornat i que no sabia quan tornaria. Li vaig donar les gràcies i vaig penjar.

Després de sopar vaig provar d’escriure-li una carta, però no me’n vaig sortir i vaig acabar escrivint a la Naoko.

Li vaig dir que per fi havia arribat la primavera i que estava a punt de començar un nou curs. Que la trobava a faltar i que em sabia greu que no ens haguéssim vist ni haguéssim parlat, però que, fos com fos, jo havia decidit que seria fort, que em semblava que era l’únic camí que podia seguir.

Hi ha un altre problema que potser només és meu i que a tu no t’afecta. Vull que sàpigues que no dormo amb ningú. No vull oblidar l’última vegada que em vas tocar. Per mi va ser molt més important del que et penses. Hi penso en tot moment.

Vaig posar la carta en un sobre, hi vaig col·locar un segell i em vaig quedar mirant-la, assegut davant l’escriptori. Era una carta més curta que de costum, però em va semblar que la Naoko m’entendria més d’aquella manera. Em vaig posar un parell de dits de whisky en un got, me’l vaig beure en dos glops i me’n vaig anar a dormir.

L’endemà al matí vaig trobar feina de cambrer en un restaurant italià de prop de l’estació de Kichijoji. En principi només era per als dissabtes i diumenges, i les condicions no eren res de l’altre món, però em pagaven els àpats i el desplaçament. A més, si algú del vespre agafava festa algun dilluns, algun dimecres o algun dijous (cosa que passava sovint), jo el podia substituir, la qual cosa ja m’anava bé. L’amo em va dir que al cap de tres mesos m’apujaria el sou i que podia començar aquell dissabte mateix. Era un home molt més de fiar que no pas aquell inútil de la botiga de discos de Shinjuku.

Vaig tornar a trucar a casa de la Midori i s’hi va tornar a posar la seva germana. Amb veu de cansada, em va dir que encara no havia tornat i que començava a estar amoïnada, i em va demanar si jo tenia idea d’on podia haver anat. L’únic que sabia era que portava un pijama i un raspall de dents a la bossa.

La vaig veure dimecres a classe. Portava un jersei de color d’artemísia i les ulleres de sol que li havia vist l’estiu anterior. Estava asseguda a última fila, parlant amb una noia menuda i amb ulleres que havia vist alguna vegada. M’hi vaig acostar i li vaig dir que després volia parlar amb ella. La noia de les ulleres em va mirar primer a mi i després a la Midori. Efectivament, portava un pentinat més de noia. Semblava més gran.

—He quedat —em va dir inclinant una mica el cap.

—No t’entretindré gaire. Només cinc minuts —vaig insistir.

Es va treure les ulleres i va aclucar els ulls, com si mirés una casa en ruïnes que hi havia a cent metres de distància.

—No vull parlar amb tu. Em sap greu.

La noia de les ulleres em va mirar amb uns ulls que repetien el que acabava de dir la Midori.

Me’n vaig anar a seure al cantó dret de la primera fila i vaig escoltar la classe magistral sobre les obres de Tennessee Williams i el seu lloc en la literatura nord-americana. Quan es va acabar la classe, vaig comptar fins a tres ben a poc a poc i em vaig girar: la Midori ja no hi era.

Per mi l’abril també va ser un mes ben trist i solitari. Tothom semblava feliç. La gent s’havia tret els abrics i aprofitava els dies per xerrar, jugar i estimar-se, però jo estava ben desemparat: la Naoko, la Midori i en Nagasawa eren molt lluny. No tenia ningú que em digués «Bon dia» o que em saludés. Fins i tot trobava a faltar el Soldat d’Assalt. Vaig passar l’abril amb aquesta sensació de desànim. Vaig provar de parlar uns quants cops amb la Midori, però sempre em va contestar el mateix: que no volia parlar amb mi. I, pel to de veu amb què ho deia, sabia que era veritat. Gairebé sempre anava amb aquella noia de les ulleres o amb un noi alt i amb els cabells curts. Aquell noi tenia unes cames llarguíssimes i sempre anava amb unes vambes blanques.

Finalment l’abril es va acabar, però el maig encara va ser pitjor. En plena primavera, no em va quedar altre remei que admetre que el cor em tremolava. Normalment em passava quan el sol es ponia. En la pàl·lida foscor del vespre, impregnada de l’olor de les magnòlies, sentia com el cor se m’inflava sense motiu i em començava a tremolar i a fiblar de dolor. Jo tancava els ulls i serrava les dents esperant que em passés. Aquella punxada podia durar força estona, i quan s’acabava sempre em deixava un dolor somort.

Quan em passava això, escrivia a la Naoko. A les cartes només li parlava de coses positives, agradables o boniques: de l’olor de l’herba, de les carícies del vent, de la llum de la lluna, d’alguna pel·lícula que havia vist, d’alguna cançó que m’agradava o d’algun llibre que m’havia commogut. En rellegir aquelles cartes, jo mateix em sentia reconfortat i pensava que vivia en un món meravellós. Vaig escriure unes quantes cartes així sense que ni la Naoko ni la Reiko em contestessin.

Al restaurant on treballava vaig conèixer un noi de la meva edat que estudiava pintura a la facultat de belles arts. Es deia Ito i era força reservat, de manera que al principi no vam parlar gaire. Un dia, però, vam anar a fer una cervesa i ens vam començar a caure bé. A ell també li agradava llegir i escoltar música, i bàsicament parlàvem d’això. Era un noi prim i ben plantat, i anava molt més net i amb els cabells molt més curts que els estudiants d’art d’aquella època. No era gaire xerraire, però tenia unes idees i uns gustos ben definits. Li agradaven les novel·les franceses, especialment Georges Bataille i Boris Vian, i pel que fa a la música escoltava sobretot Mozart i Ravel. I, igual que jo, buscava algú amb qui poder parlar d’aquestes coses.

Una vegada em va convidar al seu pis. Era en una casa d’una sola planta, una mica estranya, a prop del parc d’Inokashira. Ho tenia tot ple de quadres i d’estris de pintura. Li vaig demanar que m’ensenyés què pintava, però em va dir que li feia vergonya. Vam beure un Chivas Regal que s’havia endut sense dir res de casa dels seus pares, ens vam menjar uns quants esperlans que va coure en un fogonet i vam escoltar un concert per a piano de Mozart interpretat per Robert Casadesús.

Era de Nagasaki, on havia deixat una xicota. Em va explicar que sempre que tornava a casa es veien i dormien junts, però que últimament les coses no acabaven d’anar bé.

—Ja saps com són les noies —em va dir—. Quan passen dels vint comencen a pensar coses massa concretes. Es tornen massa realistes. I tot el que fins llavors et semblava tendre o agradable et comença a semblar vulgar i depriment. Sempre que ens veiem, després de fer-ho no para de preguntar-me què faré quan acabi la carrera.

—¿I què faràs? —li vaig preguntar.

Va fer que no amb el cap mentre mossegava un esperlà.

—¿Què vols que faci, havent estudiat pintura? Si m’hagués preocupat el futur, ja no hauria començat ni a estudiar. És impossible guanyar-s’hi la vida. I quan li dic això, ella em diu que torni a Nagasaki per fer de professor d’art. Ella vol ser professora d’anglès.

—Ja no l’estimes com abans, ¿oi?

—Potser no —va admetre l’Ito—. I, a més, no vull fer de professor d’art. No em vull passar la vida ensenyant a dibuixar a una colla d’adolescents que semblen micos i que no se saben comportar.

—Potser ho hauríeu de deixar —li vaig dir—. Pel bé de tots dos.

—Jo també ho penso. Però no sé com dir-l’hi. Ella té ganes de viure amb mi. No li puc dir que ja no m’agrada i que val més que ho deixem.

Ens bevíem el Chivas sol, sense gel, i quan ens vam acabar els esperlans vam tallar algunes branques d’api i uns quants cogombres i ens els vam menjar sucats en miso. Mentre mastegava els bocins de cogombre em vaig recordar del pare de la Midori, i em vaig adonar que la meva vida sense ella s’havia tornat monòtona i avorrida. Em vaig quedar ben aixafat. Sense que me n’adonés, la seva presència havia anat guanyat espai dins meu.

—¿I tu, que tens xicota? —em va preguntar l’Ito.

Li vaig dir que sí, i després d’un sospir vaig afegir que per diferents circumstàncies no ens podíem veure.

—Però almenys us enteneu, ¿no?

—Suposo que sí. Si no, estem llestos —vaig dir com si semblés una broma.

L’Ito em va parlar serenament de la grandesa de Mozart. Coneixia la música de Mozart de la mateixa manera que la gent d’un poble coneix els camins dels voltants. Al seu pare li encantava la música clàssica i l’hi havia fet escoltar des de ben petit. Jo no en sabia tant com ell, però escoltant aquell concert de Mozart amb els seus comentaris pertinents i entusiastes, em vaig relaxar per primer cop després de molt temps. Ens vam acabar el Chivas Regal tot mirant la lluna creixent que flotava sobre el parc d’Inokashira. Era un whisky boníssim.

L’Ito em va dir si em volia quedar, però li vaig dir que tenia coses per fer, li vaig donar les gràcies pel whisky i vaig marxar del seu pis vora les nou. Tornant cap a casa em vaig aturar en una cabina i vaig trucar a la Midori. Sorprenentment, s’hi va posar ella.

—Em sap greu. No tinc ganes de parlar amb tu —em va dir.

—Ja ho sé. M’ho has dit moltes vegades. Però no vull que la nostra relació s’acabi d’aquesta manera. Ets de les poques amigues que tinc, i et trobo molt a faltar. Només vull que em diguis quan podré parlar amb tu.

—Quan jo en tingui ganes —va dir ella.

—¿Estàs bé? —li vaig preguntar.

—Més o menys —em va respondre just abans de penjar.

A mitjan maig vaig rebre una carta de la Reiko.

Gràcies per les teves cartes. A la Naoko li agrada molt llegir-les. I a mi també. No et fa res que les llegeixi, ¿oi?

Em sap greu no haver-te escrit en tot aquest temps. Si vols que et digui la veritat, estava molt cansada i no tenia gaires bones notícies per explicar-te. La Naoko no es troba gaire bé. L’altre dia va venir la seva mare, i després de parlar tots quatre (la Naoko, la seva mare, el metge i jo) vam arribar a la conclusió que val més que ingressi en un hospital per seguir una teràpia intensiva. Si respon bé i es recupera, sempre podrà tornar aquí. Ella s’estimaria més quedar-se aquí, i per mi serà molt dur tenir-la lluny, però el cert és que aquí cada cop és més difícil controlar-la. En general està bé, però de tant en tant les seves emocions es desestabilitzen i no li podem treure els ulls de sobre. No sabem què seria capaç de fer. Quan sent totes aquelles veus, es tanca en ella mateixa i no hi ha manera que surti.

Per això em sembla que el millor que podem fer és que vagi a un centre on rebi un tractament adequat. És una llàstima, però no hi ha cap altra solució. Tal com t’he dit més d’una vegada, el més important és tenir paciència. No hem de perdre l’esperança i hem de mirar d’anar desfent el cabdell fil a fil. Encara que la seva situació sembli desesperada, segur que podem trobar el cap del fil. És com quan et quedes a les fosques: l’únic que pots fer és esperar que els ulls se t’acostumin a la foscor.

Quan rebis aquesta carta, ella ja deurà ser a l’hospital. Em sap greu no haver-te’n dit res fins ara que la decisió ja està presa, però és que tot ha anat molt de pressa. L’hospital on anirà és molt bo i hi ha molt bons metges. Al final de la carta t’inclouré l’adreça perquè li puguis escriure com fins ara. A mi també em mantindran informada de com es troba, de manera que ja t’aniré escrivint el que sàpiga. Tant de bo et pugui fer arribar bones notícies. Suposo que per tu serà un cop dur, però has de ser fort. Encara que no hi hagi la Naoko, ja saps que em pots escriure quan vulguis. Adéu.

Aquella primavera vaig escriure moltes cartes: una per setmana a la Naoko, unes quantes a la Reiko i unes quantes a la Midori. Escrivia a classe, assegut a l’escriptori amb la Gavina a la falda o en alguna taula del restaurant italià durant les pauses. Era com si escrivís per evitar que la meva vida es desfés en mil bocins.

«Sense poder parlar amb tu, per mi l’abril i el maig han estat uns mesos plens de soledat i de tristesa», vaig escriure a la Midori.

No havia viscut mai una primavera tan sol i tan trist. M’hauria estimat més passar tres febrers que una primavera com aquesta. Ja sé que és tard per dir-t’ho, però el pentinat nou t’afavoreix. Et queda molt bé. Ara treballo en un restaurant italià, i el xef m’ha ensenyat una recepta d’espaguetis boníssima. M’agradaria fer-te-la un dia.

Durant aquells dos mesos vaig anar a la universitat cada dia, vaig treballar al restaurant dos o tres cops per setmana, vaig parlar amb l’Ito, vaig llegir novel·les de Boris Vian que ell em deixava, vaig jugar amb la Gavina, vaig fer espaguetis, vaig cuidar el jardí, em vaig masturbar pensant en la Naoko i vaig anar sovint al cine.

La Midori no em va tornar a parlar fins ben entrat el mes de juny. Feia dos mesos que no ens dèiem res. Un dia després de classe es va asseure al meu costat, es va posar la mà a la barbeta i es va quedar en silenci. A fora plovia. Era una típica pluja del mes de juny: no bufava ni un bri d’aire i l’aigua queia ben recta, mullant-ho tot. Quan els altres estudiants van haver marxat, la Midori va continuar en la mateixa postura, sense dir res. Llavors es va treure un Marlboro de la butxaca de la jaqueta texana, se’l va posar a la boca i em va donar els llumins. En vaig encendre un i li vaig donar foc. Ella va fer una xuclada i, a poc a poc, em va tirar el fum a la cara.

—¿T’agrada el meu pentinat?

—Molt.

—¿Quant? —em va preguntar.

—Prou per tombar tots els arbres de tots els boscos del món —li vaig dir.

—¿De debò?

—De debò.

Se’m va quedar mirant una estona i finalment em va allargar la mà dreta. Vam encaixar. Em va semblar que estava fins i tot més alleujada que jo. Va tirar la cendra a terra i es va aixecar.

—Anem a dinar. Em moro de gana —va dir.

—¿On anem?

—Al Takashiyama de Nihonbashi.

—¿Com és?

—De tant en tant em ve de gust anar-hi.

Vam agafar el metro fins a Nihonbashi. Com que havia plogut tot el matí, als magatzems Takashiyama no hi havia gaire gent. L’olor de pluja havia entrat a la botiga i els dependents estaven desenfeinats. Vam anar al restaurant de la planta baixa, i després de mirar bé els plats de mostra de l’aparador vam demanar un makunouchi bento.[4] Tot i que era l’hora de dinar, la sala estava mig buida.

—Feia anys que no dinava al restaurant d’uns grans magatzems —vaig dir mentre em bevia el te en una d’aquelles tasses blanques i lliscoses que només es veuen en aquesta mena de restaurants.

—Doncs a mi m’agrada venir-hi —va dir la Midori—. És com si fessis un extraordinari. Suposo que em recorda quan era petita. Els meus pares no ens hi portaven gairebé mai, als grans magatzems.

—Doncs amb els meus no ens en movíem. A la meva mare li encantaven.

—Quina sort.

—¿Per què? A mi no m’agradava pas anar-hi.

—No ho dic per això. Ho dic perquè et feien prou cas per portar-te als llocs.

—Bé, és que sóc fill únic.

—Quan era petita pensava que quan fos gran aniria sola als restaurants dels grans magatzems i menjaria tot el que voldria —va dir ella—. Quina bestiesa. ¿Quina gràcia té afartar-se sol en un lloc així? El menjar que donen no és gaire bo, i sempre està ple de gent i de fum. Tot i així, de tant en tant em ve de gust venir-hi.

—Aquests dos mesos t’he trobat a faltar —li vaig dir.

—Ja m’ho deies a les cartes —va fer amb un to inexpressiu—. Va, mengem. No vull pensar en res més.

Ens vam menjar tots els ingredients que hi havia a la safata, i ens vam beure la sopa i el te. La Midori va fumar, i en acabar es va aixecar sense dir res i va agafar el seu paraigua. Jo també em vaig aixecar i vaig agafar el meu.

—¿On anem ara? —li vaig preguntar.

—Ja que hem vingut a dinar aquí, no podem marxar sense pujar al terrat —va dir ella.

Amb aquella pluja, al terrat no hi havia ni una ànima. A la secció d’animals no hi havia ni el dependent, i tant les taquilles com les atraccions tenien les persianes abaixades. Vam obrir els paraigües i vam passejar entre els cavalls de fusta, els bancs i les parades. Em vaig quedar parat de veure que en ple centre de Tòquio hi hagués un lloc tan buit i tan desolat. La Midori va dir que volia mirar per uns prismàtics. Jo hi vaig posar una moneda i li vaig aguantar el paraigua.

En un racó del terrat hi havia una àrea coberta amb màquines per a la canalla. Ens vam asseure l’un al costat de l’altre en una mena de plataforma i ens vam quedar mirant la pluja.

—Digue’m alguna cosa —em va demanar—. Segur que tens alguna cosa per dir-me.

—No em vull justificar, però aquell dia estava molt deprimit. Tenia el cap emboirat i no m’hi entrava res —li vaig dir—. Però quan ens vam deixar de veure vaig entendre perfectament que sense tu no hauria pogut sobreviure. Quan vas desaparèixer em vaig sentir molt desgraciat.

—No t’imagines com de desgraciada m’he sentit jo aquests dos mesos, ¿oi?

—Ostres… —vaig dir, sorprès—. Em pensava que no em volies veure perquè estaves enfadada amb mi.

—¿Com pots ser tan ximple? És clar que et volia veure! ¿No t’havia dit que m’agradaves? Doncs sàpigues que no canvio de gustos tan de pressa. Almenys això ho podries saber.

—Sí, és clar, però…

—I em vas fer emprenyar com una mona. Tenia ganes d’engegar-te ben lluny. ¿No ho entens? Feia temps que no ens vèiem i tu només tenies el cap en una altra noia. Ni tan sols em vas mirar. És normal que m’enfadés, ¿no? Però, a part d’això, ja feia temps que pensava que valia més que em separés una mica de tu per aclarir unes quantes coses.

—¿Quines coses?

—La nostra relació. Ras i curt: m’ho passava més bé amb tu que amb ell. ¿No trobes que és estrany? Evidentment, encara m’agrada. És una mica carca i una mica fatxa, però té moltes virtuts i és el primer noi que em va agradar de veritat. Però tu ets especial. Quan estem junts tinc la sensació que tot és perfecte. Confio en tu, m’agrades i no et vull deixar escapar. Com que cada vegada estava més confusa, vaig anar a trobar el meu xicot i li vaig preguntar què havia de fer. Em va dir que et deixés de veure. Que si t’havia de tornar a veure valia més que talléssim.

—¿I què vas fer?

—El vaig deixar. Sense contemplacions.

Es va posar un Marlboro als llavis, va protegir la flama amb la mà i hi va fer una xuclada.

—¿Per què?

—¿Per què? —va cridar ella—. ¿Vols dir que hi ets tot? Entens els condicionals de l’anglès, saps trigonometria, llegeixes Marx, ¿i no entens una cosa així? ¿Com em pots preguntar per què? ¿Per què m’has d’obligar a explicar-t’ho? M’agrades més que ell, vet aquí. De fet, m’hauria agradat enamorar-me d’algú més ben plantat, però m’he enamorat de tu.

Va llençar la cigarreta dins un toll.

—No facis aquesta cara, que em poso trista. No pateixis, ja sé que estàs enamorat d’una altra noia. No espero res. Però almenys em podries abraçar, ¿no? Aquests dos mesos m’ho he passat fatal.

La vaig abraçar en aquell racó del terrat, sense deixar el paraigua. Els nostres cossos es van estrènyer i els nostres llavis es van buscar. Els seus cabells i el coll de la seva jaqueta texana feien olor de pluja. Vaig pensar que els cossos de les noies sempre eren suaus i càlids. Malgrat la roba, vaig notar com els seus pits es premien contra el meu pit. Em vaig adonar que feia temps que no tocava ningú.

—Aquell dia que ens vam veure, al vespre vaig anar a parlar amb ell i vam trencar.

—T’estimo —li vaig dir—. T’estimo de tot cor. No et vull deixar escapar altra vegada. Però ara no t’ho puc demostrar. No puc fer cap pas.

—¿Per ella?

Vaig fer que sí amb el cap.

—Digue’m una cosa: ¿ho heu fet mai?

—Una vegada. Ara fa un any.

—¿I no us heu tornat a veure?

—Sí. Dues vegades. Però no ho hem fet més.

—¿Per què no? ¿Que no t’estima?

—No sé què dir-te. És molt complicat. Ja fa temps que dura, i s’hi barregen tants problemes que ja no sé què pensar. I ella tampoc. L’únic que sé és que, com a persona, hi tinc una certa responsabilitat i no la puc abandonar. Si més no, és tal com ho veig ara mateix. Encara que no m’estimi.

—Escolta, Toru, jo sóc una noia de carn i os —va dir ella prement la galta al meu coll—. Em tens als teus braços i et dic que t’estimo. Estic disposada a fer el que em diguis. Potser sóc una mica feta a la meva, però sóc bona noia, sincera, treballadora, sóc bastant guapa, tinc uns bons pits, sóc bona cuinera i el pare em va deixar una bona llibreta al banc. ¿No trobes que sóc una ganga? Si no m’agafes, faré cap a un altre lloc.

—Dóna’m una mica de temps —li vaig dir—. El necessito per pensar, per aclarir les coses i per prendre les decisions que hagi de prendre. Em sap greu, però és l’únic que et puc dir.

—¿Però m’estimes de tot cor i no em vols deixar escapar altra vegada?

—És clar.

La Midori es va separar de mi amb un somriure i em va mirar a la cara.

—Molt bé. M’esperaré. Perquè confio en tu —em va dir—. Però si m’acabes triant, només em triaràs a mi. I quan m’abracis, només hauràs de pensar en mi. ¿Queda clar?

—I tant.

—Em pots fer el que vulguis, però sobretot no em facis mal. Ja n’he tingut prou amb el que he hagut de passar fins ara. Ara vull ser feliç.

La vaig acostar cap a mi i li vaig fer un petó a la boca.

—Deixa aquest coi de paraigua i abraça’m com cal —em va dir.

—Però ens mullarem.

—¿I què? Vull que m’abracis i que no pensis en res més. Fa dos mesos que ho espero.

Vaig deixar el paraigua als nostres peus i la vaig abraçar sota la pluja. Només ens envoltava el rum-rum somort de l’autopista, com si fos una mena de boira. La pluja queia en silenci, incessant, i ens mullava els cabells, ens rodolava com llàgrimes galtes avall i enfosquia la seva jaqueta texana i la meva caçadora groga de niló.

—¿Què et sembla si ens posem a sopluig? —li vaig dir.

—Anem a casa meva. No hi ha ningú. Si no, agafarem un bon refredat.

—Tens raó.

—Sembla que acabem de travessar un riu —va dir amb una rialla—. Que bé!

Vam comprar una tovallola ben grossa al departament de roba de la llar i, l’un després de l’altre, vam entrar al lavabo per eixugar-nos els cabells. Llavors vam agafar el metro i vam anar fins al seu pis de Myogadani. Em va fer dutxar primer i després es va dutxar ella. Em va deixar un barnús que em vaig posar mentre se m’assecava la roba. Ella es va posar un polo i una faldilla. Vam seure a la taula de la cuina i vam fer un cafè.

—Explica’m coses teves —em va demanar.

—¿Quines coses vols saber?

—A veure… ¿Què no suportes?

—El pollastre, les malalties venèries i els barbers que xerren massa.

—¿Què més?

—Les solitàries nits d’abril i els telèfons amb fundes de randa.

—¿Què més?

Vaig moure el cap a banda i banda.

—No se m’acut res més.

—Doncs al meu xicot… Bé, al meu ex-xicot hi havia moltes coses que no li agradaven: que portés una faldilla massa curta, que fumés, que m’emborratxés de seguida, que digués porcades, que parlés malament dels seus amics… Així que si hi ha alguna cosa de mi que no t’agrada, no et tallis. Si m’ho dius, miraré d’arreglar-ho.

—No hi ha res que no m’agradi —li vaig dir després de pensar-hi un moment.

—¿De debò?

—Tot el que portes m’agrada, i també m’agrada el que fas, el que dius i com camines quan vas beguda. M’agrada tot.

—¿Segur que ja et va bé tal com sóc?

—Si canviessis, no sé com series. Per tant, val més que et quedis tal com ets.

—¿Com m’estimes? —em va preguntar.

—Prou per fondre tots els tigres de totes les selves del món i fer-ne mantega.

—Uau —va fer satisfeta—. ¿Em vols tornar a abraçar?

Vam anar a la seva habitació i ens vam abraçar. Mentre sentíem el soroll de la pluja, ens vam fer petons sota els llençols i vam parlar de tot, des de la formació de l’univers fins a les preferències en el punt de cocció dels ous bullits.

—¿Què deuen fer les formigues els dies de pluja? —va preguntar la Midori.

—Ni idea —li vaig dir—. Deuen netejar el formiguer o fer inventari del que tenen. Són molt treballadores.

—Si treballen tant, ¿com és que no evolucionen? No han passat mai de ser formigues.

—No ho sé. Potser el seu cos no està fet per evolucionar. Comparat amb els micos, vull dir.

—Coi, Toru. Hi ha moltes coses que no saps —em va dir—. Em pensava que ho sabies tot del món.

—És que el món és molt gran —vaig dir.

—Les muntanyes són molt altes i els mars molt profunds —va dir ella. Llavors em va posar la mà dins el barnús, em va agafar el penis i després d’inspirar amb força em va dir—: Ei, Toru. Ara seriosament: és impossible que m’entri això tan gros i tan dur.

—Ho dius de broma —vaig dir amb un sospir.

—És clar —va fer ella ofegant una rialla—. No pateixis. Entrarà com si res. ¿Me la deixes mirar de prop?

—Com vulguis —li vaig dir.

Es va amagar sota els llençols i me la va toquejar una estona. Em va destapar el gland i em va sospesar els testicles amb el palmell. Llavors va sortir de sota els llençols i va deixar anar un sospir.

—M’encanta —va dir—. No ho dic per compliment.

—Gràcies —li vaig dir sincerament.

—Però, Toru, ¿no ho vols fer amb mi, oi? Fins que no ho hagis aclarit tot.

—És clar que ho vull fer —li vaig dir—. En tinc tantes ganes que em torno ximple. Però no puc. No estaria bé.

—Ets molt tossut. Si fos de tu, ho faria i ja hi pensaria després.

—¿Ho dius de veritat?

—No, home —va dir en veu baixa—. Em sembla que tampoc ho faria. Això és el que m’agrada de tu. M’agrada moltíssim.

—¿Quant? —li vaig preguntar.

En lloc de respondre’m, em va estrènyer ben fort, em va fer un petó al mugró i va començar a moure molt a poc a poc la mà amb què m’agafava el penis. El primer que em va venir al cap va ser que ho feia molt diferent de com ho feia la Naoko. Totes dues ho feien suaument, amb amor, però hi havia alguna diferència que no vaig saber identificar i que va fer que fos una experiència totalment nova.

—Toru, ¿oi que penses en aquesta altra noia?

—No —li vaig mentir.

—¿De debò?

—De debò.

—No vull que pensis en una altra.

—No hi penso —li vaig dir.

—¿Em vols tocar els pits o aquí a baix? —em va preguntar.

—Ja m’agradaria, però val més que no ho faci. Si fem massa coses no em podré aguantar.

Ella va assentir amb el cap, es va moure sota els llençols per treure’s les calces i me les va posar a la punta del penis.

—Si vols, et pots córrer aquí.

—Però te les embrutaré.

—Si no pares de dir bajanades em faràs saltar les llàgrimes —va fer amb veu plorosa—. Després les rento i ja està. No et retinguis i corre’t tant com vulguis. I si et sap greu, me’n compres unes de noves. ¿O potser no t’hi vols córrer perquè són meves?

—No, dona —li vaig dir.

—Doncs va, corre’t.

Quan vaig haver ejaculat, ella va examinar el meu semen.

—N’has tret molt —va dir admirada.

—¿Massa?

—I ara. Mira que ets ruc. Corre’t tant com vulguis —va dir rient, i em va fer un petó.

Al vespre va anar a comprar quatre coses i va fer el sopar. Vam seure a la taula de la cuina i, tot bevent cervesa, vam menjar tempura i arròs amb pèsols.

—Menja molt i fes força semen —em va dir la Midori—. Després ja t’ajudaré a treure’l.

—Gràcies —li vaig dir.

—Sé moltes maneres de fer-ho. Les vaig aprendre de les revistes femenines que teníem a la botiga. Fins i tot hi havia un especial on s’explicaven les maneres de tenir el marit content mentre estàs embarassada i no pots fer-ho. Hi ha un munt de maneres. ¿Voldràs que les provem?

—És clar —li vaig dir.

Després que ens acomiadéssim, vaig comprar un diari a l’estació, però quan el vaig obrir al tren em vaig adonar que no tenia ganes de llegir-lo i que ni tan sols entenia el que hi deia. Em vaig quedar mirant aquella portada incomprensible i vaig començar a pensar què em passaria a partir de llavors i com canviarien les coses. Era com si de tant en tant sentís bategar el món que m’envoltava. Vaig deixar anar un sospir i vaig tancar els ulls. No tenia cap remordiment del que havia fet aquell dia, i estava segur que si l’hagués de tornar a viure l’hauria viscut de la mateixa manera: hauria abraçat la Midori al terrat sota la pluja, ens hauríem quedat ben xops i hauria deixat que em guiés amb la mà fins a l’orgasme. No en tenia cap dubte. Estimava la Midori i estava content d’haver-la recuperat. Segur que tots dos ens entendríem. I, com ella mateixa havia dit, era una noia de carn i os i se m’havia llençat als braços. M’havia costat molt contenir el desig intens de despullar-la, d’obrir-li el cos i de submergir-me en la seva escalfor. M’havia estat impossible aturar-la quan havia començat a moure la mà amb què m’agafava el penis. De fet, volia que ho fes i ella ho volia fer. Ja estàvem enamorats. ¿Qui hauria pogut aturar-nos? Definitivament, estava enamorat de la Midori. Potser feia temps que ho sabia i només havia intentat ajornar aquella conclusió.

El problema era que no ho podia explicar a la Naoko. En una situació normal ja hauria estat difícil, però tal com es trobava en aquell moment era impossible que li digués que m’havia enamorat d’una altra noia. I, a més, a ella també l’estimava. Per molt defectuós i per molt estrany que fos, el que sentia no deixava de ser amor, i dins meu conservava un lloc molt important només per a ella.

L’únic que podia fer era escriure a la Reiko explicant-li la situació de la manera més sincera possible. En tornar a casa vaig seure al porxo i, mentre mirava com la pluja queia sobre el jardí, vaig anar escrivint les frases mentalment. Llavors em vaig asseure davant l’escriptori i li vaig escriure. «Per mi és gairebé insuportable haver-te d’escriure una carta com aquesta», vaig començar. Tot seguit li vaig resumir la meva relació amb la Midori i li vaig explicar el que havia passat aquell dia.

Tot aquest temps he estimat la Naoko, i encara l’estimo. Però entre la Midori i jo hi ha alguna cosa definitiva. És una força irresistible que m’acabarà arrossegant. El que sento per la Naoko és un amor tranquil, serè i transparent, mentre que el que sento per la Midori és una emoció d’una altra mena. És una emoció que es mou, que respira i que batega, i em sacseja de cap a peus. No sé què he de fer. Estic confús. No em vull justificar, però em sembla que sempre he viscut sent sincer amb tothom, sense enganyar ningú. Sempre he anat amb compte de no fer mal als altres. No entenc com, malgrat els meus escrúpols, em puc trobar en un laberint com aquest. ¿Què puc fer? Tu ets l’única a qui puc demanar consell.

La vaig enviar aquella mateixa nit per correu urgent.

La resposta de la Reiko va arribar a final de maig.


Primer, les bones notícies.

La Naoko ha millorat més de pressa del que ens esperàvem. Hi vaig parlar un cop per telèfon, i parlava amb molta naturalitat. Potser podrà tornar aviat.

Ara la teva situació.

Em sembla que no t’ho hauries de prendre tot tan seriosament. Estimar algú és una cosa meravellosa, i si l’amor és sincer no hi ha ningú que es trobi en cap laberint. Has de creure més en el que sents.

El meu consell és molt senzill. Primer de tot, si trobes que la Midori és tan encantadora, és lògic que te n’hagis enamorat. I tant pot ser que funcioni com que no. Però l’amor sempre és així. Quan t’enamores, el més normal és que t’hi entreguis per complet. Això és el que penso. És una forma de sinceritat.

En segon lloc, si fas l’amor o no amb la Midori és una decisió que només pots prendre tu. Jo no et puc dir res. Parla-ho amb ella i treu-ne la conclusió que et sembli més lògica.

En tercer lloc, no ho expliquis a la Naoko. Si arriba un punt en què et sembla que no et queda més remei que explicar-l’hi, ja pensarem la millor manera de fer-ho. De moment, doncs, no li diguis res. Fes-me cas.

En quart lloc, has de saber que fins ara has estat una bona font de suport per a la Naoko. Encara que no l’estimis com abans, em sembla que encara pots fer moltes coses per ella. Per tant, no t’ho prenguis tot tan seriosament. Tots (vull dir tant les persones més normals com les que no ho som tant) som éssers humans imperfectes que vivim en un món imperfecte. No vivim mesurant constantment les línies i els angles amb regles i transportadors, ni seguint un registre tan precís com el d’un compte bancari, ¿oi que no?

Personalment, em sembla que la Midori és una noia fantàstica. Llegint les teves cartes entenc per què t’atreu. I, alhora, també entenc per què t’atreu la Naoko. Això no és cap pecat. Són coses que passen. És com anar remant per un llac un dia clar i trobar que tant el cel com l’aigua són preciosos. Per tant, no et mortifiquis d’aquesta manera. Deixa que les coses vagin com hagin d’anar. Per molt que t’hi esforcis, quan sigui l’hora, qui hagi de patir patirà. La vida és així. Ja sé que sembla que t’estigui fent un sermó, però ja és hora que aprenguis a viure d’aquesta manera. A vegades forces massa les coses perquè la vida s’ajusti a la teva manera de ser. Si no vols acabar al manicomi, obre una mica més el cor i deixa’t endur pel corrent de la vida. Fins i tot una persona tan impotent i tan imperfecta com jo troba que hi ha vegades en què la vida és meravellosa. T’ho dic de debò. Per tant, sigues feliç. Esforça’t per ser-ho.

No cal dir que em sap greu que la teva relació amb la Naoko no tingui un final feliç, però, ¿qui pot dir què és millor? Així doncs, no t’estiguis de res per ningú: si penses que se’t presenta una oportunitat per ser feliç, no la deixis escapar. L’experiència em diu que aquestes oportunitats no es presenten més de dues o tres vegades, i que si no les aprofites te’n penedeixes tota la vida.

Encara que no tingui ningú que m’escolti, toco la guitarra cada dia. És una mica absurd. Tampoc m’agraden les nits de pluja. Tinc ganes de tocar la guitarra i menjar raïm amb la Naoko i amb tu.

Que vagi bé.

17 de maig

Reiko Ishida





11


La Reiko em va escriure uns quants cops després de la mort de la Naoko. Em deia que no havia estat culpa meva, que no havia estat culpa de ningú, que qualsevol comportament per evitar-ho hauria estat tan inútil com qualsevol mesura per aturar la pluja. No li vaig contestar. No sabia què podia dir-li. I, de totes maneres, hauria estat absurd. La Naoko ja no era en aquest món: s’havia convertit en un grapat de cendres.

A final d’agost vaig anar a Kobe per assistir a un funeral senzill per la Naoko, i en acabat me’n vaig tornar a Tòquio. Vaig dir al propietari de la casa que seria fora uns quants dies i vaig avisar als del restaurant que no aniria a treballar. També vaig escriure una nota a la Midori: li deia que em sabia greu però que de moment no li podia donar cap resposta, i li demanava una mica més de temps. Em vaig passar els tres dies següents tancat als cinemes, mirant pel·lícules de punta a punta de dia, i quan vaig haver vist totes les de la cartellera, vaig fer la motxilla, vaig treure tots els diners que tenia al banc, vaig anar a l’estació de Shinjuku i em vaig enfilar al primer tren exprés que vaig veure.

No sabria dir on vaig estar. Recordo els paisatges, els sorolls i les olors, però no pas els noms dels llocs per on vaig passar. Tampoc recordo l’ordre del viatge. Vaig anar d’una ciutat a l’altra amb tren, amb autocar o amb algun camió que em recollia, i vaig passar les nits dormint amb el sac en qualsevol lloc: en solars buits, en estacions, en parcs, a la vora d’algun riu o a la platja. Una vegada em van deixar dormir en una oficina de la policia i un altre dia vaig dormir a la vora d’un cementiri. Mentre no fes nosa a ningú i pogués dormir tant com volgués, tant me feia on em posava. Quan em cansava de caminar em ficava dins el sac, bevia uns quants glops de whisky barat i m’adormia. En alguns pobles la gent em portava menjar i em donava encens per espantar els mosquits, i en altres trucaven a la policia i em feien marxar dels parcs. A mi m’era igual una cosa com l’altra. L’únic que volia era dormir tranquil en llocs que no conegués.

Quan se m’acabaven els diners, treballava tres o quatre dies per sortir del pas. A tot arreu hi havia feina. Anava d’un poble a l’altre sense rumb. El món era gran i ple de coses curioses i de gent estranya. Un dia vaig trucar a la Midori. Em moria de ganes de sentir la seva veu.

—Ei, que ja fa anys que ha començat el semestre —em va dir—. Hi ha professors que ja han començat a demanar treballs. ¿Què penses fer? Fa tres setmanes que estàs il·localitzable. ¿On ets? ¿Què fas?

—Em sap greu, però no puc tornar a Tòquio. Encara no.

—¿Només m’has de dir això?

—Ara mateix no et puc dir res més. Potser a l’octubre…

Va penjar en sec.

Jo vaig continuar viatjant. De tant en tant passava la nit en alguna pensió on em banyava i m’afaitava. Quan em veia al mirall m’adonava que feia molt mala cara. Tenia la pell resseca del sol, els ulls enfonsats i les galtes plenes de taques i esgarrinxades. Semblava algú acabat de sortir d’un cau ben fosc, però no hi havia dubte que era jo.

En aquell moment era prop de la costa. Devia ser a Tottori o al nord de Hyogo. Caminar per la costa era fàcil, ja que sempre trobava algun lloc agradable per dormir. Feia una foguera amb trossos de fusta que trobava a la platja i hi coïa el peix que havia comprat en algun poble. Després bevia whisky, i mentre sentia el soroll de les onades pensava en la Naoko. Era molt estrany que s’hagués mort, que ja no fos en aquest món. No me’n sabia avenir. No m’ho creia. Havia sentit els cops de martell que havien tancat el seu taüt, però tot i així no em sabia fer a la idea que havia tornat al no-res.

En tenia un record massa viu. Encara recordava com s’havia posat el meu penis a la boca i com els seus cabells s’havien gronxat damunt el meu ventre. Tenia present la seva escalfor, el seu panteix, el moment en què no em vaig poder contenir i em vaig córrer. Era com si tot plegat hagués passat només feia cinc minuts, i em feia l’efecte que ella encara era al meu costat, que la podia tocar només allargant el braç. Però no hi era: el seu cos ja no formava part d’aquest món.

Les nits que no podia dormir recordava diverses imatges de la Naoko. M’era impossible no fer-ho: dins meu hi tenia massa records d’ella, i quan un trobava una escletxa per on sortir el seguien tots els altres. No hi havia manera d’aturar-los.

Recordava la imatge de la Naoko amb l’impermeable groc, netejant l’aviari i portant el sac de menjar aquell matí plujós. També recordava el pastís mig enfonsat i les seves llàgrimes mullant-me la samarreta aquella nit del seu aniversari; l’abric de color beix que portava a l’hivern, quan sortíem a caminar per Tòquio; el passador amb què es recollia els cabells i que sovint es tocava per timidesa; els seus ulls transparents mirant-me, i la bata blava que duia mentre estava asseguda amb els peus damunt el sofà, recolzant la barbeta als genolls.

Aquestes imatges batien contra el meu cos com les onades de la marea i se m’enduien a un lloc estrany on vivia amb els morts. En aquell lloc la Naoko era viva i podíem parlar o abraçar-nos. La mort no era una cosa definitiva que posava fi a la vida, sinó que no deixava de ser un element més de la vida. La Naoko hi vivia amb la mort dintre seu. «No pateixis, Toru», em deia. «Això només és la mort. No et preocupis».

En aquell lloc no sentia cap mena de tristor. La mort era la mort, i la Naoko era la Naoko. «Sóc aquí, ¿oi?», em deia enriolada. «Doncs no hi ha cap problema». Els seus gestos mesurats em calmaven i em confortaven. «Si la mort és això», pensava jo, «no és tan dolenta». «És veritat», em deia ella, «la mort no és gaire cosa. És la mort i prou. Ara que sóc aquí, tot és molt més fàcil», m’assegurava entre els embats d’aquelles onades fosques.

Però quan la marea baixava em quedava sol a la platja, impotent, sense poder anar enlloc, embolcallat per la foscor i per la tristesa. Llavors em posava a plorar. Més que plorar, era com si les llàgrimes em vinguessin als ulls com si fossin gotes de suor.

Amb la mort d’en Kizuki havia après una cosa a la qual m’havia resignat i que havia incorporat a la meva vida com una mena de principi: «La mort existeix, no pas com el contrari de la vida, sinó com una part de la vida».

Era cert: vivint alimentem la mort. Però allò només era una part de les moltes veritats que hem d’aprendre. La mort de la Naoko em va ensenyar una altra cosa: que no hi ha cap veritat que pugui calmar el dolor que ens provoca la mort d’algú estimat. No hi ha cap veritat, cap sinceritat, cap força ni cap afecte que pugui apaivagar aquest patiment. L’únic que podem fer és superar-lo i aprendre’n alguna cosa, sabent que el que aprendrem no ens servirà per afrontar el pròxim patiment. Cada nit pensava aquetes coses mentre sentia el soroll de les onades i els xiulets del vent.

Amb la motxilla a l’esquena, vaig passar aquells primers dies de tardor seguint la costa cap a l’oest, amb els cabells plens de sorra i sobrevivint a base de pa, aigua i whisky.

Un vespre en què el vent bufava amb força, mentre plorava embolicat amb el sac al costat d’un vaixell abandonat, se’m va acostar un pescador jove i em va oferir una cigarreta. Feia deu mesos que no fumava, però la vaig acceptar. Em va preguntar per què plorava i, gairebé en un acte reflex, li vaig dir que se m’havia mort la mare i que m’havia posat tan trist que me n’havia anat de casa. Després d’expressar-me el seu condol, va anar a casa seva i en va tornar amb dos gots i una ampolla de sake.

Ens la vam beure asseguts en aquella platja escombrada pel vent. Aquell noi em va dir que ell havia perdut la seva mare als setze anys. Em va explicar que, tot i no haver estat mai gaire bé de salut, s’havia consumit treballant de sol a sol. Jo no l’escoltava amb gaire atenció: només bevia sake i assentia amb el cap de tant en tant. Era com si sentís una història sortida d’un món molt llunyà. ¿De què parlava?, em vaig preguntar. De sobte em vaig enrabiar i em van venir ganes d’escanyar-lo. «¿I a mi què, la teva mare? Jo he perdut la Naoko! El seu cos preciós ha desaparegut d’aquest món. ¿Per què coi em parles de la teva mare?».

Però aquella ràbia va desaparèixer de seguida. Vaig tancar els ulls i vaig continuar escoltant distretament la seva lletania interminable. Al cap d’una bona estona em va preguntar si ja havia sopat. Li vaig dir que no, però que a la motxilla hi tenia pa, formatge, tomàquets i xocolata. Llavors em va preguntar què havia menjat per dinar, i li vaig contestar que pa, formatge, tomàquets i xocolata. Em va dir que no em mogués d’allà i se’n va anar. Jo vaig mirar d’aturar-lo, però va desaparèixer en la foscor sense girar-se.

El vaig esperar bevent sake. La platja era plena de restes de papers de focs artificials. Com si estiguessin enfollides, les onades batien contra les roques amb un gran estrèpit. Un gos escanyolit es va acostar a la foguera remenant la cua i buscant alguna cosa per menjar, però quan va veure que no hi havia res va tocar el dos.

El pescador va tornar al cap de mitja hora amb dues plates de sushi i una altra ampolla de sake. Em va dir que em mengés la de damunt, que portava peix, i que em guardés la de sota, amb algues i tofu, per a l’endemà. Llavors va omplir els gots de sake. Li vaig donar les gràcies i em vaig menjar tot el sushi de peix. N’hi havia ben bé per a dues persones. Després vam continuar bevent fins que no vam poder més. Finalment em va convidar a dormir a casa seva, però li vaig dir que m’estimava més dormir sol a la platja i no hi va insistir. Abans de marxar es va treure un bitllet de cinc mil iens i me’l va posar a la butxaca de la camisa. «Compra’t bon menjar. Fas molt mala cara», em va dir. Li vaig dir que ja havia fet prou per mi i que no podia acceptar aquells diners, però no els va voler tornar a agafar. Em va dir que no eren diners, sinó els seus sentiments, i que els prengués sense remordiments. No em va quedar altre remei que donar-li les gràcies i acceptar-los.

Quan se’n va anar em vaig recordar de la primera xicota que havia tingut a l’institut. Em vaig adonar que l’havia tractat molt malament i em vaig quedar glaçat. Gairebé no havia tingut mai en compte ni el que pensava ni el que sentia. Era molt tendra i molt bona noia, però en aquella època no l’havia valorat prou i després a penes hi havia tornat a pensar. Em vaig preguntar què devia fer i si em devia haver perdonat.

Em vaig marejar i vaig vomitar a la vora del vaixell. Tenia mal de cap per culpa del sake, i em sentia malament per haver mentit al pescador i per haver acceptat els seus diners. Vaig pensar que començava a ser hora de tornar a Tòquio. No podia continuar d’aquella manera. Vaig plegar el sac, em vaig posar la motxilla a l’esquena i vaig anar a l’estació de tren. Vaig preguntar a l’home de la finestreta les combinacions i els horaris per tornar a Tòquio. Ho va mirar i em va dir que podia arribar a Osaka de bon matí, i des d’allà agafar el tren bala fins a Tòquio. Li vaig donar les gràcies i vaig comprar el bitllet amb els cinc mil iens que m’havia donat el pescador. Mentre esperava el tren vaig comprar un diari i vaig mirar la data: era el 2 d’octubre del 1970. Feia un mes que viatjava. Havia de tornar al món real.

Aquell mes viatjant no em va servir per animar-me ni per suavitzar el cop que havia representat la mort de la Naoko. Vaig tornar a Tòquio si fa no fa igual que n’havia marxat. No vaig tenir esma ni de trucar a la Midori. ¿Què li podia dir? ¿Com podia començar? ¿«Ja està. Ara ja podem ser feliços»? Evidentment, no li podia pas dir això. Però, independentment de com ho digués o de com ho expressés, només hi havia una realitat: la Naoko era morta i la Midori no. La Naoko s’havia convertit en un grapat de cendres blanques i la Midori era una noia de carn i os.

Em sentia embrutit. Tot i tornar a Tòquio, em vaig passar uns quants dies tancat a casa. Els meus records estaven més lligats als morts que no pas als vius. Les habitacions que havia reservat dins meu per a la Naoko estaven tancades i barrades, els mobles estaven coberts amb llençols blancs i a les finestres hi havia un dit de pols. Em passava bona part del dia en aquelles habitacions, i també vaig tenir temps per recordar en Kizuki. «Ei, Kizuki», vaig pensar, «per fi t’has endut la Naoko. De fet ja està bé. Sempre ha estat teva. Ara ja és on ha de ser. Però vull que sàpigues que mentre ha estat en aquest món, en aquest món tan imperfecte dels vius, he fet tot el que he pogut per ella, m’he esforçat per trobar una nova manera de viure per a tots dos. Però no pateixis, que ja te la dono: t’ha triat a tu. Es va penjar en un bosc tan fosc com el seu cor. Quan et vas morir et vas endur una part de mi al món dels morts, i ara la Naoko s’hi ha endut un altre bocí. A vegades em sento com el conservador d’un museu: un museu buit i enorme que només visito jo i que vigilo només per a mi».

Al quart dia d’haver tornat a Tòquio va arribar una carta certificada de la Reiko. Era una nota molt senzilla: «Fa dies que miro de posar-me en contacte amb tu. Em tens amoïnada. Truca’m. M’esperaré davant d’aquest telèfon a les nou del matí i a les nou del vespre».

Li vaig trucar a les nou del vespre. Va contestar de seguida.

—¿Que estàs bé? —em va preguntar.

—Més o menys —li vaig dir.

—¿Et va bé si et vinc a veure demà passat?

—¿A Tòquio?

—Sí. Vull parlar amb tu.

—Així, ¿surts del centre?

—Si no en surto no et puc venir a veure, ¿oi? —va dir ella—. Em sembla que ja és hora que surti. Hi he passat vuit anys. Si m’hi quedo gaire més em començaré a podrir.

No em sortien les paraules.

—Arribaré a l’estació de Tòquio a les tres i vint —va continuar—. ¿Que em vindràs a buscar? Encara et recordes de la meva cara, ¿oi? ¿O potser des que la Naoko no hi és t’he deixat d’interessar?

—No, dona —vaig fer—. Demà passat seré a l’estació a les tres i vint.

—Em veuràs de seguida. No hi deu haver gaires dones de la meva edat traginant una guitarra.

Efectivament, la vaig veure de seguida. Anava amb una americana de tweed d’home, uns pantalons blancs i unes vambes vermelles. Portava els cabells com sempre, esbullats i amb alguna cresta, i duia una maleta de pell de color marró a la mà dreta i la funda de la guitarra, de color negre, a l’esquerra. En veure’m va fer una rialla que li va accen tuar les arrugues de la cara. Jo també li vaig somriure. Li vaig agafar la maleta i vam anar a buscar la línia Chuo.

—Toru, ¿des de quan fas aquesta mala cara? ¿Que potser és moda, a Tòquio, estar tan prim?

—He estat uns quants dies de viatge i he menjat de qualsevol manera —li vaig dir—. Per cert, ¿què t’ha semblat el tren bala?

—Un desastre. No es poden obrir les finestres. Volia comprar el dinar a l’andana d’alguna estació i no he pogut.

—Ara en venen dalt del tren.

—¿Vols dir aquells entrepans plastificats que fan pagar a preu d’or? No se’ls menjaria ni un cavall afamat. A mi m’agradaven el dinars que venien a l’estació de Gotenba.

—Si dius això et prendran per una vella.

—M’és igual. En certa manera, ho sóc —va dir ella.

Quan vam passar amb el tren pel barri de Musashino, la Reiko va mirar el paisatge tota encuriosida.

—¿Tant canvia el paisatge en vuit anys? —em va preguntar—. No t’imagines com em sento, ¿oi, Toru?

—No.

—Tinc tanta por que sembla que se m’hagi de girar el cervell en qualsevol moment. No sé què haig de fer, tota sola aquí fora —va dir—. «Sembla que se m’hagi de girar el cervell»: Déu n’hi do, quina expressió, ¿no trobes?

Vaig riure i li vaig agafar la mà.

—Tot anirà bé. No pateixis. Has arribat fins aquí tota sola.

—No hi he arribat pas sola —va dir—. Hi he arribat gràcies a tu i a la Naoko. No podia suportar ser al centre sense ella, i havia de venir a Tòquio per parlar amb tu. Si no hagués estat per això, potser m’hauria quedat allà tota la vida.

Vaig fer que sí amb el cap.

—¿Què penses fer a partir d’ara?

—Aniré a Asahikawa. ¿T’imagines? A un cul de món de Hokkaido! —em va dir—. Hi tinc una amiga que té una escola de música. Fa dos o tres anys ja em va demanar si la volia ajudar, però no vaig voler anar a un lloc tan fred, i ara que per fi em decideixo i surto d’allà, me’n vaig a un lloc com Asahikawa.

—No està tan malament —li vaig dir amb una rialla—. Hi vaig estar una vegada i no és pas lleig. Té la seva gràcia.

—¿Segur?

—Sí. És molt millor que Tòquio.

—Bé, no tinc cap altre lloc on anar, i a més ja hi he enviat les coses. ¿Em vindràs a veure?

—És clar que sí. Però no marxes de seguida, ¿no? Et deuràs quedar algun dia a Tòquio, ¿oi?

—Sí. Un parell o tres. ¿Et fa res si em quedo a casa teva? Miraré de no fer-te gaire nosa.

—Cap problema. Jo puc dormir a l’armari amb el sac.

—Home, em sap greu…

—No pateixis. És un armari enorme.

Va donar uns quants copets sincopats a la funda de la guitarra, que aguantava entre les cames.

—Em sembla que abans d’anar a Asahikawa m’hauré d’acostumar a ser a fora altre cop. Hi ha moltes coses que no entenc, i estic una mica nerviosa. ¿M’ajudaràs? Ets l’únic en qui puc confiar.

—Faré tot el possible per ajudar-te —li vaig dir.

—¿Segur que no et faig nosa?

—¿Quina nosa em vols fer?

Em va mirar a la cara i va fer una rialla de les seves, torçant els llavis, però no va dir res més.

Fins que vam baixar a l’estació de Kichijoji i vam arribar amb autobús a casa, no vam dir gran cosa. Ella va comentar que Tòquio havia canviat molt i em va parlar de la seva època al conservatori, mentre que jo li vaig explicar el meu viatge a Asahikawa. No vam dir res de la Naoko. Feia deu mesos que no ens vèiem, però caminant al seu costat em vaig sentir estranyament tranquil i confortat. Era una sensació que ja havia tingut alguna altra vegada, i en pensar-hi em vaig adonar que era exactament la mateixa que havia tingut passejant per Tòquio amb la Naoko. De la mateixa manera que la Naoko i jo havíem compartit la mort d’en Kizuki, la Reiko i jo compartíem la mort de la Naoko. En pensar això em vaig quedar sense poder parlar. La Reiko va continuar xerrant una estona, però quan va veure que jo no deia res també va callar i vam fer l’última part del trajecte sense obrir la boca.

Era una tarda de principi de tardor amb una llum tan clara com la tarda de feia tot just un any, quan havia anat a Kyoto a veure la Naoko per primera vegada. Els núvols eren blancs i prims com ossos, i el cel era alt i clar. L’olor del vent, el to de la llum, les flors petites que despuntaven entre l’herba i el lleu ressò de tots els sorolls em van fer adonar que la tardor havia arribat altre cop. Cada cicle de les estacions m’allunyava una mica més dels morts. En Kizuki s’havia quedat als disset anys i la Naoko als vint-i-un. Per sempre.

—Quin descans, ser en un lloc així —va dir la Reiko en baixar de l’autobús i mirar al seu voltant.

—No hi ha res, ¿oi? —li vaig dir.

Després d’entrar per la porta de darrere i travessar el jardí, vam arribar a casa. La Reiko es va quedar impressionada.

—Que maco —va dir—. ¿Els has fet tu, els prestatges i l’escriptori?

—Sí —li vaig dir mentre bullia aigua per al te.

—Sí que ets manetes. Ho tens tot molt net.

—És gràcies al Soldat d’Assalt, que em va encomanar la seva mania per la neteja. El propietari de la casa està molt content. Diu que ho cuido molt tot.

—Per cert, l’hauria d’anar a saludar —va dir ella—. Viu a l’altra banda del jardí, ¿oi?

—¿Que l’hauries d’anar a saludar? ¿Per què?

—¿Com que per què? Si veu que a casa teva hi ha una dona estranya que toca la guitarra se sorprendrà, ¿no? Val més avisar-lo. Li he portat una capsa de galetes.

—Penses en tot —vaig dir admirat.

—Això és l’edat. Diré que sóc una tieta teva de Kyoto, o sigui que no fiquis la pota. ¿Veus com a vegades va bé que hi hagi tanta diferència d’edat? No sospitarà res.

Va treure la capsa de galetes de la maleta i va anar a veure el propietari. Jo em vaig quedar al porxo bevent te i jugant amb la Gavina. Quan va tornar, al cap de vint minuts, va treure una capsa de galetes d’arròs de la maleta i va dir que eren per a mi.

—¿De què heu parlat tanta estona? —li vaig preguntar mentre mastegava una galeta d’arròs.

—De tu, és clar —va dir amb la Gavina a la falda i fregant-la amb la galta—. M’ha dit que ets com cal i que estudies molt.

—¿Segur que parlava de mi?

—És clar —va dir amb una rialla. Llavors va veure la meva guitarra, la va agafar i després d’afinar-la una mica va tocar «Desafinado», de Carlos Jobim. Feia molt temps que no la sentia tocar, però la seva música em va escalfar el cor de la mateixa manera que me l’havia escalfat les altres vegades.

—¿Que aprens a tocar-la?

—La vaig trobar abandonada al cobert i la rasco de tant en tant.

—Després et faré una classe de franc —va dir. Va deixar la guitarra, es va treure l’americana de tweed i, recolzada a la columna del porxo, va fumar una cigarreta. Portava una camisa de quadres de màniga curta.

—Està bé aquesta camisa, ¿oi? —va dir.

—Sí.

Era molt maca, amb uns quadres molt elegants.

—Era de la Naoko —em va dir—. ¿No ho sabies? Fèiem la mateixa talla. Sobretot quan va arribar. Després es va engreixar una mica i ja no era ben bé la talla exacta, però ens ho podíem deixar tot: les camises, els pantalons, les sabates, els barrets… Potser l’únic que no ens podíem canviar eren els sostenidors. Jo no tinc gens de pit. Però ens ho deixàvem pràcticament tot. De fet, era com si la roba fos de totes dues.

La vaig mirar bé i em vaig adonar que, efectivament, tenia la mateixa complexió que la Naoko. A causa de la forma de la cara i la finor dels braços, sempre m’havia fet l’efecte que la Reiko era més prima i més menuda que la Naoko, però de fet era sorprenentment robusta.

—Aquests pantalons i l’americana també són seus. ¿Que et molesta que porti coses seves?

—No. Segur que a ella li agradaria que algú les portés. Sobretot tu.

—És curiós —va dir fent petar els dits suaument—. L’únic que va deixar dit va ser respecte a la roba. Va escriure una nota i la va deixar damunt el seu escriptori: «Doneu tota la meva roba a la Reiko». Mira que era estranya, ¿no trobes? ¿Com podia pensar en la roba si estava a punt de suïcidar-se? ¿A qui li importa la roba? Segur que tenia moltes més coses per dir.

—O no —vaig dir.

La Reiko es va quedar pensarosa, xuclant la cigarreta.

—Suposo que vols saber com va anar tot, ¿oi?

—Sí —li vaig dir—. Explica-m’ho.

—Les proves que li van fer a l’hospital d’Osaka van demostrar que en principi millorava, però que per evitar possibles recaigudes valia més que s’hi estigués més temps per seguir aquell tractament intensiu. Em sembla que fins aquí t’ho havia explicat en una carta que et devia enviar cap al 10 d’agost.

—Sí. La vaig llegir.

—El dia 24 d’agost em va trucar la seva mare per dir-me que la Naoko volia venir al centre. Volia recollir alguna cosa que s’havia deixat, i com que estaríem un quant temps sense veure’ns, volia parlar amb mi i, si podia ser, quedar-se una nit al pis. Li vaig dir que per mi no hi havia cap problema. Jo també tenia moltes ganes de veure-la i de parlar amb ella. Així doncs, l’endemà van venir amb taxi. Això era el dia 25. Entre les tres vam recollir les coses de la Naoko i vam anar xerrant. Al vespre la Naoko va dir a la seva mare que podia tornar a casa, de manera que vam avisar un taxi i la mare va marxar. No estàvem gens preocupades, ja que la Naoko estava molt animada. De fet, fins aquell dia jo havia estat molt amoïnada. M’havia esperat trobar-la deprimida i desmillorada: sabia que les proves i els tractaments que es fan en aquests hospitals et poden deixar molt aixafat i patia per ella. Però de seguida vaig veure que estava bé. Feia molt més bona cara del que em pensava, somreia, feia bromes i parlava molt millor que quan havia marxat. A més, havia anat a la perruqueria i portava un pentinat nou, de manera que vaig pensar que encara que la seva mare no hi fos no havia de patir. La Naoko em va assegurar que aquell cop deixaria que la curessin del tot i jo li vaig dir que era el millor que podia fer. Llavors vam sortir a passejar una estona i vam parlar, sobretot de què faríem en endavant. Ella em va dir que li agradaria que totes dues sortíssim d’allà i poguéssim viure juntes en algun lloc.

—¿Tu i ella?

—Sí —va fer arronsant-se una mica d’espatlles—. Jo li vaig dir que no em faria res, però que què passava amb tu, i ella va dir que ho deixés a les seves mans. Només això. Llavors vam parlar d’on viuríem, de què faríem i de coses així. Després vam anar a l’aviari i vam jugar amb els ocells.

Vaig treure una cervesa de la nevera i la vaig obrir. Ella va encendre una altra cigarreta. Tenia la Gavina adormida a la falda.

—Ho tenia tot decidit. Per això somreia i feia tan bona cara. Saber què faria la devia fer estar molt més tranquil·la. Va recollir les coses que s’havia deixat al pis, i el que no necessitava ho va cremar al contenidor del jardí: la llibreta que havia fet servir com a diari, les cartes i altres papers. Les teves cartes també les va cremar. Em va estranyar molt, ja que sempre les havia conservat molt bé i les rellegia sovint. Quan li vaig preguntar per què ho feia, em va dir que es volia desempallegar del passat i començar una nova vida, i jo la vaig creure. Tenia una certa lògica, i vaig pensar que el més important era que es trobés bé i que estigués contenta. Aquell dia era tan dolça… Tant de bo l’haguessis vist.

»Després vam anar al menjador per sopar, ens vam banyar i en acabat, vaig obrir la millor ampolla de vi que tenia i ens la vam beure mentre jo tocava la guitarra. Els Beatles, com sempre. “Norwegian Wood”, “Michelle”… les que li agradaven. Totes dues estàvem molt contentes. Vam apagar els llums i ens en vam anar a dormir. Era una nit molt calorosa. Teníem la finestra oberta però no passava ni un bri d’aire. A fora tot era fosc com una gola de llop. Els grills cantaven amb força. L’habitació feia una intensa olor d’herba. I de cop es va posar a parlar de tu. De la nit que havíeu fet l’amor. M’ho va explicar tot amb pèls i senyals: com li vas treure la roba, com la vas tocar, com es va mullar, com li vas entrar, com de bé s’ho va passar… Tots els detalls. Jo li vaig preguntar com era que em sortia amb allò tan en sec, ja que fins llavors mai no m’havia parlat de sexe tan obertament. Evidentment, n’havíem parlat alguna vegada com a part de la teràpia, però sempre li havia fet vergonya entrar en detalls, de manera que quan vaig veure que m’explicava tot allò em vaig quedar ben parada.

»“No ho sé”, em va dir. “Tenia ganes de parlar-ne. Però si no vols que t’ho expliqui, ja callo”. Jo li vaig dir que no, que digués tot el que tingués ganes de dir.

»Llavors em va continuar explicant que quan li havies entrat li havia fet molt mal. “Era la primera vegada”, em va dir. “Com que estava molt mullada em va entrar fàcilment, però em va fer tan mal que el cap se’m va quedar en blanc. Va entrar tant com va poder i, quan em pensava que ja no podria entrar més, em va aixecar les cames i va arribar més endins. Llavors el cos se’m va quedar glaçat, com si m’haguessin ficat en una banyera d’aigua gelada. Tenia els braços i les cames balbs de fred. No sabia què em passava. Em pensava que em moria allà mateix, i de fet m’era igual. Però llavors ell es va adonar que em feia mal, va parar de moure’s i, sense sortir, es va estar una estona llarguíssima abraçant-me i fent-me petons a tot arreu: als cabells, al coll, als pits… El cos se’m va anar escalfant a poc a poc, i ell es va començar a moure lentament… Reiko, va ser meravellós. Era com si el cervell se m’hagués de fondre. M’hauria quedat tota la vida als seus braços. De debò”.

»Llavors li vaig dir: “Si ho fa tan bé, ¿per què no vius amb en Toru i ho feu cada dia?”. Però ella em va contestar que no podia ser, que allò no es tornaria a repetir, que era una cosa que només passava una vegada a la vida. Que ni abans ni després d’allò havia sentit res de semblant. Que no n’havia tornat a tenir ganes ni s’havia mullat tant com aquella nit.

»Evidentment, li vaig explicar que això era una cosa que sovint passa a les noies joves i que gairebé sempre s’arregla amb l’edat. I que, a més, no havia de patir, ja que havia funcionat una vegada. Al principi d’estar casada, jo mateixa havia tingut un munt de problemes.

»Però em va dir que no era allò, que l’únic que volia era que ningú no li tornés a entrar, que no volia que ningú la tornés a trasbalsar d’aquella manera.

Jo em vaig acabar la cervesa i la Reiko va apagar la segona cigarreta. La Gavina, emmandrida, es va estirar a la falda de la Reiko, va canviar de postura i es va tornar a adormir. Semblava que la Reiko no sabia com continuar, i va encendre una altra cigarreta.

—Llavors es va posar a somicar. Em vaig asseure al seu llit i li vaig amoixar els cabells. Li vaig dir que no patís, que tot aniria bé. «Una noia tan jove i tan maca com tu trobarà un home que l’abraci i que la faci feliç», li vaig dir. Amb la suor i les llàgrimes estava ben xopa. Vaig anar a buscar una tovallola i li vaig eixugar la cara i el cos. Fins i tot tenia les calces mullades i les hi vaig fer treure… No malpensis, Toru. Sempre ens banyàvem juntes i érem com germanes.

—Ja ho sé —li vaig dir.

—Ella em va dir que l’abracés. Jo li vaig dir que feia massa calor per abraçar-nos, però ella hi va insistir dient que era l’última vegada que ens vèiem. La vaig abraçar una estona, amb la tovallola entre totes dues perquè els cossos no se’ns enganxessin. Quan es va calmar li vaig tornar a eixugar la suor i li vaig tirar la bata al damunt. Es va adormir de seguida. O potser ho va fer veure. Sigui com sigui, estava maquíssima. Semblava una noia de tretze o catorze anys que mai no hagués patit gens. Veient-la així, em vaig adormir ben tranquil·la.

»A les sis, quan em vaig despertar, ja no hi era. Hi havia la bata, però no pas la seva roba, les vambes ni la llanterna que sempre tenia a la tauleta de nit. De seguida vaig pensar que havia passat alguna cosa. Si havia agafat la llanterna volia dir que havia sortit que encara era fosc. Llavors vaig mirar al seu escriptori i hi vaig trobar aquella nota: “Doneu tota la meva roba a la Reiko”. Vaig anar a avisar tothom i vam començar a buscar-la. La vam buscar pertot arreu, des dels edificis del centre fins als boscos del voltant. Vam tardar cinc hores a trobar-la. Fins i tot havia portat la corda preparada.

Va deixar anar un sospir i va acaronar el cap de la Gavina.

—¿Vols te? —li vaig oferir.

—Sí, gràcies —va dir ella.

Vaig bullir aigua i vaig portar una tetera plena al porxo. Ja fosquejava. L’ombra dels arbres arribava fins als nostres peus. Mentre em bevia el te vaig mirar aquell jardí mig abandonat, on les campanetes, les azalees i les flors de rovell d’ou creixien de qualsevol manera.

—Se la van endur en una ambulància. Jo vaig haver de declarar a la policia, però no em van preguntar gran cosa. Tots els indicis apuntaven a un suïcidi, havia deixat una mena de nota de comiat i, a més, la policia sempre dóna per fet que són coses que els malalts mentals fan sovint. Per això el que em van preguntar va ser purament formal. De seguida que la policia se’n va anar et vaig enviar un telegrama.

—El funeral va ser molt trist —vaig dir—. Hi havia molt poca gent. Als seus pares no els va agradar que ho sabés. Devien voler amagar que s’havia suïcidat. De seguida em vaig penedir d’haver-hi anat. Em vaig sentir fatal, i així que vaig tornar me’n vaig anar de viatge.

—Toru, ¿què et sembla si anem a passejar? —va dir la Reiko—. Anem a comprar alguna cosa per sopar. Tinc molta gana.

—D’acord. ¿Et ve de gust res especial?

—Sukiyaki —va dir ella—. Fa anys que no en menjo. He arribat a somiar que me n’atipava: la carn, la ceba, els fideus, el tofu, les verdures…

—Em sembla molt bé, però no tinc planxa.

—Cap problema. La demanaré al propietari.

Va anar a la casa principal i en va tornar amb una planxa i un fogonet especial per fer sukiyaki.

—¿Què et sembla? No està malament, ¿oi?

—És perfecte —vaig dir.

Vam anar a comprar els ingredients a les botigues del barri: vedella, ous, verdures i tofu. També vaig comprar un bon vi blanc en una bodega. Vaig voler pagar, però la Reiko no em va deixar.

—¿No veus que la família se’n riuria, si sabés que ho he deixat pagar tot al nebot? —va dir—. I, a més, tinc força diners. No pateixis, que no he sortit escurada.

En tornar a casa, la Reiko va rentar l’arròs i jo vaig preparar el fogonet i la planxa al porxo. Quan vam estar, ella va treure la guitarra de la funda i, com si la volgués provar, va tocar una fuga de Bach. En els fragments més complicats alentia el ritme, accelerava, tocava amb més força o amb més sentiment, i escoltava complaguda els diversos sons que anava produint. Quan tocava la guitarra, la Reiko era com una noia de disset o divuit anys que veu un vestit que li agrada: els ulls li brillaven i esbossava un lleu somriure. Quan va acabar, es va recolzar a la columna i es va quedar mirant el cel com si pensés alguna cosa.

—¿Et puc preguntar una cosa? —li vaig demanar.

—És clar —va dir ella—. Només pensava que tinc molta gana.

—¿No aniràs a veure el teu marit ni la teva filla? Viuen a Tòquio, ¿no?

—A Yokohama. Però no hi penso anar. Em sembla que ja t’ho vaig dir: val més que no em tornin a veure. Ells fan la seva vida, i si els tornés a veure patiria massa. Val més que cadascú faci la seva.

Va arrugar el paquet buit de Seven Stars i en va treure un altre de la maleta. En va treure el plàstic i se’n va posar un a la boca, però no el va encendre.

—Estic acabada —va dir—. El que veus de mi no és més que el record mig esvaït del que vaig ser. La part més important de mi fa anys que és morta i només visc seguint aquesta mena de record.

—Però a mi em caus bé tal com ets ara, tant si ets un record com si no. Potser el que et digui jo tant te fa, però m’agrada molt que portis la roba de la Naoko.

Ella va somriure i va encendre la cigarreta.

—Per ser tan jove, saps què has de dir per fer contenta una dona.

Em vaig posar vermell.

—Només dic el que penso.

—Ja ho sé —va dir ella amb una rialla.

Quan l’arròs va estar a punt, vaig posar oli a la planxa i vaig començar a preparar el sukiyaki.

—No és un somni, ¿oi? —va dir la Reiko mentre ensumava l’olor del menjar.

—No. És un sukiyaki cent per cent real —li vaig dir—. Des del punt de vista empíric.

Gairebé sense parlar, vam atacar el sukiyaki, l’arròs i la cervesa. En sentir l’olor, la Gavina es va acostar i li vam donar un bocí de carn. Quan vam estar tips, ens vam asseure recolzats a la columna i vam mirar la lluna.

—¿Satisfeta? —li vaig preguntar.

—Molt. Ha estat ideal —va dir ella gemegant una mica—. No havia menjat mai tant.

—¿Què vols fer, ara?

—Fumar i anar als banys públics. M’he de rentar el cap. El porto fet un desastre.

—Molt bé. N’hi ha uns aquí mateix.

—Per cert, Toru, m’agradaria saber una cosa, si no et fa res. ¿Ja has dormit amb la Midori?

—¿Vols dir si hem fet l’amor? Encara no. Vaig decidir que no ho faríem fins que no ho hagués aclarit tot.

—¿I ara ja ho has aclarit tot?

Vaig fer que no amb el cap.

—¿Vols dir ara que la Naoko és morta? —li vaig preguntar.

—No. Abans que la Naoko es morís ja havies decidit que no et separaries de la Midori, ¿no? La teva decisió no té res a veure amb el fet que la Naoko sigui viva o morta. Tu vas triar la Midori, i la Naoko va triar la mort. Ara ja ets gran i has de ser responsable de les teves decisions. Si no, ho espatllaràs tot.

—Però no la puc oblidar —li vaig dir—. Li vaig prometre que l’esperaria, però no ho vaig fer. Al final la vaig deixar. No dic que sigui culpa de ningú: em sembla que encara que no l’hagués deixat hauria passat el mateix. Ella ja havia triat la mort. Però, tot i així, em costa perdonar-me a mi mateix. Tu dius que és normal que els meus sentiments canviessin, però la meva relació amb la Naoko no era tan senzilla. Mirant enrere, m’adono que des del principi vam estar lligats a la frontera entre la vida i la mort.

—Si sents alguna mena de dolor per la mort de la Naoko, et recomano que el tinguis present tota la vida. I si en pots aprendre alguna cosa, aprèn-la. Però, a part d’això, el que has de fer és ser feliç amb la Midori. El teu dolor no té res a veure amb ella. Si li fas més mal del que ja li has fet, no es refarà. Ja sé que és difícil, però has de ser fort. Has de créixer encara més i comportar-te com un adult. He vingut a Tòquio per dir-te això… amb aquella mena de taüt que diuen que és un tren.

—Ja t’entenc —li vaig dir—, però encara no estic preparat per fer-ho. Va ser un funeral molt trist. Ningú no es mereix morir d’aquesta manera.

La Reiko va allargar la mà per acaronar-me el cap.

—Tots ens morirem d’aquesta manera. Tu i jo també.

Vam caminar cinc minuts per la vora del riu fins a arribar als banys públics, ens vam banyar i vam tornar a casa una mica més animats. Vam destapar el vi i ens el vam beure asseguts al porxo.

—Toru, ¿que tens un altre got?

—Sí. ¿Per a què el vols?

—Farem un funeral com cal per la Naoko —va dir ella—. Que no sigui trist.

Quan el vaig portar, la Reiko el va omplir fins dalt i el va deixar damunt la llanterna de pedra del jardí. Llavors es va asseure al porxo, es va recolzar a la columna i, tot fumant, va agafar la guitarra.

—¿Que tens llumins? Com més, millor.

Vaig anar a la cuina i vaig agafar la capsa més grossa que tenia.

—Cada vegada que acabi una cançó, posa un llumí aquí, en fila. Tocaré tantes cançons com podré.

Va començar tocant una versió preciosa, molt serena, de «Dear Heart», de Henry Mancini.

—¿Oi que vas regalar aquest disc a la Naoko? —em va dir.

—Sí. Per Nadal farà dos anys. Aquesta cançó li agradava molt.

—A mi també m’agrada —va dir ella—. És tan tendra i tan maca…

Va repetir uns quants acords de la cançó i va fer un glopet de vi.

—No sé quantes en podré tocar abans no m’emborratxi. Però està bé, aquest funeral, ¿oi? No és gens trist.

Va continuar amb els Beatles: «Norwegian Wood», «Yesterday», «Michelle» i «Something». També va tocar i cantar «Here Comes the Sun» i va acabar amb «The Fool on the Hill». Ja teníem set llumins.

—Set cançons —va dir la Reiko, que va deixar la guitarra per beure una mica de vi i fumar una cigarreta—. Segur que aquests paios en saben un niu, de la vida. De l’alegria i de la tristesa.

«Aquests paios» eren John Lennon, Paul McCartney i George Harrison.

Després de la pausa va apagar la cigarreta, va tornar a agafar la guitarra i va tocar «Penny Lane», «Blackbird», «Julia», «When I’m Sixty-Four», «Nowhere Man», «And I Loved Her» i «Hey Jude».

—¿Quantes en portem?

—Catorze —li vaig dir.

—Déu n’hi do —va dir amb un sospir—. ¿No vols tocar res, tu?

—Toco fatal.

—És igual.

Vaig agafar la meva guitarra i vaig tocar «Up on the Roof» tan bé com vaig poder. La Reiko em va escoltar bevent vi i fumant. Quan vaig acabar em va aplaudir.

Tot seguit ella va tocar una versió per a guitarra de la «Pavana per a una infanta difunta» i una versió preciosa de «Clar de lluna», de Debussy.

—Aquestes dues les vaig aprendre després que la Naoko es morís —em va dir—. Només li agradaven les coses ben sentimentals.

Llavors va tocar unes quantes cançons de Bacharach: «Close to You», «Raindrops Keep Falling on my Head», «Walk on By» i «Wedding Bell Blues».

—Vint —vaig dir.

—Sóc com un jukebox humà —va fer divertida—. Si em veiessin els professors del conservatori, caurien de cul.

Va continuar bevent, fumant i tocant cançons: unes deu de bossa nova, i després Rogers and Hart, Gershwin, Bob Dylan, Ray Charles, Carol King, Beach Boys, Stevie Wonder, «Ue wo muite arukou», «Blue Velvet», «Green Fields»… cançons de tota mena. De tant en tant tancava els ulls, taral·lejant la tonada i movent el cap.

Quan ens vam acabar el vi vam beure whisky. Vaig agafar el got del jardí, el vaig buidar sobre la llanterna i el vaig omplir de whisky.

—¿Quantes en portem?

—Quaranta-vuit.

La quaranta-nou va ser «Eleanor Rigby» i la cinquanta altre cop «Norwegian Wood». Després va descansar una mica per fer un glop de whisky.

—Potser ja n’hi ha prou —va dir.

—Diria que sí. Déu n’hi do, totes les que has tocat.

—Ara ja pots oblidar aquell funeral tan trist —em va dir mirant-me a la cara—. Recorda aquest. Ha estat bé, ¿no?

Vaig fer que sí amb el cap.

—Una de propina —va dir ella, i va tocar la fuga de Bach—. Toru, ¿per què no ho fem? —em va dir després.

—Que estrany —vaig dir—. Estava pensant el mateix.

Vam entrar a casa, vam passar les cortines i, com si fos la cosa més natural del món, ens vam abraçar. Li vaig treure la camisa, els pantalons i la roba interior.

—He tingut una vida bastant estranya, però mai no m’havia imaginat que un noi de dinou anys em trauria les calces —va dir.

—¿Te les vols treure tu?

—No, fes-ho tu —va dir—. Però no t’espantis per les arrugues.

—A mi m’agraden.

—Em faràs plorar —va dir en veu baixa.

Li vaig fer petons pertot arreu i li vaig resseguir les arrugues amb la llengua. Llavors li vaig agafar aquells pits de nena, li vaig mossegar una mica els mugrons, li vaig posar un dit a la vagina, calenta i humida, i el vaig començar a moure.

—Toru —em va dir a cau d’orella—. T’equivoques. És una arruga.

—¿No pots parar mai de fer bromes? —li vaig dir.

—Perdona’m —va fer ella—. Tinc por. Fa anys que no ho faig. Em sento com una noia de disset anys que passa la primera nit a casa d’un noi.

—Jo em sento com si violés una noia de disset anys.

Amb el dit dins la seva «arruga», li vaig fer petons al coll i a l’orella i li vaig pessigar els mugrons. Quan va començar a respirar més de pressa i el coll li va començar a tremolar, li vaig obrir les cames, llargues i primes, i la vaig penetrar.

—Ja saps què has de fer per no deixar-me embarassada, ¿oi? —em va dir en veu baixa—. Em faria molta vergonya, a aquesta edat.

—No pateixis —li vaig dir—. Tranquil·la.

Quan vaig arribar al fons, va tremolar i va deixar anar un sospir. Mentre li acariciava l’esquena em vaig moure dins seu unes quantes vegades i, sense poder-ho evitar, em vaig córrer. Va ser una ejaculació intensa, imparable. Em vaig agafar ben fort a ella mentre buidava el semen dins la seva escalfor.

—Em sap greu. No m’he pogut aguantar —li vaig dir.

—No siguis tan ximple. No passa res —em va dir donant-me un cop al cul—. ¿Sempre ho fas pensant això?

—Sí, més o menys.

—Doncs amb mi no cal que ho pensis. Oblida-ho. Corre’t tant com vulguis. ¿Què? ¿T’ha agradat?

—Molt. Per això no m’he pogut aguantar.

—No cal que t’aguantis. Ja està bé. A mi també m’ha encantat.

—Reiko… —li vaig dir.

—¿Què?

—T’hauries de tornar a enamorar. És una llàstima que no puguis donar tot el que tens.

—Ja hi pensaré —va dir ella—. Però no sé si a Asahikawa s’enamora, la gent.

Al cap d’una estona vaig tenir una altra erecció i la vaig tornar a penetrar. Ella va contenir la respiració i es va estremir sota meu. Mentre l’abraçava i em movia a poc a poc dins seu, vam continuar parlant. Va ser meravellós. Si deia alguna broma i la feia riure, notava les seves rialles a través del meu penis. Ens hi vam estar una bona estona.

—M’encanta estar així —va dir ella.

—Però si em moc tampoc està malament.

—A veure, prova-ho.

Li vaig aixecar els malucs i, després d’entrar tan endins com vaig poder, vaig començar un suau moviment circular que em va fer córrer altre cop.

Aquella nit ho vam fer quatre vegades. Després de cada vegada, la Reiko es quedava als meus braços tremolant lleugerament, tancava els ulls i deixava anar un sospir.

—No cal que ho torni a fer en ma vida —va dir—. Toru, digue-m’ho. Digue’m que ja ho he fet prou perquè no ho hagi de tornar a fer mai més.

—Això no ho pot saber ningú —li vaig dir.

Vaig intentar convence-la que per anar a Asahikawa l’avió seria més ràpid i més còmode, però ella va insistir a anar-hi amb tren.

—M’agrada agafar el ferri d’Aomori a Hakodate. No vull volar —va dir. La vaig acompanyar a l’estació d’Ueno. Ella portava la guitarra i jo la maleta. Mentre esperàvem que arribés el tren ens vam asseure en un banc de l’andana. Portava la mateixa americana de tweed i els mateixos pantalons blancs que el dia que havia arribat a Tòquio.

—¿Segur que Asahikawa no està tan malament? —em va preguntar.

—És una ciutat ben bonica —li vaig dir—. Et vindré a veure aviat.

—¿De debò?

Vaig fer que sí amb el cap.

—I també t’escriuré.

—Les teves cartes m’agraden. Llàstima que la Naoko les cremés.

—No són més que papers —vaig dir—. Encara que les cremis, el que et queda al cor t’hi queda; i encara que les guardis, el que s’esvaeix, s’esvaeix.

—Si vols que et digui la veritat, tinc molta por. Em fa respecte anar a Asahikawa tota sola. No t’oblidis d’escriure’m. Quan llegeixo les teves cartes és com si fossis al meu costat.

—Si amb les meves cartes en tens prou, t’escriuré tant com vulguis. Però no pateixis: vagis on vagis, te’n sortiràs.

—Ah, una altra cosa. Sento com si dins meu encara hi hagués alguna cosa encallada. ¿Trobes que només és una imaginació?

—Deu ser un record mig esvaït —li vaig dir amb una rialla.

Ella també va riure.

—No m’oblidis, ¿eh? —em va demanar.

—No t’oblidaré mai —li vaig dir.

—Potser no ens tornarem a veure, però vagi on vagi sempre pensaré en tu i en la Naoko.

Vaig veure que plorava. Sense pensar-ho, li vaig fer un petó a la boca. La gent que hi havia a l’andana ens va mirar malament, però no en vaig fer ni cas. Érem vius, i de l’únic de què ens havíem de preocupar era de continuar vivint.

—Que siguis molt feliç —em va dir la Reiko en acomiadar-nos—. T’he donat tots els consells que et podia donar. No et puc dir res més. Només que siguis feliç. Que siguis feliç per la Naoko i per mi.

Ens vam acomiadar amb una encaixada.

Vaig trucar a la Midori i li vaig dir que volia parlar amb ella. Que tenia moltes coses per dir-li. Que li havia d’explicar moltes coses. Que l’únic que volia en aquest món era ella. Que la volia veure i parlar-li. Que volia que ella i jo comencéssim de nou.

Ella es va estar una bona estona en silenci: va ser com si tots els plugims del món junts caiguessin alhora sobre tots els prats d’herba del món. Vaig prémer el front contra el vidre de la cabina i, amb els ulls tancats, vaig esperar que digués alguna cosa. Finalment va trencar el silenci:

—¿On ets? —em va preguntar en veu baixa.

¿On era?

Amb l’auricular a la mà, vaig aixecar el cap i vaig mirar al voltant de la cabina. ¿On era? No ho sabia. No en tenia ni idea. ¿On era aquell lloc? L’únic que vaig veure va ser la gentada que passava sense saber on anava. Vaig continuar cridant la Midori des del centre d’aquell lloc que no era enlloc.





HHARUKI MURAKAMI (村上春樹, Murakami Haruki) (Kyoto, 12 de gener de 1949) és un autor de novel·les i contes japonès.

Si bé va néixer a Kioto, visqué gran part de la seva joventut a Kōbe. El pare era fill d’un monjo budista, mentre que la mare és filla d’un mercader d’Osaka, però ambdós ensenyaven literatura japonesa.

Des de la joventut, Murakami va estar molt influït per la cultura occidental, en particular, per la música i literatura. Va créixer llegint nombroses obres d’autors estatunidencs, com Kurt Vonnegut, Richard Brautigan i Jack Kerouac. Són aquestes influències occidentals les que sovint distingeixen Murakami d’altres escriptors japonesos.

Estudià literatura i dramatúrgia grega a la Universitat de Waseda (Soudai), on conegué la seva dona, Yoko. La seva primera feina va ser en una botiga de discos (igual que un dels seus personatges principals, Toru Watanabe de Norwegian Wood). Abans d’acabar els seus estudis, Murakami obrí el bar de jazz «Peter Cat» a Tòquio, que romangué obert entre 1974 i 1982.

El 1986, després del gran èxit de la seva novel·la Tòquio blues, abandonà el Japó per a anar a viure a Europa i a Amèrica. El 1984 va canviar la seva residència a Fujisawa (Kanagawa), Tòquio, per Oiso (Kanagawa), a aquest canvi van seguir una sèrie de viatges a Itàlia i Grècia. El 1991 va impartir classes a la Universitat de Princeton (Nova Jersey) primer com a docent convidat, després com a professor convidat. El juliol de 1993 va ser contractat per la Tufts University a Medford (Massachusetts).

Tornà al seu país el 1995 arran del terratrèmol de Kobe, la ciutat de la seva infantesa, així com l’atac de gas sarín que la secta Aum Shinrikyo perpetrà al metro de Tòquio, fets sobre els quals escriuria. En l’actualitat resideix a Oiso des del 2001.

El 2011 li va ser concedit el Premi Internacional Catalunya.





Notes


[1] En japonès, ‘verd’. (N. del T.) [Torna]



[2] En japonès, ‘nena / noia del préssec’. Momo també serveix per designar el color rosa. (N. del T.) [Torna]



[3] Prunes fermentades amb sal. [Torna]



[4] Àpat servit en una safata amb diversos compartiments i compost d’arròs, verdures, tempura, peix i pollastre. (N. del T.) [Torna]





