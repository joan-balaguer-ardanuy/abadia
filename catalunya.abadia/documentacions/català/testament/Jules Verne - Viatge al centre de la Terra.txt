La descoberta d’uns misteriosos jeroglífics entre les pàgines d’un llibre portarà el professor Otto Lidenbrock i el seu nebot, el jove Axel, a emprendre el viatge més al·lucinant que s’hagi fet mai: endinsar-se en les profunditats de la Terra. Amb l’ajut d’en Hans, un guia hàbil i valent, i arriscant la seva vida a cada pas, descobriran les meravelles que s’amaguen a l’interior del planeta.





Jules Verne





Viatge al centre de la Terra


Viatges extraordinaris - 03



ePUB v1.0

Raticulina 28.11.20





Títol original: Voyage au centre de la Terre

Jules Verne, 1864

Traducció: Jordi Vidal, 2002

Edició digital: Raticulina (v1.0)

ePUBCat base r1.3





I


El 24 de maig de 1863, un diumenge, el meu oncle, el professor Lidenbrock, va tornar precipitadament a la seva caseta situada al número 19 de la Königstrasse, un dels carrers més antics del barri vell d’Hamburg.

La bona Marthe es devia creure que s’havia endarrerit, perquè el dinar tot just començava a coure’s a la cuina.

«Bé —vaig dir-me—, si el meu oncle, que és l’home més impacient del món, té gana, farà uns crits esgarrifosos».

—El senyor Lidenbrock ja és aquí! —va exclamar la Marthe, esbalaïda, entreobrint la porta del menjador.

—Sí, Marthe; però el dinar té dret a no estar a punt, perquè encara no són les dues. Tot just acaben de tocar dos quarts a Saint-Michel.

—Aleshores, per què torna el senyor Lidenbrock?

—Segurament ens ho dirà ell mateix.

—Ja és aquí! Jo me’n vaig, senyor Axel, ja el fareu entrar en raó.

I la Marthe va tornar al seu laboratori culinari.

Em vaig quedar sol. Però, això de fer entrar en raó el més irascible dels professors era una cosa que el meu caràcter una mica indecís no em permetia. Em disposava també a tornar prudentment a la meva petita cambra de dalt quan les frontisses de la porta del carrer van grinyolar; uns grans peus van fer cruixir l’escala de fusta i l’amo de la casa, després de travessar el menjador, es va precipitar immediatament al seu despatx.

Però durant aquell ràpid pas havia llançat en un racó el bastó amb puny de trencanous, sobre la taula l’ample barret de pèls de punxa i al seu nebot aquestes sonores paraules:

—Segueix-me, Axel!

No havia tingut temps de moure’m quan el professor em cridava ja amb un viu to d’impaciència:

—I doncs? Encara no ets aquí?

Vaig entrar apressadament al despatx del meu temible mestre.

Admeto de bona gana que l’Otto Lidenbrock no era pas un home dolent; però, fora que es produeixin canvis improbables, morirà a la pell d’un excèntric terrible.

Era catedràtic al Johannæum, i hi feia un curs de mineralogia durant el qual s’enrabiava normalment un parell de vegades. No li preocupava tenir alumnes assidus a les seves classes, ni el grau d’atenció que li dedicaven, ni l’èxit que podien assolir més endavant; aquests detalls no l’amoïnaven gaire. Professava «subjectivament», segons una expressió de la filosofia alemanya, per a ell mateix i no pas per als altres. Era un savi egoista, un pou de ciència amb una politja que grinyolava quan se’n volia treure alguna cosa: en una paraula, un avar.

Hi ha uns quants professors d’aquesta mena a Alemanya.

Malauradament, el meu oncle no gaudia d’una gran facilitat de pronunciació, fora d’en la intimitat, almenys quan parlava en públic, la qual cosa és un defecte lamentable en un orador. En efecte, durant les seves demostracions al Johannæum el professor s’aturava sovint; llavors lluitava contra una paraula recalcitrant que no volia sortir dels seus llavis, un d’aquells mots que es resisteixen, s’inflen i a l’últim surten en la forma poc científica d’un renec. Això el feia enrabiar-se de valent.

Doncs bé, en mineralogia hi ha moltes denominacions mig gregues, mig llatines, difícils de pronunciar, termes rebecs que escorxarien els llavis d’un poeta. No vull dir cap mal d’aquesta ciència. Déu me’n guard. Però quan un es troba en presència de cristal·litzacions romboèdriques, resines retinasfàltiques, gelinites, fangassites, molibdats de plom, tungstats de manganès i titanats de zirconi, fins i tot la llengua més hàbil té dret a embarbussar-se.

Així doncs, a la ciutat, coneixien aquesta excusable incapacitat del meu oncle i se n’aprofitaven, l’esperaven als passatges perillosos, ell s’enfurismava i els altres se’n reien, la qual cosa no és de bon gust, ni tan sols entre els alemanys. I si bé hi havia sempre una gran afluència als cursos d’en Lidenbrock, quants dels qui els seguien assíduament hi anaven sobretot per alegrar-se de les esplèndides enrabiades del professor!

Sigui com sigui, i no em cansaré de dir-ho, el meu oncle era un savi de veritat. Encara que de vegades trencava les mostres en provar-les massa de pressa, unia el geni del geòleg amb l’ull del mineralogista. Equipat amb el seu martell, la punta d’acer, l’agulla imantada, el bufador i el flascó d’àcid nítric, era un home molt fort. Segons la fractura, la duresa, la fusibilitat, el so, l’olor i el gust d’un mineral qualsevol, el classificava sense vacil·lar entre les sis-centes espècies que la ciència comptabilitza avui dia.

Per això, el nom d’en Lidenbrock ressonava amb tots els honors als instituts i les associacions nacionals. Els senyors Humphry Davy, Humboldt, els capitans Franklin i Sabine no deixaven de visitar-lo sempre que passaven per Hamburg. Als senyors Becquerel, Ebelmen, Brewster, Dumas, Milne-Edwards, Sainte-Claire-Deville els agradava consultar-lo sobre les qüestions més apassionants de la química. Aquesta ciència li devia un bon nombre de grans descobriments i, el 1853, havia aparegut a Leipzig un Tractat de cristal·lografia transcendent, del professor Otto Lidenbrock, un gran infòlio amb gravats que tanmateix no va cobrir les despeses.

Afegiu a tot plegat que el meu oncle era conservador del museu mineralògic del senyor Struve, ambaixador de Rússia, una valuosa col·lecció d’anomenada europea.

Vet aquí, doncs, el personatge que m’interpel·lava amb tanta impaciència. Imagineu-vos un home alt, magre, amb una salut de ferro i d’un ros juvenil que li treia deu anys ben bons dels cinquanta que tenia. Els seus ulls grans giraven sense parar darrere d’unes ulleres considerables; el nas, llarg i prim, semblava una fulla esmolada; els malintencionats pretenien fins i tot que estava imantat i que atreia les llimadures de ferro. Pura calúmnia: només atreia el tabac, però en gran abundància, per no dir cap mentida.

Quan hauré afegit que el meu oncle feia unes gambades de mitja cana, i dit que en caminar tenia els punys sòlidament tancats, senyal d’un temperament impetuós, el coneixereu prou per no mostrar-vos àvids de la seva companyia.

Vivia a la seva caseta de la Königstrasse, un habitatge mig de fusta mig de maó, amb crestallera dentada, el qual donava a un d’aquells canals sinuosos que es creuen al centre del barri més antic d’Hamburg, que sortosament l’incendi del 1842 va respectar.

La vella casa es bombava una mica, és veritat, i ensenyava la panxa als vianants; portava la teulada inclinada sobre l’orella, com la gorra d’un estudiant de la Tugendbund; el plom de les seves línies deixava a desitjar; però, en suma, s’aguantava bé, gràcies a un vell om vigorós, encastat a la façana, que a la primavera treia uns brots florits que entraven pels vidres de les finestres.

El meu oncle no deixava de ser ric, tractant-se d’un catedràtic alemany. La casa li pertanyia en tota propietat, continent i contingut. El contingut era la seva fillola Graüben, una jove virlandesa[1] de disset anys, la criada Marthe i jo. En la meva doble qualitat de nebot i orfe, li faig d’ajudant i preparador en els seus experiments.

Confessaré que em vaig interessar amb fruïció per les ciències geològiques; tenia sang de mineralogista a les venes, i no m’avorria mai en companyia de les meves precioses pedres.

Comptat i debatut, es podia viure feliç en aquella caseta de la Königstrasse, tot i la impaciència del seu propietari, perquè, malgrat que ho feia d’una manera una mica brutal, aquell home m’estimava molt. Però no sabia esperar, i tenia més pressa del que és natural.

Quan, a l’abril, havia plantat als testos de pisa del saló peus de reseda o de meravella, cada matí, regularment, anava a estirar-los per les fulles per tal d’accelerar-ne el creixement.

Amb un excèntric semblant, l’única cosa que es podia fer era obeir. Així doncs, em vaig precipitar al seu despatx.





II


Aquell despatx era un veritable museu. Totes les mostres del regne mineral hi estaven etiquetades en l’ordre més perfecte, seguint les tres grans divisions dels minerals inflamables, metàl·lics i litoides.

Com els coneixia, aquells bibelots de la ciència mineralògica! Quantes vegades, en comptes de passar l’estona amb els nois de la meva edat, m’havia entretingut a treure la pols d’aquells grafits, aquelles antracites, hulles, lignits i torbes! I els betums, les resines, les sals orgàniques que convenia preservar de l’àtom més petit de pols! I aquells metalls, des del ferro fins a l’or, el valor relatiu dels quals desapareixia davant la igualtat absoluta dels espècimens científics! I totes aquelles pedres que haurien bastat per reconstruir la casa de la Königstrasse, fins i tot amb una bonica habitació de més que m’hauria anat molt bé!

Però, quan vaig entrar al despatx, no pensava gaire en aquelles meravelles. Només el meu oncle ocupava les meves cavil·lacions. Estava arrepapat a la seva àmplia butaca, revestida amb vellut d’Utrecht, i tenia a les mans un llibre que contemplava amb la més profunda admiració.

—Quin llibre! Quin llibre! —va exclamar.

Aquesta expressió em va recordar que el professor Lidenbrock era també bibliòman en les seves estones perdudes; però per a ell un llibre vell només tenia valor si era introbable o, almenys, il·legible.

—I doncs? —em va dir—. Que no ho veus? És un tresor inestimable que he trobat aquest matí tafanejant a la botiga del jueu Hevelius.

—Magnífic! —vaig respondre, amb fals entusiasme.

En efecte, per què tant d’enrenou per un vell volum in-quarto el llom i les tapes del qual semblaven fets de cuiro groller, un llibre esgrogueït del qual penjava un punt descolorat?

Tot i això, les interjeccions admiratives del professor no cessaven.

—Mira —deia, preguntant-se i contestant-se a si mateix—, el trobes bonic? Sí, és admirable! I quin relligat! S’obre fàcilment? Sí, perquè queda obert a qualsevol pàgina! Però es tanca bé? Sí, perquè la coberta i els fulls formen un tot ben unit, sense separar-se ni entreobrir-se en cap indret! I el llom no presenta ni una sola clivella, després de set-cents anys d’existència! Ah! Vet aquí un relligat del qual Bozerian, Clos o Purgold haurien estat orgullosos!

Mentre deia això, el meu oncle obria i tancava successivament el vell llibre. No em vaig poder estar d’interrogar-lo sobre el seu contingut, per bé que no m’interessava de cap manera.

—I quin és el títol d’aquest meravellós volum? —vaig preguntar, amb un afany massa entusiàstic per no ser fingit.

—Aquesta obra —va contestar el meu oncle, animant-se— és el Heims-Kringla de Snorre Turleson, el cèlebre autor islandès del segle XII! És la crònica dels prínceps noruecs que van regnar a Islàndia!

—Caram! —vaig exclamar tan bé com vaig poder—. I, sens dubte, es tracta d’una traducció en llengua alemanya.

—I ara! —va replicar el professor vivament—. Una traducció! I què en faria jo, de la teva traducció? Qui es refia de la teva traducció? Això és l’obra original en llengua islandesa, un idioma magnífic, ric i senzill alhora, que permet les combinacions gramaticals més diverses i nombroses modificacions de paraules!

—Com l’alemany —vaig insinuar jo, força content.

—Sí —va respondre el meu oncle, arronsant les espatlles—, sense tenir en compte que la llengua islandesa admet els tres gèneres com el grec i declina els noms propis com el llatí!

—Ah! —vaig fer jo, una mica pertorbat en la meva indiferència—. I els caràcters d’aquest llibre, són bonics?

—Caràcters! Qui parla de caràcters, malaurat Axel? Creus que es tracta de caràcters? Et penses que això és un imprès? Ignorant, això és un manuscrit, i un manuscrit rúnic…!

—Rúnic?

—Sí! Em demanaràs ara que t’expliqui aquesta paraula?

—Me’n guardaré prou! —vaig replicar, en el to d’un home ferit en el seu amor propi.

Però el meu oncle va continuar com si res i em va instruir, sense que jo li ho demanés, sobre coses que no m’interessava gaire saber.

—Les runes —va dir— eren uns caràcters d’escriptura que es feien servir antigament a Islàndia i que, segons la tradició, van ser inventats pel mateix Odin! Però observa, admira, impiu, aquests signes que van sortir de la imaginació d’un déu!

Jo, a falta de rèplica, em disposava a prostrar-me, una mena de resposta que hauria de complaure tant els déus com els reis, ja que té l’avantatge de no avergonyir-los mai, quan un incident va desviar el curs de la conversa.

Va ser l’aparició d’un pergamí llardós que es va escórrer del llibre i va caure a terra.

El meu oncle es va abalançar sobre aquell paperot amb una avidesa fàcil d’entendre. Un vell document, tancat durant un temps immemorial en un llibre antic, no podia deixar de tenir un gran valor als seus ulls.

—Què és això? —va exclamar.

I, al mateix temps, va desplegar curosament sobre la taula un tros de pergamí de cinc polzades de llargada i cinc d’amplada, i a la superfície del qual s’estenien, en línies transversals, uns caràcters jeroglífics.

Aquí en teniu el facsímil exacte. Vull donar a conèixer aquests signes estranys, perquè van portar el professor Lidenbrock i el seu nebot a emprendre l’expedició més extraordinària del segle XIX:



El professor va examinar durant uns instants aquesta sèrie de caràcters. Després, aixecant-se les ulleres, va dir:

—Això és rúnic; aquests tipus són absolutament idèntics als del manuscrit de Snorre Turleson! Però… què deu significar?

Com que el rúnic em semblava una invenció de savis per mistificar la pobra gent, no em va disgustar que el meu oncle no entengués res de res. Si més no, això em va semblar en veure el moviment dels seus dits, que començaven a agitar-se terriblement.

—I tanmateix, és islandès antic! —va murmurar entre dents.

I el professor Lidenbrock devia entendre-hi, ja que se’l considerava un veritable poliglota. No és que parlés correntment les dues mil llengües i els quatre mil idiomes utilitzats a la superfície del globus, però sí que en coneixia una bona part.

Així doncs, davant d’aquella dificultat, es deixaria portar per tota la impetuositat del seu caràcter, i jo preveia una escena violenta, quan el petit rellotge de paret de la xemeneia va tocar les dues.

Immediatament, la criada Marthe va obrir la porta del despatx tot dient:

—La sopa està servida.

—Al diable, la sopa! —va exclamar el meu oncle—. I qui l’ha feta, i qui se la menjarà!

La Marthe va fugir corrents. Jo vaig sortir volant darrere seu i, sense saber com, em vaig trobar assegut al meu lloc habitual al menjador.

Vaig esperar uns instants. El professor no va venir. Era la primera vegada, que jo sabés, que faltava a la solemnitat del dinar. I quin dinar! Sopa de julivert, truita de pernil amb agrella i nou moscada, llom de vedella amb compota de pruna i, de postres, gambes amb sucre, tot regat amb un bon vi del Mosel·la.

Vet aquí el que un paper vell costaria al meu oncle. Jo, com a bon nebot, em vaig creure obligat a menjar per ell i per mi. La qual cosa vaig fer a consciència.

—No he vist mai res semblant! —deia la criada Marthe—. El senyor Lidenbrock no és a taula!

—Costa de creure.

—Això presagia algun esdeveniment greu! —va continuar la vella criada, brandant el cap.

Segons el meu parer, allò no presagiava sinó una escena paorosa quan el meu oncle descobrís que m’havia cruspit el seu dinar.

Em menjava l’última gamba quan una veu sonora em va arrencar dels plaers de les postres. D’un sol bot, vaig anar del menjador al despatx.





III


—Evidentment, això és rúnic —deia el professor, arrufant les celles—. Però hi ha un secret, i el descobriré, si no…

Un gest violent va rematar el seu pensament.

—Seu allà —va afegir, assenyalant-me la taula amb el puny—, i escriu.

En un instant vaig estar preparat.

—Ara et dictaré cada lletra del nostre alfabet que correspon a un d’aquests caràcters islandesos. Veurem què passa. Però, per sant Miquel, procura no equivocar-te!

Va començar el dictat. Jo m’hi aplicava tan bé com podia. Cada lletra va ser anomenada una darrere l’altra, fins a formar aquesta incomprensible successió de paraules:

m.rnlls

sgtssmf

kt,samn

emtnael

Atvaar

ccdrmi

dt,iac

esreuel

unteief

atrateS

nuaect

.nscrc

eeutul

oseibo

seecJede

niedrke

Saodrrn

rrilSa

ieaabs

frantu

KediiY



Un cop enllestida aquesta feina, el meu oncle va agafar ràpidament el full que acabava d’escriure jo i el va examinar una bona estona amb atenció.

—Què vol dir, això? —repetia maquinalment.

Paraula d’honor que jo no hauria pogut ajudar-lo. De fet, no m’ho va demanar, i va continuar parlant tot sol:

—Això és el que anomenem un criptograma —deia—, en el qual el sentit està ocult darrere d’unes lletres barrejades intencionadament i que, ordenades convenientment, formarien una frase intel·ligible. Quan penso que aquí pot raure l’explicació o la indicació d’un gran descobriment…!

Jo, per la meva banda, creia que allà no hi havia res en absolut, però em vaig reservar prudentment la meva opinió.

Llavors el professor va agafar el llibre i el pergamí i els va comparar.

—Aquestes dues escriptures no són pas de la mateixa mà —va dir—; el criptograma és posterior al llibre, i en veig primer de tot una prova irrefutable. En efecte, la primera lletra és una doble M, que es buscaria en va en el llibre de Turleson, ja que no es va incorporar a l’alfabet islandès fins al segle XIV. Així doncs, hi ha almenys dos-cents anys de diferència entre el manuscrit i el document.

Admeto que això em va semblar força lògic.

—Per tant, m’inclino a creure —va continuar el meu oncle— que un dels posseïdors d’aquest llibre devia traçar aquests caràcters misteriosos. Però, qui diantre podia ser? No devia pas escriure el seu nom en algun indret del manuscrit?

El meu oncle es va aixecar les ulleres, va agafar una lupa molt potent i va revisar curosament les primeres pàgines del llibre. Al dors de la segona, la de la portadella, hi va descobrir una mena de màcula que a primera vista semblava una taca de tinta. Tanmateix, observant-la de prop, s’hi distingia alguns caràcters mig esborrats. El meu oncle va comprendre que aquell era el punt interessant; es va aplicar, doncs, a examinar la màcula i, amb l’ajut de la lupa, va aconseguir reconèixer els signes següents, uns caràcters rúnics que va llegir sense vacil·lació:



—Arne Saknussemm! —va exclamar en un to triomfal—. Això és un nom, i un nom islandès més exactament, el d’un savi del segle XVI, un alquimista cèlebre!

Jo mirava el meu oncle amb una certa admiració.

—Els alquimistes —va continuar dient—, Avicenna, Bacon, Llull, Paracels, eren els veritables, els únics savis del seu temps. Van fer uns descobriments que ens haurien d’esbalair. Per què Saknussemm no hauria pogut amagar en aquest criptograma incomprensible alguna invenció sorprenent? Deu ser això. És això.

La imaginació del professor es va inflamar davant d’aquesta hipòtesi.

—Sens dubte —vaig gosar respondre—, però quin interès podia tenir aquest savi a amagar així un descobriment meravellós?

—Per què? Per què? Ah, i jo què sé? No va actuar Galileu de la mateixa manera amb Saturn? A més, ja ho veurem: esbrinaré el secret d’aquest document, i no menjaré ni dormiré fins que no l’hagi endevinat.

«Oh!», vaig pensar.

—Ni tu tampoc, Axel —va afegir.

«Diantre!» em vaig dir. «Encara bo que he dinat per dos!».

—I, primer de tot —va fer el meu oncle—, cal trobar la llengua d’aquesta xifra[2]. Això no hauria de ser gaire difícil.

En sentir aquestes paraules, vaig alçar el cap enèrgicament. El meu oncle va reprendre el seu soliloqui:

—Res de més senzill. En aquest document hi ha cent trenta-dues lletres que donen setanta-nou consonants i cinquanta-tres vocals. Doncs bé, les paraules de les llengües meridionals es formen seguint aproximadament aquesta proporció, mentre que els idiomes del nord són infinitament més rics en consonants. Es tracta, per tant, d’una llengua del sud.

Aquestes conclusions eren força encertades.

—Però, quina és aquesta llengua?

És aquí on necessitava el meu savi, en el qual vaig descobrir també un profund analista.

—El dit Saknussemm —va continuar— era un home instruït; així doncs, quan no escrivia en la seva llengua materna, devia triar preferentment la llengua comuna entre les ments cultes del segle XVI, és a dir, el llatí. Si m’equivoco, podria provar amb l’espanyol, el francès, l’italià, el grec, l’hebreu. Però els savis del segle XVI escrivien generalment en llatí. Tinc, per tant, el dret a dir a priori: això és llatí.

Vaig fer un bot al seient. Els meus records de llatinista es rebel·laven contra la pretensió que aquella successió de paraules barroques pogués correspondre a la dolça llengua de Virgili.

—Sí, és llatí —va repetir el meu oncle—, però un llatí barrejat.

«En bona hora!», vaig pensar. «Si el desembulles, te’n felicitaré, oncle».

—Examinem-ho bé —va dir, tornant a agafar el full que jo havia escrit—. Vet aquí una sèrie de cent trenta-dues lletres que es presenten en un aparent desordre. Hi ha paraules que contenen només consonants, com la primera, «m.rnlls», i d’altres en què, en canvi, abunden les vocals, per exemple la cinquena, «unteief», o la penúltima, «oseibo». És evident que aquesta disposició no és cap combinació: s’ha donat matemàticament per la raó desconeguda que va ordenar la successió de les lletres. Em sembla cert que la frase primitiva va ser escrita de manera regular i després regirada seguint una llei que cal esbrinar. Aquell qui posseís la clau d’aquesta «xifra» la llegiria sense dificultat. Però, quina és aquesta clau? La tens tu, Axel?

No vaig contestar la pregunta, per raons evidents. El meu esguard s’havia fixat en un deliciós retrat penjat a la paret, el retrat de la Graüben. La pupil·la del meu oncle es trobava llavors a Altona, a casa d’una parenta, i la seva absència em feia posar molt trist perquè, ara ja ho puc confessar, la bella virlandesa i el nebot del professor s’estimaven amb tota la paciència i tota la tranquil·litat alemanyes. Ens havíem promès sense saber-ho el meu oncle, massa geòleg per comprendre uns sentiments com aquells. La Graüben era una jove encantadora, rossa, amb els ulls blaus, un caràcter una mica greu i un esperit una mica seriós; però m’estimava molt. Jo, per la meva banda, l’adorava, si és que aquest verb existeix en la llengua tudesca! Així doncs, la imatge de la meva virlandesa em va traslladar, en un instant, des del món de les realitats fins al de les quimeres, el món dels records.

Vaig tornar a veure la fidel companya de les meves tasques i els meus plaers. Ella m’ajudava a classificar cada dia les precioses pedres del meu oncle; les etiquetava amb mi. La senyoreta Graüben era una mineralogista excel·lent! Hauria passat la mà per la cara a més d’un savi. Li agradava aprofundir les qüestions àrdues de la ciència. Quantes hores agradables havíem passat estudiant junts! I com envejava jo, sovint, la sort d’aquelles pedres insensibles que ella manejava amb les seves mans encisadores!

Després, quan arribava el moment de l’esbarjo, sortíem tots dos, enfilàvem les frondoses avingudes de l’Alster i anàvem fins al vell molí enquitranat que fa tan bon efecte a l’extrem del llac; pel camí, conversàvem agafats de la mà. Jo li explicava coses que la feien riure d’allò més. Arribàvem així fins a la riba de l’Elba i, després de saludar els cignes que neden entre els grans nenúfars blancs, tornàvem al moll amb la barca de vapor.

Doncs bé, em trobava en aquest punt del meu somni quan l’oncle, d’un cop de puny sobre la taula, em va fer tornar violentament a la realitat.

—A veure —va dir—, la primera idea que deu venir al cap per barrejar les lletres d’una frase és, em sembla, escriure les paraules verticalment en comptes de traçar-les horitzontalment.

«Renoi!», vaig pensar.

—Hem de veure què en resulta, d’això. Axel, escriu una frase qualsevol en aquest tros de paper; però, en comptes de disposar les lletres l’una rere l’altra, col·loca-les successivament en columnes verticals, de manera que quedin agrupades de cinc en cinc o de sis en sis.

Vaig entendre de què es tractava i vaig escriure immediatament de dalt a baix:

T’

o

a

a

e



e

m

d

G

n



s

o

o

r

!



t

l

r

a



i

t

a

ü



m

,

d

b



—Bé —va dir el professor, sense llegir-ho—. Ara disposa les paraules en una línia horitzontal.

Vaig obeir, i vaig obtenir la frase següent:

T’oaae emdGn soor! tlra itaü m,db

—Perfecte! —va fer el meu oncle, arrencant-me el paper de les mans—. Això ja té la fisonomia del vell document: les vocals estan agrupades, igual que les consonants, en el mateix desordre; fins i tot hi ha majúscules enmig de les paraules, i també comes, com al pergamí de Saknussemm!

No em vaig poder estar de trobar aquests comentaris força enginyosos.

—Doncs bé —va continuar el meu oncle, adreçant-se directament a mi—, per llegir la frase que acabes d’escriure, i que no conec, em bastarà d’agafar la primera lletra de cada mot, després la segona, la tercera, i així successivament.

I el meu oncle, amb gran sorpresa per part seva, i sobretot meva, va llegir:

T’estimo molt, adorada Graüben!

—Què? —va fer el professor.

Sense adonar-me’n, com un enamorat maldestre, havia traçat aquella frase comprometedora!

—Ah! Estimes la Graüben? —va afegir el meu oncle, en un veritable to de tutor.

—Sí… No… —vaig quequejar.

—Ah, estimes la Graüben! —va fer ell, maquinalment—. Doncs bé, apliquem el meu procediment al document en qüestió!

L’oncle, novament submergit en la seva absorbent contemplació, es va oblidar de les meves imprudents paraules. Dic imprudents perquè la ment del savi no podia comprendre les coses del cor. Però, sortosament, va poder més el gran assumpte del document.

En el moment de fer l’experiment capital, els ulls del professor Lidenbrock van guspirejar a través de les ulleres. Els dits li tremolaven quan va tornar a agafar el vell pergamí. Estava emocionat de debò. Finalment va tossir amb força i, amb veu greu, pronunciant successivament la primera lletra i després la segona de cada paraula, em va dictar la sèrie següent:

messunkaSenrA.icefdoK.segnittamurtn

ecertserrette,rotaivsadua,ednecsedsadne

lacartniiiluJsiratracSarbmutabiledmek

meretarcsilucoYsleffenSnl



Confesso que, quan vaig acabar, estava emocionat. Aquelles lletres, pronunciades d’una en una, no tenien cap sentit per a mi. Així doncs, esperava que el professor deixés sortir pomposament dels seus llavis alguna frase d’una magnífica llatinitat.

Però, inesperadament, un violent cop de puny va fer trontollar la taula. La tinta va esquitxar i la ploma em va caure de les mans.

—No és això! —va exclamar el meu oncle—. Això no té sentit comú!

Llavors, travessant el despatx com una bala i baixant l’escala com una allau, es va precipitar a la Königstrasse i va fugir corrents.





IV


—Se n’ha anat? —va exclamar la Marthe, acudint en sentir la porta del carrer que, en tancar-se violentament, havia fet trontollar la casa sencera.

—Sí —vaig contestar—. I tant que se n’ha anat!

—I ara! I el dinar?

—No dinarà!

—I el sopar?

—No soparà!

—Què? —va fer la Marthe, ajuntant les mans.

—No, bona Marthe, no menjarà més, ni ell ni ningú d’aquesta casa! El meu oncle Lidenbrock ens posarà tots a dieta fins que hagi desxifrat un vell jeroglífic que és absolutament indesxifrable!

—Valga’m Déu! Així doncs, ens morirem de gana!

No vaig gosar confessar que, amb un home tan taxatiu com el meu oncle, aquell era un destí inevitable.

La vella criada, veritablement alarmada, se’n va tornar a la cuina gemegant.

Quan em vaig quedar sol, se’m va acudir la idea d’explicar-ho tot a la Graüben. Però, com podia sortir de la casa? El professor podia tornar en qualsevol moment. I si em cridava? I si volia tornar a començar aquell treball logogrífic, que no hauria pogut resoldre ni el vell Èdip? I si jo no responia a la seva crida, què passaria?

El més assenyat era quedar-se. Precisament, un mineralogista de Besançon acabava d’enviar-nos una col·lecció de geodes silícies que s’havien de classificar. Em vaig posar a la feina. Vaig triar, etiquetar, col·locar a la vitrina corresponent totes aquelles pedres buides, dins de les quals brillaven petits cristalls.

Però aquella ocupació no m’absorbia. L’assumpte del vell document no deixava de preocupar-me extraordinàriament. Em bullia el cap i em sentia atacat per una vaga inquietud. Tenia el pressentiment d’una catàstrofe propera.

Al cap d’una hora, les geodes estaven instal·lades en ordre. Llavors em vaig deixar caure a la gran butaca d’Utrecht, amb els braços penjant i el cap inclinat. Vaig encendre la meva pipa, de broquet llarg i corbat i una cassoleta esculpida en forma d’una nàiade estirada amb indolència, i em vaig entretenir a seguir els progressos de la carbonització, que, de mica en mica, convertia la nàiade en una negra completa. De tant en tant escoltava per si sentia passes a l’escala. Però no. On devia ser el meu oncle en aquell moment? Me l’imaginava corrent sota els bells arbres de la carretera d’Altona, gesticulant, picant la paret amb el bastó, copejant les herbes amb gest violent, decapitant els cards i torbant el repòs de les cigonyes solitàries.

Tornaria triomfant o desanimat? Qui venceria, el secret o ell? Em feia totes aquestes preguntes i, maquinalment, vaig agafar entre els dits el full sobre el qual s’estenia la incomprensible sèrie de lletres que jo havia traçat. Em repetia:

—Què deu voler dir això?

Vaig intentar agrupar les lletres de manera que formessin paraules. Impossible! Tant si les reunia de dos en dos, de tres en tres, de cinc en cinc o de sis en sis, no n’obtenia absolutament res d’intel·ligible. Hi havia les lletres catorzena, quinzena i setzena que donaven la paraula anglesa ice La vuitanta-quatre, la vuitanta-cinc i la vuitanta-sis formaven la paraula sir. Finalment, al cos del document i a la tercera línia, em vaig fixar també en els mots llatins rota, mutabile, ira, nec, atra.

«Diantre», vaig pensar, «aquestes últimes paraules semblen donar la raó a l’oncle sobre la llengua del document! I, a la quarta línia, veig també la paraula luco, que es tradueix com ‘bosc sagrat’. És cert que a la tercera línia es llegeix el mot tabiled, que té tot l’aspecte de ser hebreu, i, a l’última, els vocables mer, arc, mère, que són purament francesos».

N’hi havia per perdre el cap! Quatre idiomes diferents en aquella frase absurda! Quina relació podia existir entre les paraules gel, senyor, còlera, cruel, bosc sagrat, canviant, mare, arc o mar? Tan sols la primera i la darrera es relacionaven fàcilment: no tenia res d’estrany el fet que, en un document escrit a Islàndia, es parlés d’un «mar de gel». Però d’aquí a comprendre la resta del criptograma hi havia una gran diferència.

Em debatia, doncs, contra una dificultat insoluble; el meu cervell s’escalfava, els meus ulls parpellejaven sobre el paper; les cent trenta-dues lletres semblaven papallonejar al meu voltant, com aquelles llàgrimes de plata que suren en l’aire al voltant del cap quan la sang hi puja de manera violenta.

Era víctima d’una mena d’al·lucinació; m’ofegava, em faltava aire. Maquinalment, em vaig ventar amb el full, l’anvers i el revers del qual es presentaven successivament al meu esguard.

Quina va ser la meva sorpresa quan, en un d’aquells girs ràpids, en el moment en què se m’apareixia el revers, em va semblar veure unes paraules perfectament llegibles, uns mots llatins, entre els quals craterem i terrestre!

De sobte, es va encendre una llum en el meu enteniment; aquests únics indicis em van fer entreveure la veritat; havia descobert la llei de la xifra. Per comprendre aquell document, no calia ni tan sols llegir-lo a través del full girat! No. Tal com era, tal com me l’havien dictat, es podia confegir perfectament. Totes les enginyoses combinacions del professor es complien. Havia tingut raó quant a la disposició de les lletres i la llengua del document! Li havia faltat ben poc per llegir la frase llatina de cap a cap, i aquell «poc», l’atzar me l’acabava de donar!

No costa gaire entendre l’emoció que vaig sentir! Se’m van enterbolir els ulls. No els podia fer servir. Havia estès el full sobre la taula. Només em calia fer-hi un cop d’ull per esdevenir posseïdor del secret.

Finalment vaig aconseguir dominar la meva alteració. Em vaig imposar la llei de fer dues voltes a l’estança per calmar els nervis i vaig tornar a enfonsar-me a l’enorme butaca.

—Llegim! —vaig exclamar, després d’omplir els pulmons amb una bona provisió d’aire.

Em vaig inclinar sobre la taula; vaig posar el dit successivament sobre cada lletra i, sense aturar-me, sense vacil·lar ni un instant, vaig pronunciar en veu alta la frase sencera.

Però quina estupefacció, quin terror em va envair! Primer vaig quedar com estabornit per un cop sobtat. Què? Allò que acabava d’esbrinar s’havia acomplert! Un home havia tingut prou audàcia per penetrar…!

—Ah! —vaig exclamar, aixecant-me d’un salt—. Ni parlar-ne! El meu oncle no ho sabrà pas! Només faltaria que arribés a conèixer un viatge semblant! Ell també el voldria tastar! Res no el podria aturar! Un geòleg tan decidit! Partiria a pesar de tot, i em portaria amb ell, i no tornaríem mai més! No, això mai! Mai!

Em trobava en un estat de sobreexcitació difícil de descriure.

—No, no! D’això, ni parlar-ne —vaig dir amb energia—. I com que puc impedir que al meu tirà se li acudeixi una idea semblant, ho faré. Fent girar aquest document, podria trobar-ne la clau per atzar! El destruiré.

Quedava una mica de foc a la llar. Vaig agafar no solament el full sinó també el pergamí de Saknussemm; amb una mà febril, em disposava a precipitar-ho tot plegat als carbons i aniquilar aquell perillós secret, quan es va obrir la porta del despatx. Va aparèixer el meu oncle.





V


Vaig tenir el temps just de tornar a deixar sobre la taula l’inoportú document.

El professor Lindebrock semblava profundament capficat. El seu pensament dominant no li deixava ni un instant de repòs; era evident que havia estudiat, analitzat l’assumpte, que havia posat en marxa tots els recursos de la seva imaginació durant el passeig, i ara tornava per aplicar alguna nova combinació.

En efecte, es va asseure a la butaca i, amb la ploma a la mà, va començar a provar unes fórmules que semblaven un càlcul algebraic.

Jo seguia amb els ulls la seva mà tremolosa; no em perdia ni un dels seus moviments. Quin resultat inesperat es produiria d’una manera inopinada? Jo m’estremia, i sense motiu, perquè l’autèntica combinació, l’«única», ja s’havia trobat i qualsevol altra havia de ser vana per força.

Durant tres llargues hores, el meu oncle va treballar sense parlar, sense aixecar el cap, esborrant, esmenant, ratllant, tornant a començar mil vegades.

Jo sabia bé que, si aconseguia disposar les lletres seguint totes les posicions relatives que podien ocupar, trobaria la frase feta. Però sabia també que només vint lletres poden formar dos quintilions, quatre-cents trenta-dos quadrilions, nou-cents dos trilions, vuit bilions, cent setanta-sis milions, sis-centes quaranta mil combinacions. Ara bé, hi havia cent trenta-dues lletres en la frase, i aquelles cent trenta-dues lletres donaven un nombre de frases diferents compost per cent trenta-tres xifres pel cap baix, un nombre gairebé impossible d’enumerar i que escapa de qualsevol apreciació.

Estava tranquil pel que fa a aquesta manera heroica de resoldre el problema.

Mentrestant, passava el temps; es va fer de nit; els sorolls del carrer es van apaivagar; el meu oncle, que continuava inclinat sobre la seva feina, no veia res, ni tan sols la bona Marthe que va entreobrir la porta; no sentia res, ni tan sols la veu d’aquella digna criada dient:

—Soparà el senyor aquesta nit?

Així doncs, la Marthe va haver d’anar-se’n sense resposta. Pel que fa a mi, després d’haver resistit un quant temps, vaig ser víctima d’una son invencible i em vaig adormir en una punta del sofà, mentre el meu oncle Lidenbrock no deixava de calcular i ratllar.

Quan em vaig despertar a l’endemà, l’infatigable investigador encara treballava. Els ulls vermells, la cara esgrogueïda, els cabells esbullats per la mà febrosa, els pòmuls emporprats indicaven prou la seva lluita terrible contra l’impossible, i amb quines fatigues mentals, amb quina tensió del cervell devien haver passat les hores per a ell.

Em va fer llàstima, de debò. A pesar dels retrets que em creia en dret de fer-li, em dominava una certa emoció. El pobre home estava tan posseït per la seva idea, que s’oblidava d’enfurismar-se. Totes les seves forces vives es concentraven en un sol punt i, com que no s’escapaven pel seu exutori ordinari, es podia témer que la seva tensió el faria esclatar en qualsevol moment.

Jo podia, amb un gest, amb una sola frase, afluixar el cargol de ferro que li estrenyia el crani, i no vaig fer res.

Tot i això, tenia bon cor. Per què restava mut en aquelles circumstàncies? En interès del meu propi oncle.

«No, no», em repetia, «no parlaré. Ell hi voldria anar, el conec; res no l’aturaria. Té una imaginació volcànica i, per tal de fer allò que altres geòlegs no han aconseguit, hi arriscaria la vida. Callaré; em guardaré el secret que l’atzar m’ha lliurat! Revelar-lo seria matar el professor Lidenbrock! Que l’endevini, si pot. No vull penedir-me un dia d’haver-lo portat a la perdició!».

Un cop decidit això, vaig encreuar els braços i vaig esperar. Però no havia comptat amb un incident que es va produir al cap d’unes hores.

Quan la bona Marthe va voler sortir de la casa per anar al mercat, va trobar la porta tancada. La gran clau no era al pany. Qui se l’havia emportat? El meu oncle, evidentment, quan va tornar la vigília després de la seva precipitada excursió.

Ho havia fet expressament? Per descuit? Ens volia sotmetre als rigors de la fam? Això m’hauria semblat una mica excessiu. I ara! Seríem la Marthe i jo víctimes d’una situació que no tenia res a veure amb nosaltres? Sens dubte, i vaig recordar un precedent que ens hauria d’esfereir. En efecte, uns anys enrere, en una època en què el meu oncle treballava en la seva gran classificació mineralògica, va romandre quaranta-vuit hores sense menjar, i tota la casa va haver de resignar-se a aquella dieta científica. Per la meva banda, vaig tenir uns recargolaments de ventre ben poc recreatius en un xicot d’una naturalesa tan voraç.

Doncs bé, em va semblar que faltaria l’esmorzar igual que el sopar de la vigília. Tanmateix, vaig decidir portar-me com un heroi i no cedir a les exigències de la gana. La Marthe es prenia tot allò molt seriosament i la pobra dona s’afligia. Pel que fa a mi, la impossibilitat d’abandonar la casa em preocupava més, i amb raó. Ja m’enteneu.

El meu oncle continuava treballant; la seva imaginació es perdia en el món de les combinacions; vivia lluny de la terra i, veritablement, fora de les necessitats terrenals.

Pel volts de migdia, la fam em va començar a picar de valent. La Marthe, amb tota innocència, havia devorat la vigília les provisions del rebost; ja no quedava res a casa. Tot i això, vaig resistir. Era una qüestió d’honor.

Van tocar les dues. Allò esdevenia ridícul, fins i tot intolerable. Jo obria uns ulls com unes taronges. Començava a dir-me que exagerava la importància del document; que el meu oncle no es creuria res; que hi veuria una simple enganyifa; que, en el pitjor dels casos, el retindríem contra la seva voluntat, si volia intentar l’aventura; que, al capdavall, podia descobrir ell mateix la clau de la xifra i aleshores la meva abstinència hauria estat vana.

Aquestes raons, que la vigília havia rebutjat amb indignació, em van semblar excel·lents; fins i tot vaig trobar d’allò més absurd haver esperat tant de temps, i vaig prendre la decisió de dir-ho tot.

Buscava, doncs, un pretext per entrar en matèria que no fos massa brusc, quan el professor es va aixecar, es va posar el barret i es va preparar per sortir.

Què? Abandonar la casa i tornar a tancar-nos-hi? De cap manera.

—Oncle! —vaig dir.

No va semblar que m’hagués sentit.

—Oncle Lidenbrock! —vaig repetir, alçant la veu.

—Què? —va fer, com si acabés de despertar-se.

—I la clau?

—Quina clau? La clau de la porta?

—No —vaig exclamar—, la clau del document!

El professor em va mirar per damunt de les ulleres; es va fixar, sens dubte, en alguna cosa insòlita en la meva fesomia, perquè em va agafar fortament pel braç i, incapaç de parlar, em va interrogar amb la mirada. Tanmateix, no s’ha formulat mai una pregunta amb tanta claredat.

Vaig moure el cap de dalt a baix.

Ell va brandar el seu amb una mena de compassió, com si parlés amb un ximple.

Vaig fer un gest més afirmatiu.

Els ulls li van brillar amb un esclat viu; la seva mà es va fer amenaçadora.

Aquesta conversa muda, en aquelles circumstàncies, hauria interessat l’espectador més indiferent. I, veritablement, no m’atrevia a parlar, per por que el meu oncle m’esclafés amb les primeres abraçades d’alegria. Però ell va insistir tant que vaig haver de respondre.

—Sí, la clau…, l’atzar…!

—Què dius? —va exclamar amb una emoció indescriptible.

—Teniu —li vaig dir, presentant-li el paper que havia escrit—, llegiu.

—Però això no significa res! —va contestar, rebregant el full.

—No res, si es comença a llegir pel començament, però pel final…

Encara no havia completat la frase quan el professor va fer un crit, més que un crit, un veritable rugit! A la seva ment acabava de produir-se una revelació. Estava transfigurat.

—Ah, enginyós Saknussemm! —va exclamar—. De manera que primer vas escriure la frase a l’inrevés?

I precipitant-se sobre el paper, amb la mirada torbada, la veu emocionada, va llegir el document tot sencer, anant des de l’última lletra fins a la primera.

Estava escrit en aquests termes:

In Sneffel Yoculis craterem kem delibat

umbra Scartaris Julii intra calendas descende,

audas viator, et terrestre centrum attinges.

Kod feci. Arne Saknussemm.



La qual cosa, d’aquell mal llatí, es pot traduir d’aquesta manera:

Baixa al cràter del Jökull d’Snæffell

que l’ombra de l’Særtaris ve a acaronar

abans de les calendes de juliol,

viatger audaç, i arribaràs

al centre de la Terra.

La qual cosa jo he fet.

Arne Saknussemm.



En llegir això, el meu oncle va fer un salt com si hagués tocat inesperadament una ampolla de Leyde. Estava pletòric, ple d’audàcia, de joia i de convicció. Anava i venia; s’agafava el cap amb les dues mans; desplaçava les cadires; apilava els llibres; jugava, la qual cosa no es pot creure, amb les seves precioses geodes; etzibava un cop de puny aquí, una manotada allà. Finalment els seus nervis es van calmar i, com un home esgotat per una excessiva despesa de fluid, es va deixar caure a la seva butaca.

—Quina hora és? —va preguntar al cap d’uns instants de silenci.

—Les tres —vaig contestar.

—Vaja! L’hora de dinar ha passat volant. Em moro de gana. A taula. I després…

—Després?

—Faràs la meva maleta.

—Què? —vaig exclamar.

—I la teva! —va replicar el despietat professor, entrant al menjador.





VI


En sentir aquestes paraules, em vaig estremir de cap a peus. Tot i això, em vaig dominar. Fins i tot vaig decidir fer bona cara. Només els arguments científics podien aturar el professor Lidenbrock. Doncs bé, n’hi havia de ben bons contra la possibilitat d’un viatge semblant. Anar al centre de la Terra! Quina ximpleria! Vaig reservar la meva dialèctica per al moment oportú i em vaig ocupar del dinar.

És inútil reproduir les imprecacions del meu oncle davant la taula desparada. Tot es va explicar. La bona Marthe va recuperar la llibertat. Va anar corrent al mercat i ho va fer tan bé que, al cap d’una hora, la meva fam estava calmada i tornava a ser conscient de la situació.

Durant l’àpat, el meu oncle va estar gairebé alegre; se li van escapar aquelles facècies de savi que no fan mai mal a ningú. Després de les postres, em va fer senyal que el seguís al despatx.

Vaig obeir. Ell es va asseure en una punta de la taula de treball, i jo, a l’altra.

—Axel —va dir amb una veu bastant suau—, ets un xicot molt enginyós; m’has fet un gran servei quan jo, cansat de lluitar, em disposava a abandonar aquesta combinació. On m’hauria perdut? Qui ho pot saber! No ho oblidaré mai, fillet, i de la glòria que assolirem tindràs la teva part.

«Apa!», vaig pensar. «Està de bon humor; ha arribat el moment de discutir aquesta glòria».

—Primer de tot —va continuar l’oncle—, et recomano el secret més absolut, em sents? No falten envejosos al món dels savis, i molts voldrien emprendre aquest viatge, del qual no sospitaran fins que tornem.

—Creieu —vaig dir— que el nombre d’aquests audaços és tan gran?

—I tant! Qui vacil·laria a conquerir una fama semblant? Si aquest document fos conegut, un exèrcit sencer de geòlegs es llançaria darrere les passes d’Arne Saknussemm!

—Doncs jo no n’estic convençut, oncle, ja que no hi ha res que demostri l’autenticitat del document.

—Ah, no? I el llibre dins del qual l’hem trobat?

—Bé, admeto que Saknussemm hagi escrit aquestes línies, però es dedueix d’això que va fer realment aquell viatge i que el vell pergamí no conté un engany?

Gairebé em vaig penedir d’haver pronunciat aquesta darrera paraula, una mica arriscada. El professor va arrufar les seves espesses celles i vaig tenir por d’haver compromès la continuació d’aquella conversa. Sortosament, no va ser així. El meu sever interlocutor va esbossar una mena de somriure als llavis i va contestar:

—Això ja ho veurem.

—Ah! —vaig fer jo, un xic ofès—. Però permeteu-me exhaurir la sèrie d’objeccions relatives a aquest document.

—Parla, xicot, no te n’estiguis. Et deixo tota la llibertat d’expressar la teva opinió. Ja no ets el meu nebot, sinó el meu col·lega. Vinga, endavant.

—Doncs bé, primer de tot us preguntaré què són el Jökull, l’Snæffell i l’Scartaris, dels quals no he sentit parlar mai.

—Res de més senzill. Precisament vaig rebre, fa un quant temps, una carta del meu amic Augustus Peterman, de Leipzig; no podia arribar més oportunament. Agafa el tercer atles del segon prestatge de la biblioteca gran, sèrie Z, làmina 4.

Em vaig aixecar i, gràcies a aquestes indicacions precises, vaig trobar de seguida l’atles reclamat. El meu oncle el va obrir i va dir:

—Vet aquí un dels millors mapes d’Islàndia, el de Handerson, i crec que ens donarà la solució de totes les teves dificultats.

Em vaig inclinar sobre el mapa.

—Mira aquesta illa formada per volcans —va dir el professor— i fixa’t que tots porten el nom de Jökull. Aquesta paraula vol dir ‘glacera’ en islandès i, a l’elevada latitud d’Islàndia, la majoria de les erupcions tenen lloc a través de les capes de gel. D’aquí ve que la denominació de Jökull s’apliqui a totes les muntanyes ignívomes d’Islàndia.

—Bé —vaig replicar—, però què és l’Snæffell?

Esperava que no hi hauria cap resposta a aquesta pregunta. Anava errat. El meu oncle va continuar:

—Segueix-me per la costa occidental d’Islàndia. Veus Reykjavík, la capital? Sí? Bé. Remunta pels fiords innombrables d’aquests ribatges rosegats pel mar i atura’t una mica per sota del grau seixanta-cinc de latitud. Què hi veus?

—Una mena de península semblant a un os descarnat, que culmina una enorme ròtula.

—La comparació és exacta, xicot; ara, hi veus res en aquesta ròtula?

—Sí, una muntanya que sembla endinsar-se al mar.

—Doncs bé, això és l’Snæffell.

—L’Snæffell?

—El mateix, una muntanya de cinc mil peus d’altura, una de les més notables de l’illa, i sens dubte la més cèlebre del món sencer, si el seu cràter porta al centre del globus.

—Però això és impossible! —vaig exclamar, arronsant les espatlles i revoltat contra una suposició semblant.

—Impossible? —va replicar el professor Lidenbrock en un to sever—. Per què?

—Perquè, evidentment, aquest cràter està obstruït per les laves, les roques ardents, i a més…

—I si és un cràter extingit?

—Extingit?

—Sí. El nombre dels volcans en activitat a la superfície del globus és, actualment, de només uns tres-cents; però existeix una quantitat molt més gran de volcans extingits. Doncs bé, l’Snæffell és un d’aquests darrers i, des dels temps històrics, tan sols ha tingut una erupció, la del 1219; a partir d’aquella època, els seus rumors es van anar apagant de mica en mica, i ara ja no figura entre els volcans actius.

A aquestes afirmacions jo no tenia absolutament res per respondre; així doncs, em vaig remetre a les altres obscuritats que contenia el document.

—Què significa la paraula Scartaris? —vaig preguntar—. I a què treuen cap les calendes de juliol?

El meu oncle es va prendre uns moments de reflexió. Vaig tenir un instant d’esperança, però només un, perquè aviat em va contestar en aquests termes:

—Allò que tu anomenes obscuritat per a mi és llum. Això demostra les atencions enginyoses amb què Saknussemm va voler precisar el seu descobriment. L’Snæffell és format per diversos cràters; així doncs, calia indicar quin d’ells porta al centre del globus. Què va fer el savi islandès? Va observar que pels volts de les calendes de juliol, és a dir, cap als últims dies del mes de juny, un dels pics de la muntanya, l’Scartaris, projecta la seva ombra sobre l’obertura del cràter en qüestió, i va consignar el fet en el seu document. Es podia imaginar una indicació més exacta? I, nosaltres, un cop arribats al cim de l’Snæffell, podrem dubtar sobre el camí que hem de seguir?

Decididament, el meu oncle tenia respostes per a tot. Em vaig adonar que era inatacable en les paraules del vell pergamí. Així doncs, vaig deixar de pressionar-lo en aquest tema i, com que calia convèncer-lo per damunt de tot, vaig passar a les objeccions científiques, molt més greus, al meu entendre.

—Bé —vaig dir—, em veig obligat a convenir que la frase de Saknussemm és clara i no pot deixar cap dubte a la raó. Fins i tot admeto que el document té aspecte de ser perfectament autèntic. Aquest savi va anar fins al fons de l’Snæffell; va veure l’ombra de l’Scartaris acaronar les vores del cràter abans de les calendes de juliol; fins i tot va sentir explicar en els relats llegendaris del seu temps que aquell cràter portava al centre de la Terra; però pel que fa a haver-hi arribat ell mateix, a haver fet el viatge i haver-ne tornat, si és que el va emprendre, no i cent vegades no!

—Per quin motiu? —va dir el meu oncle en un to singularment burleta.

—Perquè totes les teories de la ciència demostren que una empresa semblant és impracticable!

—Totes les teories diuen això? —va replicar el professor, adoptant un posat bonhomiós—. Ah, les maleïdes teories! Quin mal que ens faran, aquestes pobres teories!

Vaig veure que es burlava de mi, però vaig continuar a pesar de tot:

—Sí, és perfectament conegut que la calor augmenta aproximadament d’un grau cada setanta peus de profunditat per sota de la superfície del globus; doncs bé, admetent aquesta proporcionalitat constant, i essent el radi terrestre de mil cinc-centes llegües, existeix al centre una temperatura que passa dels dos-cents mil graus. Els materials de l’interior de la Terra es troben, doncs, en estat de gas incandescent, ja que els metalls, l’or, el platí, les roques més dures, no resisteixen aquesta calor. Per tant, tinc dret a preguntar si és possible penetrar en un medi semblant!

—Així, Axel, és la calor allò que t’amoïna?

—Sens dubte. Si arribàvem a una profunditat de deu llegües solament, hauríem assolit el límit de l’escorça terrestre, perquè la temperatura ja és superior a mil tres-cents graus.

—I tens por d’entrar en fusió?

—Us deixo que decidiu la resposta vós mateix —vaig contestar amb mal humor.

—Vet aquí el que decideixo —va dir el professor Lidenbrock, amb aires de grandesa—: ni tu ni ningú no sap amb certesa què passa a l’interior del globus, atès que amb prou feines es coneix la dotze mil·lèsima part del seu radi; que la ciència és eminentment perfectible, i que cada teoria és immediatament destruïda per una teoria nova. Per ventura no es va creure fins a Fourier que la temperatura dels espais planetaris disminuïa sempre, i no se sap ara que els més grans freds de les regions etèries no depassen els quaranta o cinquanta graus sota zero? Per què no podria passar el mateix amb la calor interna? Per què, a una determinada profunditat, no assoliria un límit infranquejable, en comptes d’elevar-se fins al grau de fusió dels minerals més refractaris?

Com que el meu oncle plantejava la qüestió en el terreny de les hipòtesis, no vaig trobar res per contestar.

—Doncs bé, et diré que alguns autèntics savis, Poisson entre d’altres, han demostrat que, si existia a l’interior del globus una calor de dos-cents mil graus, els gasos incandescents procedents dels materials fosos adquiririen una elasticitat tan gran, que l’escorça terrestre no podria resistir-la i esclataria com les parets d’una caldera sota la força del vapor.

—Aquesta és l’opinió de Poisson, oncle, res més.

—D’acord, però altres geòlegs distingits opinen també que l’interior del globus no és format per gas, ni per aigua, ni per les pedres més pesants que coneixem, perquè, en aquest cas, la Terra tindria un pes dues vegades menor.

—Oh, amb les xifres es demostra tot allò que es vol!

—Igual que amb els fets, oi, xicot? No és constant que el nombre de volcans ha minvat considerablement des dels primers dies del món? I, si hi ha una calor central, no es pot concloure que tendeix a afeblir-se?

—Oncle, si entreu en el camp de les suposicions, no tinc res més per discutir.

—I jo tinc per dir que a la meva opinió se sumen les de persones molt competents. Recordes una visita que em va fer el cèlebre químic anglès Humphry Davy el 1825?

—De cap manera, perquè jo no vaig venir al món sinó al cap de dinou anys.

—Doncs bé, Humphry Davy va venir a veure’m en passar per Hamburg. Vam discutir molta estona, entre altres qüestions, la hipòtesi de la liquiditat del nucli interior de la Terra. Tots dos vam estar d’acord que aquesta liquiditat no podia pas existir, per una raó a la qual la ciència no ha trobat mai cap resposta.

—Quina? —vaig dir, una mica sobtat.

—Que aquesta massa líquida estaria subjecta, com l’oceà, a l’atracció de la lluna i, consegüentment, dues vegades al dia es produirien marees interiors que, aixecant l’escorça terrestre, donarien lloc a terratrèmols periòdics!

—Tot i això, és evident que la superfície del globus va estar sotmesa a la combustió, i és permès suposar que la crosta exterior es va refredar primer, mentre que la calor es refugiava al centre.

—T’equivoques —va respondre el meu oncle—; la Terra es va escalfar per la combustió de la seva superfície, no pas d’una altra manera. La seva superfície estava composta d’una gran quantitat de metalls, com el potassi, el sodi, que tenen la propietat d’inflamar-se en simple contacte amb l’aire i l’aigua; aquests metalls es van encendre quan els vapors atmosfèrics es van precipitar en forma de pluja sobre el sòl; i, de mica en mica, quan les aigües van penetrar a les fissures de l’escorça terrestre, van determinar nous incendis amb explosions i erupcions. D’aquí ve la gran quantitat de volcans en els primers dies del món.

—Quina hipòtesi més enginyosa! —vaig exclamar, una mica a desgrat.

—I que Humphry Davy em va demostrar, aquí mateix, per mitjà d’un experiment molt senzill. Va compondre una bola metàl·lica feta principalment amb els metalls que t’acabo d’esmentar, i que representava perfectament el nostre globus; quan es feia caure una fina rosada sobre la seva superfície, s’inflava, s’oxidava i formava una petita muntanya; s’obria un cràter al seu cim; tenia lloc l’erupció i comunicava a tota la bola una calor tan gran, que esdevenia impossible sostenir-la a la mà.

Veritablement, començava a sentir-me dominat pels arguments del professor; d’altra banda, ell els feia valer amb la seva passió i el seu entusiasme habituals.

—Ja ho veus, Axel —va afegir—, l’estat del nucli central ha suscitat hipòtesis diverses entre els geòlegs; res de menys demostrat que l’existència d’una calor interna; jo crec que no existeix, que no podria existir; d’altra banda, ja ho veurem, i, com Arne Saknussemm, sabrem a què atenir-nos sobre aquesta gran qüestió.

—Doncs sí! —vaig respondre, sentint-me dominat per aquell entusiasme—. Sí, ho veurem, si és que s’hi veu.

—I per què no? No podem comptar amb fenòmens elèctrics per il·luminar-nos, i fins i tot amb l’atmosfera, que la seva pressió pot fer tornar lluminosa en proximitat del centre?

—Sí! —vaig dir—. Sí, ben mirat, tot això és possible.

—Ben segur —va contestar triomfalment el meu oncle—; però silenci, em sents?, silenci sobre tot això, i que ningú no tingui la idea de descobrir abans que nosaltres el centre de la Terra.





VII


Així es va acabar aquella memorable sessió. La conversa em va provocar febre. Vaig sortir del despatx del meu oncle com estabornit, i no hi havia prou aire als carrers d’Hamburg per refer-me. Vaig atènyer, doncs, la riba de l’Elba, per la banda de la barca de vapor que comunica la ciutat amb el ferrocarril d’Harburg.

Estava convençut d’allò de què acabava d’assabentar-me? No havia sofert la dominació del professor Lidenbrock? Devia prendre’m seriosament la seva resolució d’anar al centre del massís terrestre? Acabava de sentir les especulacions insensates d’un boig o les deduccions científiques d’un gran geni? En tot allò, on s’aturava la veritat, on començava l’error?

Flotava entre mil hipòtesis contradictòries, sense poder agafar-me a cap.

Tanmateix, recordava que m’havia convençut, per bé que el meu entusiasme començava a moderar-se; però hauria volgut marxar immediatament sense prendre’m temps per reflexionar. Sí, no m’hauria mancat pas coratge per fer la maleta en aquell moment.

Però he de confessar que, al cap d’una hora, aquella sobreexcitació va decaure; els meus nervis es van calmar, i vaig tornar a pujar des dels profunds abismes de la Terra fins a la superfície.

«És absurd!», em vaig dir. «Això no té solta ni volta! No és una proposició seriosa per fer a un noi assenyat. No existeix res de tot això. He dormit malament, he tingut un malson».

Mentrestant havia fet la volta a la ciutat seguint la riba de l’Elba. Després de remuntar el port havia arribat a la carretera d’Altona. Un pressentiment em guiava, un pressentiment justificat, per tal com aviat vaig albirar la meva petita Graüben, que, a pas lleuger, tornava valentament a Hamburg.

—Graüben! —li vaig cridar des de lluny.

La noia es va aturar, una mica torbada, suposo, de sentir-se cridar així en una carretera principal. En deu passes vaig ser al seu costat.

—Axel! —va fer, sorpresa—. Oh, has vingut a trobar-me! Ben fet, sí, senyor.

Però, quan em va mirar, a la Graüben no li va passar per alt el meu aire inquiet i trasbalsat.

—Què tens? —va dir, estenent-me la mà.

—Que què tinc, Graüben? —vaig exclamar jo.

En dos segons i tres frases la bonica virlandesa estava al corrent de la situació. Durant uns instants va guardar silenci. Bategava el seu cor igual que el meu? No ho sé, però la seva mà no tremolava dins la meva. Vam fer un centenar de passes sense parlar.

—Axel! —em va dir finalment.

—Estimada Graüben!

—Serà un viatge esplèndid.

Vaig fer un salt en sentir aquestes paraules.

—Sí, Axel, un viatge digne del nebot d’un savi. És bo que un home s’hagi distingit per alguna gran empresa!

—Carai! Graüben, no em dissuadeixes d’intentar una expedició semblant?

—No, estimat Axel, i us acompanyaria de grat, al teu oncle i a tu, si una pobra noia no fos una nosa per a vosaltres.

—Ho dius de debò?

—Ho dic de debò.

Ai, les dones, les noies, els cors femenins sempre incomprensibles! Quan no sou les més tímides de les criatures, en sou les més valentes! La raó no té res a fer amb vosaltres. Vaja, aquella nena que m’encoratjava a prendre part en l’expedició, no li hauria fet por intentar l’aventura! M’hi empenyia, ella que m’estimava!

Estava desconcertat i, per què no dir-ho, avergonyit.

—Graüben —vaig continuar—, ja veurem si demà parles d’aquesta manera.

—Demà, estimat Axel, parlaré com avui.

La Graüben i jo, agafats de la mà, però guardant un profund silenci, vam continuar el camí. Estava esgotat per les emocions de la jornada.

«Al capdavall» vaig pensar, «les calendes de juliol encara són lluny i, des d’ara fins llavors, passaran moltes coses que guariran l’oncle de la seva mania de viatjar sota terra».

Ja era de nit quan vam arribar a la casa de la Königstrasse. M’esperava trobar-la tranquil·la, el meu oncle al llit, segons el seu costum, i la bona Marthe donant al menjador l’últim cop de plomall del dia.

Però no havia comptat amb la impaciència del professor. El vaig trobar cridant, agitant-se enmig d’una colla de camàlics que descarregaven determinades mercaderies al passadís; la vella criada no sabia per on començar.

—Au, vine, Axel! Afanya’t, desgraciat! —va exclamar el meu oncle tan bon punt em va veure de lluny—. I la teva maleta no està feta, i els meus papers no estan en ordre, i no sé on és la clau de la meva bossa de viatge, i les meves polaines no arriben!

Em vaig quedar estupefacte. No em sortia la veu. Els meus llavis amb prou feines van poder articular aquestes paraules:

—Que ja marxem?

—Sí, dissortat xicot, que te’n vas a passejar en comptes de ser aquí!

—Ja marxem? —vaig repetir amb veu afeblida.

—Sí, demà passat al matí, a primera hora.

No vaig poder sentir res més i vaig fugir a la meva petita cambra.

Ja no hi havia cap dubte. El meu oncle acabava de dedicar la tarda a proveir-se d’una part dels objectes i utensilis necessaris per al viatge; el passadís estava obstruït per escales de corda, cordes amb nusos, torxes, cantimplores, grampons de ferro, pics, bastons amb punta de ferro, aixades; una càrrega per a deu homes, pel cap baix.

Vaig passar una nit terrible. L’endemà, vaig sentir que em cridaven molt d’hora. Estava decidit a no obrir la porta. Però, com podia resistir-me a la dolça veu que pronunciava aquestes paraules: «Axel estimat»?

Vaig sortir de l’habitació. Pensava que el meu aspecte desmillorat, la meva pal·lidesa, els meus ulls enrogits per l’insomni farien efecte en la Graüben i canviaria d’opinió.

—Ah, benvolgut Axel —em va dir—, veig que et trobes millor i que la nit t’ha assossegat.

—Assossegat? —vaig exclamar.

Vaig anar corrent cap al mirall. Doncs sí, feia més bona cara del que em pensava. Era una cosa increïble.

—Axel —em va dir la Graüben—, he parlat una llarga estona amb el meu tutor. És un savi atrevit, un home molt coratjós, i recorda que la seva sang corre per les teves venes. M’ha explicat els seus projectes, les seves il·lusions, com i per què espera assolir el seu objectiu. Ho aconseguirà, no ho dubto pas. Ah, estimat Axel, és bonic consagrar-se així a la ciència! Quina glòria espera el senyor Lidenbrock i recaurà sobre el seu company! Quan tornis, Axel, seràs un home, el seu igual, lliure de parlar, lliure d’actuar, en fi, lliure de…

La noia, enrojolant-se, no va acabar la frase. Les seves paraules em van reanimar. Tot i això, encara no volia creure’m que marxéssim. Vaig portar la Graüben cap al despatx del professor.

—Oncle —vaig dir—, està ben decidit que marxem?

—I ara! Que ho dubtes?

—No —vaig dir per no contrariar-lo—. Simplement us preguntaré què és allò que ens apressa.

—Doncs el temps! El temps que fuig amb una velocitat irreparable!

—Però tot just som a 26 de maig, i fins a final de juny…

—Et penses, ignorant, que és tan fàcil arribar fins a Islàndia? Si no m’haguessis abandonat com un boig, t’hauria portat a l’oficina de la companyia Liffender & Co., de Copenhaguen. Allà hauries vist que de Copenhaguen a Reykjavík només hi ha un servei, el 22 de cada mes.

—I què?

—Doncs que si esperàvem fins al 22 de juny, arribaríem massa tard per veure l’ombra de l’Scartaris acaronar el cràter de l’Snæffell! Hem d’atènyer Copenhaguen tan aviat com puguem per buscar-hi un mitjà de transport. Vés a fer la maleta!

No hi havia res a dir. Vaig pujar a la meva cambra. La Graüben em va seguir. Va ser ella qui es va encarregar d’ordenar, dins d’una petita maleta, els objectes necessaris per al viatge. No estava pas més emocionada que si s’hagués tractat d’una excursió a Lubeck o a Heligoland. Les seves manetes anaven i venien sense precipitació. Parlava amb calma. Em donava les raons més assenyades a favor de la nostra expedició. M’encisava, i jo sentia una gran còlera contra ella. De vegades volia enfurismar-me, però ella no en feia cas i continuava metòdicament la seva feina tranquil·la.

Finalment, es va cordar l’última corretja de la maleta. Vaig baixar a la planta.

Durant aquella jornada, els proveïdors d’instruments de física, d’armes, d’aparells elèctrics, s’havien multiplicat. La bona Marthe perdia el cap.

—S’ha tornat boig, el senyor? —em va preguntar.

Vaig fer un signe afirmatiu.

—I us porta amb ell?

La mateixa afirmació.

—On? —va dir.

Vaig indicar amb un dit el centre de la Terra.

—Al celler? —va exclamar la vella criada.

—No —vaig contestar—, més avall!

Va arribar el vespre. Jo no tenia consciència del temps que havia passat.

—Demà al matí —va dir el meu oncle—, sortirem a les sis en punt.

A les deu vaig caure al llit com una massa inerta.

Durant la nit em van tornar a assaltar els meus terrors.

La vaig passar somiant abismes! Era presa del deliri. Em sentia aferrat per la mà vigorosa del professor, arrossegat, abismat, enfonsat! Queia al fons de precipicis insondables a la velocitat creixent dels cossos abandonats en l’espai. La meva vida ja no era sinó una caiguda interminable.

Em vaig despertar a les cinc, esgotat de fatiga i emoció. Vaig baixar al menjador. El meu oncle era a taula. Devorava. Me’l vaig mirar amb una sensació d’horror. Però la Graüben era allà. No vaig dir res. No vaig poder menjar res.

A dos quarts de sis, es va sentir un retrunyiment al carrer. Un enorme carruatge arribava per conduir-nos al ferrocarril d’Altona. Aviat va estar carregat amb els paquets del meu oncle.

—I la teva maleta? —em va dir.

—Ja està llesta —vaig contestar, defallint.

—Doncs afanya’t a baixar-la, o faràs que perdem el tren!

Llavors em va semblar impossible lluitar contra el meu destí. Vaig pujar a la meva cambra, vaig deixar lliscar la maleta pels graons de l’escala i em vaig llançar al seu darrere.

En aquell moment l’oncle posava solemnement a les mans de la Graüben «les regnes» de la casa. La bonica virlandesa conservava la seva calma habitual. Va abraçar el seu tutor, però no va poder contenir una llàgrima quan em va fregar la galta amb els seus dolços llavis.

—Graüben! —vaig exclamar.

—Vés, estimat Axel, vés —em va dir—. Ara deixes la teva promesa, però quan tornis trobaràs la teva dona.

Vaig estrènyer la Graüben entre els meus braços i em vaig instal·lar al carruatge. La Marthe i la noia, des del llindar de la porta, ens van adreçar l’últim adéu. Després, els dos cavalls, estimulats pel xiulet del conductor, es van llançar al galop per la carretera d’Altona.





VIII


Altona, un veritable suburbi d’Hamburg, és el cap de la línia del ferrocarril de Kiel, que ens havia de portar fins al ribatge dels Belt. En menys de vint minuts, entràvem al territori de Holstein.

A dos quarts de set el carruatge es va aturar davant de l’estació; els nombrosos paquets del meu oncle, els seus voluminosos articles de viatge van ser descarregats, transportats, pesats, etiquetats, tornats a carregar al vagó d’equipatges, i a les set estàvem asseguts l’un davant de l’altre al mateix compartiment. El vapor va xiular, la locomotora es va posar en moviment. Estàvem en marxa.

M’hi havia resignat? Encara no. Tot i això, l’aire fresc del matí, els detalls de la ruta ràpidament renovats per la velocitat del tren em distreien de la meva gran preocupació.

Quant al pensament del professor, evidentment anava més de pressa que aquell comboi, massa lent a parer de la seva impaciència. Estàvem sols al vagó, però no parlàvem. El meu oncle es revisava les butxaques i la bossa de viatge amb atenció minuciosa. Vaig veure que no li faltava cap de les peces necessàries per a l’execució dels seus projectes.

Entre d’altres, un full de paper, plegat curosament, duia l’encapçalament de la cancelleria danesa, amb la firma del senyor Christiensen, cònsol a Hamburg i amic del professor. Això ens havia de procurar totes les facilitats per obtenir a Copenhaguen recomanacions per al governador d’Islàndia.

Vaig albirar també el famós document, preciosament amagat a la butxaca més secreta de la cartera. El vaig maleir des del fons del cor, i vaig continuar observant el paisatge. Era una vasta successió de planes poc curioses, monòtones, llotoses i bastant fecundes: un camp molt favorable a l’establiment d’un railway i propici a les línies rectes tan apreciades per les companyies ferroviàries.

Però aquella monotonia no va tenir pas temps de cansar-me, perquè, al cap de tres hores de sortir, el tren s’aturava a Kiel, a dues passes del mar.

Com que havíem facturat els equipatges fins a Copenhaguen, no vam tenir necessitat de preocupar-nos-en. Tanmateix el professor els va seguir amb mirada inquieta mentre els transportaven al vaixell de vapor. Allà, van desaparèixer al fons de la bodega.

El meu oncle, en la seva precipitació, havia calculat tan bé les hores de correspondència del tren i el vaixell, que ens quedava una jornada sencera per perdre. El vapor, Ellenora, no salparia fins a la nit. Això va provocar una febre de nou hores, durant la qual l’irascible viatger va enviar a tots els diables l’administració dels vaixells i dels railways i els governs que toleraven aquells abusos. Vaig haver de seguir-li la veta quan va prendre-la amb el capità de l’Ellenora sobre aquest assumpte. Volia obligar-lo a escalfar les calderes sense perdre un instant. L’altre el va engegar a passeig.

A Kiel, com a tot arreu, cal passar una jornada. A còpia de passejar per les ribes verdejants de la badia al fons de la qual es dreça la petita ciutat, de recórrer els boscos espessos que li donen l’aspecte d’un niu en un feix de branques, d’admirar les vil·les, totes proveïdes de la seva caseta de banys freds, en fi, de córrer i renegar, vam atènyer les deu de la nit.

Els remolins de fum de l’Ellenora es desenrotllaven al cel; el pont tremolava amb els sotracs de la caldera; érem a bord i posseïem dues lliteres superposades dins de l’única cambra del vaixell.

A un quart d’onze es van afluixar les amarres i l’steamer[3] va avançar ràpidament sobre les fosques aigües del Gran Belt.

Era negra nit; hi havia bona brisa i maregassa; alguns focs de la costa van aparèixer en les tenebres; més tard, no sé on, un far va resplendir per sobre de les onades; això és tot el que em va quedar en la memòria d’aquella primera travessia.

A les set del matí vam desembarcar a Korsör, una petita ciutat situada a la costa occidental del Seeland. Allà, vam saltar del vaixell a un altre ferrocarril, que ens va portar a través d’un paisatge no menys pla que els camps de Holstein.

Encara quedaven tres hores de viatge fins a atènyer la capital de Dinamarca. El meu oncle no havia aclucat l’ull en tota la nit. En la seva impaciència, crec que impulsava el vagó amb els peus.

Per fi va albirar una ullada de mar.

—El Sund! —va exclamar.

A la nostra esquerra hi havia una enorme construcció que s’assemblava a un hospital.

—És una casa de bojos —va dir un company de viatge.

«Bé», vaig pensar, «vet aquí un establiment on hauríem de passar els nostres últims dies! I, per més gran que fos, aquest hospital encara seria massa petit per contenir tota la follia del professor Lidenbrock!».

Finalment, a les deu del matí, vam posar els peus a Copenhaguen; els equipatges van ser carregats dalt d’un carruatge i conduïts amb nosaltres a l’hotel del Fènix, a Bred-Gale. Vam trigar una mitja hora, ja que l’estació és situada fora de la ciutat. Llavors el meu oncle, després de rentar-se sumàriament, em va portar amb ell. El conserge de l’hotel parlava alemany i anglès; però el professor, en la seva condició de poliglot, el va interrogar en bon danès, i en bon danès aquell personatge li va indicar la situació del Museu d’Antiguitats del Nord.

El director d’aquest curiós establiment, on hi ha amuntegades meravelles que permetrien reconstruir la història del país amb les seves velles armes de pedra, les copes medievals i les joies, era un savi, amic del cònsol d’Hamburg, el professor Thomson.

El meu oncle tenia per a ell una càlida carta de recomanació. En general, un savi en rep un altre força malament. Però en aquest cas va ser molt diferent. El senyor Thomson, home servicial, va brindar una cordial acollida al professor Lidenbrock i fins i tot al seu nebot. No cal dir que vam guardar el nostre secret davant de l’excel·lent director del Museu. Volíem senzillament visitar Islàndia com uns afeccionats desinteressats.

El senyor Thomson es va posar a la nostra entera disposició, i vam recórrer els molls per tal de buscar un vaixell a punt de marxa.

Jo esperava que hi hauria una manca absoluta de mitjans de transport, però no va ser així. Una petita goleta danesa, la Valkyrie, havia de prendre vela el 2 de juny cap a Reykjavík. El capità, el senyor Bjarne, es trobava a bord. El seu futur passatger, pres de joia, va estar a punt de trencar-li les mans quan les hi va estrènyer. El bon home va quedar una mica estranyat per aquella estreta. Trobava ben senzill d’anar a Islàndia, atès que era el seu ofici. El meu oncle ho trobava sublim. El digne capità va aprofitar aquell entusiasme per fer-nos pagar el doble pel passatge a la seva nau. Però nosaltres no miràvem pas tan prim.

—Sigueu a bord dimarts, a les set del matí —va dir el senyor Bjarne després d’haver-se embutxacat un nombre respectable de dòlars.

Llavors vam donar les gràcies al senyor Thomson per les seves atencions i vam tornar a l’hotel del Fènix.

—Això va bé, va molt bé! —repetia el meu oncle—. Quina feliç coincidència d’haver trobat aquesta nau a punt de sortir! Ara dinem, i anem a visitar la ciutat.

Vam anar a Kongens-Nye-Torw, una plaça irregular on es troba un post amb dos innocents canons que no fan por a ningú. Ben a prop, al número 5, hi havia un restaurant francès, regentat per un cuiner anomenat Vincent; hi vam dinar prou bé pel moderat preu de quatre marcs cadascun.

Després vaig gaudir com un infant recorrent la ciutat; el meu oncle es deixava passejar; d’altra banda, no va veure res, ni l’insignificant palau del rei, ni el bell pont del segle XVII que travessa el canal davant del Museu, ni l’immens cenotafi de Torwaldsen, guarnit amb unes pintures murals horribles i que conté a l’interior les obres de l’homenatjat, ni, en un parc bastant bonic, el castell bombonera de Rosenborg, ni l’admirable edifici renaixentista de la Borsa, ni el seu campanar fet amb les cues entrellaçades de quatre dracs de bronze, ni els grans molins de les muralles, les vastes aspes dels quals s’inflaven com les veles d’un vaixell empès pel vent del mar.

Quines delicioses passejades hauríem fet, la meva bonica virlandesa i jo, pel costat del port on els vaixells de dos ponts i les fragates dormien pacíficament sota la coberta vermella, a les vores verdejants de l’estret, a través dels fullatges espessos on s’oculta la ciutadella, els canons de la qual allarguen la boca negrenca entre les branques dels saücs i els salzes!

Però, ai!, la meva pobra Graüben era lluny, i podia esperar tornar a veure-la mai?

Tanmateix, si bé el meu oncle no es va fixar en cap d’aquells llocs encisadors, va quedar vivament impressionat per la visió d’un cert campanar situat a l’illa d’Amak, que forma el barri sud-oest de Copenhaguen.

Vaig rebre l’ordre de dirigir els nostres passos cap allà; vaig pujar en una petita embarcació de vapor que feia el servei dels canals i, al cap d’uns instants, va atracar al moll de Dock-Yard.

Després de travessar uns quants carrers estrets on uns galiots, vestits amb pantalons migpartits grocs i grisos, treballaven sota el bastó dels vigilants, vam arribar davant de Vor-Frelsers-Kirk. Aquesta església no oferia res de notable. Però vet aquí per què el seu campanar, bastant alt, havia cridat l’atenció del professor: a partir del terrat, una escala exterior circulava al voltant de la fletxa, i les seves espirals giravoltaven en el cel.

—Pugem-hi —va dir el meu oncle.

—Però, i el vertigen? —vaig replicar.

—Raó de més, ens hi hem d’acostumar.

—Tot i això…

—Vine, et dic, no perdem temps.

Vaig haver d’obeir. Un guardià, que residia a l’altra banda del carrer, ens va lliurar una clau, i l’ascensió va començar.

El meu oncle em precedia amb pas àgil. Jo el seguia no sense espant, perquè em rodava el cap amb una facilitat deplorable. No tenia l’aplom de les àguiles ni la insensibilitat dels seus nervis.

Mentre vam estar tancats a l’escala de cargol interior, tot va anar bé; però després de cent cinquanta esglaons l’aire em va copejar el rostre: havíem arribat al terrat del campanar. Allà començava l’escala aèria, protegida per una fràgil barana, i els graons de la qual, cada vegada més estrets, semblaven pujar cap a l’infinit.

—No podré fer-ho mai! —vaig exclamar.

—Que ets un covard, per ventura? Puja! —va respondre despietadament el professor.

Vaig haver de seguir-lo agafant-me fortament. L’aire lliure m’atordia; notava com el campanar oscil·lava amb el vent; em flaquejaven les cames; aviat em vaig enfilar de genolls, després amb el ventre; tancava els ulls; experimentava el mal de les altures.

Finalment, el meu oncle em va estirar pel coll i vaig arribar a la bola.

—Mira —em va dir—, i fixa-t’hi bé! Has de prendre lliçons d’abisme!

Vaig obrir els ulls. Vaig albirar les cases aplatades i com esclafades per una caiguda, entre la boira dels fums. Sobre el meu cap passaven núvols escabellats i, per una inversió òptica, em van semblar immòbils, mentre que el campanar, la bola i jo érem arrossegats a una velocitat fantàstica. Al lluny, d’una banda s’estenia el camp verdejant, de l’altra espurnejava el mar sota un feix de raigs. El Sund es descabdellava a la punta d’Elsinor, amb algunes veles blanques, veritables ales de gavià, i entre la boira de l’est ondulaven les costes a penes difuminades de Suècia. Tota aquesta immensitat s’arremolinava davant dels meus ulls.

Tanmateix, vaig haver d’aixecar-me, mantenir-me dret, mirar. La meva primera lliçó de vertigen va durar una hora. Quan per fi se’m va autoritzar a baixar i tocar amb els peus l’empedrat sòlid dels carrers, estava rebentat.

—Demà hi tornarem —va dir el meu mestre.

I, en efecte, durant cinc dies vaig repetir aquell exercici vertiginós i, de grat o per força, vaig fer uns progressos notables en l’art de «les altes contemplacions».





IX


Va arribar el dia de la partida. La vigília, el complaent senyor Thomson ens havia portat unes cartes de recomanació apressants per al comte Trampe, governador d’Islàndia, el senyor Pictursson, coadjutor del bisbe, i el senyor Finsen, alcalde de Reykjavík. En canvi, el meu oncle li va oferir les encaixades més caloroses.

El dia 2, a les sis del matí, el nostre preciós equipatge pujava a bord de la Valkyrie. El capità ens va conduir a unes cabines bastant estretes i disposades sota una mena de carrossa.

—Tenim bon vent? —va preguntar el meu oncle.

—Excel·lent —va contestar el capità Bjarne—; un vent de sud-est. Sortirem del Sund a un llarg i a tota vela.

Al cap d’uns instants, la goleta, sota la trinqueta, la cangrea, la gàbia i el perroquet, va prendre vela i va navegar a tot drap per l’estret. Una hora després, la capital de Dinamarca semblava enfonsar-se entre les ones llunyanes i la Valkyrie fregava la costa d’Elsinor. En l’estat nerviós en el qual em trobava, m’esperava veure l’ombra de Hamlet vagant per la llegendària terrassa.

—Sublim insensat! —deia jo—. Segurament ens aprovaries! Potser ens seguiries per anar a buscar al centre de la Terra una solució al teu dubte etern!

Però no va aparèixer res sobre les antigues muralles. De fet, el castell és molt més jove que l’heroic príncep de Dinamarca. Ara serveix d’allotjament sumptuós al porter d’aquest estret de Sund, per on passen cada any quinze mil naus de totes les nacions.

Ben aviat el castell de Krongborg va desaparèixer entre la boira, com també la torre de Helsingør, aixecada a la costa sueca, i la goleta es va inclinar lleugerament sota les brises del Cattegat.

La Valkyrie era un bon veler, però amb un vaixell de vela no se sap mai què pot passar. Transportava a Reykjavík carbó, utensilis per a la llar, ceràmica, roba de llana i una càrrega de blat. Una tripulació de cinc homes, tots danesos, bastava per maniobrar-lo.

—Quant durarà la travessia? —va preguntar el meu oncle al capità.

—Uns deu dies —va contestar el mariner—, si no ensopeguem gaire turbonades del nord-oest en passar per les Fèroe.

—Però, en resum, no acostumeu a sofrir retards considerables?

—No, senyor Lidenbrock; estigueu tranquil, que arribarem.

Cap al vespre la goleta va doblar el cap Skagen a la punta nord de Dinamarca, va travessar durant la nit l’Skagerrak, va fregar l’extrem de Noruega per la travessia del cap Lindesness i va sortir al mar del Nord.

Al cap de dos dies, teníem coneixença de les costes d’Escòcia a l’altura de Peterhead, i la Valkyrie es va dirigir cap a les Fèroe passant entre les Òrcades i les Shetland.

Ben aviat la goleta va ser assotada per les onades de l’Atlàntic; va haver de bordejar contra el vent del nord i va atènyer les Fèroe no sense treballs. El dia 8, el capità va reconèixer Myganness, la més oriental d’aquelles illes, i, a partir d’aleshores, va anar directament al cap Portland, situat a la costa meridional d’Islàndia.

La travessia no va oferir cap incident destacable. Jo suportava bastant bé les proves del mar; el meu oncle, amb gran despit i una vergonya encara més gran, es va passar tot el viatge malalt.

Així doncs, no va poder abordar el capità Bjarne sobre la qüestió de l’Snæffell, sobre els mitjans de comunicació, sobre les facilitats de transport; va haver d’ajornar aquestes explicacions fins a l’arribada i va passar tota l’estona estirat a la cabina, els envans de la qual cruixien per efecte dels forts capficalls. Cal reconèixer que es mereixia una mica allò que li passava.

El dia 11, vam assolir el cap Portland. El temps, aleshores serè, va permetre distingir el Myrdalsjökull, que el domina. El cap es compon d’un gran turó, de pendents costeruts, plantat tot sol a la platja.

La Valkyrie es va mantenir a una distància prudencial de les costes, vorejant-les cap a l’oest, entre nombroses bandades de balenes i taurons. Ben aviat va aparèixer una immensa roca foradada, a través de la qual la mar escumosa copejava amb fúria. Els illots de Westman van semblar sortir de l’oceà, com un sembrat de roques sobre la plana líquida. A partir d’aquell moment, la goleta va recular per doblar a bona distància el cap Reykjanes, que forma l’angle occidental d’Islàndia.

La mar, amb maregassa, impedia al meu oncle pujar al pont per admirar aquelles costes esmicolades i assotades pels vents del sud-oest.

Quaranta-vuit hores després, sortint d’una tempesta que va obligar la goleta a fugir amb les veles plegades, vam deixar a l’est la balisa de la punta Skagen, les perilloses roques de la qual es prolonguen a una gran distància sota les ones. Un pilot islandès va pujar a bord, i, al cap de tres hores, la Valkyrie fondejava davant de Reykjavík dins la badia de Faxa.

El professor va sortir finalment de la cabina, una mica pàl·lid, una mica afeblit, però encara entusiasta, i amb una expressió de satisfacció als ulls.

La població de la ciutat, singularment interessada per l’arribada d’una nau de la qual tothom espera alguna cosa, s’aplegava al moll.

El meu oncle tenia pressa per abandonar la seva presó flotant, per no dir hospital. Però abans de deixar el pont de la goleta, em va portar a la proa, i allà, assenyalant amb el dit, em va mostrar, a la part septentrional de la badia, una alta muntanya amb dos cims, un doble con cobert de neus eternes.

—L’Snæffell! —va exclamar—. L’Snæffell!

Tot seguit, després d’haver-me recomanat amb un gest un silenci absolut, va baixar al bot que l’esperava. Jo el vaig seguir, i ben aviat vam trepitjar el sòl d’Islàndia.

En primer lloc va aparèixer un home ben plantat i vestit amb uniforme de general. Tot i això, es tractava d’un simple magistrat, el governador de l’illa, el baró Trampe en persona. El professor va reconèixer amb qui tenia relació. Va lliurar al governador les cartes de Copenhaguen i es va entaular una breu conversa en danès, a la qual vaig restar completament aliè, i amb raó. Però d’aquella primera entrevista va resultar que el baró Trampe es posava enterament a disposició del professor Lidenbrock.

El meu oncle va rebre un acolliment força amable per part de l’alcalde, el senyor Finsen, també vestit de militar, però tan pacífic per temperament i ofici com el governador.

Pel que fa al coadjutor, el senyor Pictursson, en aquell moment es trobava en visita episcopal per la batllia del Nord; havíem de renunciar provisionalment a ser-li presentats. Però un home encantador, l’ajut del qual ens va resultar força valuós, va ser el senyor Fridriksson, professor de ciències naturals a l’escola de Reykjavík. Aquest savi modest només parlava islandès i llatí; em va oferir els seus serveis en la llengua d’Horaci, i vaig tenir la sensació que ens avindríem. Va ser, en efecte, l’únic personatge amb el qual vaig poder entretenir-me durant la meva estada a Islàndia.

De les tres cambres que integraven el seu domicili, aquell home excel·lent en va posar dues a la nostra disposició, i aviat ens hi vam instal·lar amb l’equipatge, l’embalum del qual va estranyar una mica els habitants de Reykjavík.

—Bé, Axel —em va dir el meu oncle—, això rutlla, i el més difícil ja està fet.

—Com que el més difícil ja està fet? —vaig exclamar.

—És clar, ara només ens queda baixar!

—Si us ho preneu així, teniu raó; però m’imagino que, després de baixar, haurem de tornar a pujar.

—Oh, això no m’amoïna gaire! Vinga, no podem perdre temps. Me’n vaig a la biblioteca. Potser s’hi troba algun manuscrit de Saknussemm, i m’agradarà molt consultar-lo.

—Doncs, mentrestant, jo visitaré la ciutat. No fareu vós el mateix?

—Oh, això m’interessa mitjanament. El curiós d’aquesta terra d’Islàndia no és el que hi ha sobre, sinó el que hi ha a sota.

Vaig sortir, i vaig vagar a l’atzar.

Perdre’s pels dos carrers de Reykjavík no hauria estat cosa fàcil. Així doncs, no em vaig veure obligat a preguntar el camí, la qual cosa, en la llengua dels gestos, m’hauria exposat a molts errors.

La ciutat s’allarga sobre un sòl bastant baix i pantanós, entre dos turons. Una immensa colada de laves la cobreix per una banda i baixa en rampes bastant suaus cap al mar. A l’altra banda s’estén la vasta badia de Faxa, delimitada al nord per l’enorme glacera de l’Snæffell, i a la qual la Valkyrie era l’única embarcació ancorada en aquell moment. Normalment, els guardes de pesca anglesos i francesos hi estan forejats; però aleshores es trobaven de servei a les costes orientals de l’illa.

El més llarg dels dos carrers de Reykjavík és paral·lel a la riba; allà hi viuen els comerciants i els negociants, en unes cabanes de fusta fetes amb bigues roges disposades horitzontalment. L’altre carrer, situat més a l’oest, corre cap a un estany, entre les cases del bisbe i dels altres personatges aliens al comerç.

No vaig trigar a recórrer aquells vials monòtons i tristos; entrellucava de vegades un tros de gespa descolorida, com un vell tapís de llana gastat per l’ús, o bé algun hort aparent, les poques verdures, patates, cols i enciams del qual haurien quedat molt bé en una taula lil·liputenca; uns quants clavells malaltissos intentaven també prendre una mica de sol.

Cap a la meitat del carrer no comercial, vaig trobar el cementiri públic, tancat per un mur de terra, al qual no faltava pas l’espai. Després, en unes gambades, vaig arribar a la casa del governador, un casalot comparat amb l’ajuntament d’Hamburg, un palau al costat de les cabanes de la població islandesa.

Entre l’estany i la ciutat s’aixecava l’església, bastida en el gust protestant i construïda amb pedres calcinades que els volcans s’encarreguen d’extreure; amb els forts vents de l’oest, la seva teulada de teules vermelles devia dispersar-se en l’aire, evidentment, amb gran pesar dels fidels.

Sobre un promontori pròxim, vaig albirar l’escola nacional, on, com em vaig assabentar més tard per boca del nostre amfitrió, s’hi ensenyava l’hebreu, l’anglès, el francès i el danès, quatre llengües de les quals, per vergonya meva, no coneixia ni una sola paraula. Jo hauria estat l’últim dels quaranta alumnes que tenia aquell petit col·legi, i indigne de dormir amb ells en aquells armaris de dos compartiments on els més delicats s’ofegarien des de la primera nit.

En tres hores ja havia visitat no solament la ciutat, sinó també els voltants. L’aspecte general era singularment trist. No hi havia arbres, ni vegetació, per dir-ho així. Pertot arreu les arestes vives de les roques volcàniques. Les cabanes dels islandesos estan fetes de terra i torba, amb les parets inclinades cap a dins. Semblen teulades col·locades sobre el terra. Només que aquestes teulades són prats relativament fèrtils. Gràcies a l’escalfor de l’habitatge, l’herba hi creix amb força perfecció, i la seguen curosament en l’època de la sega dels farratges, perquè altrament els animals domèstics vindrien a pasturar sobre aquestes construccions verdejants.

Durant la meva excursió, vaig trobar pocs habitants. Tornant al carrer comercial, vaig veure la majoria de la població ocupada a assecar, salar i carregar bacallans, el principal article d’exportació. Els homes semblaven robustos, però feixucs, una mena d’alemanys rossos de mirada pensarosa, que se senten una mica fora de la humanitat, pobres exiliats relegats en aquella terra de glaç, als quals la natura hauria pogut fer esquimals, atès que els condemnava a viure al límit del cercle polar! Jo intentava en va sorprendre un somriure als seus rostres; de vegades reien amb una mena de contracció involuntària dels músculs, però no somreien mai.

La seva indumentària consistia en una basta guerrera de llana negra, coneguda als països escandinaus amb el nom de vadmel, un barret d’ales amples, uns pantalons amb ribet vermell i un tros de cuiro doblegat a manera de calçat.

Les dones, de cara trista i resignada, d’un tipus bastant agradable, però sense expressió, anaven vestides amb una brusa i una faldilla de vadmel fosca: les fadrines portaven sobre els cabells trenats en garlandes una gorreta de punt marró; les casades es cobrien el cap amb un mocador de colors, coronat per una cimera de tela blanca.

Després d’una bona passejada, quan vaig entrar a la casa del senyor Fridriksson, el meu oncle s’hi trobava ja en companyia del seu hoste.





X


El dinar estava a punt; va ser devorat amb avidesa pel professor Lidenbrock, a qui la dieta obligada de bord havia transformat l’estómac en un abisme profund. Aquell àpat, més danès que islandès, no va tenir res de remarcable per si mateix; però el nostre amfitrió, més islandès que danès, em va recordar els herois de l’antiga hospitalitat. Em va semblar evident que érem més a casa nosaltres que no pas ell.

La conversa es va fer en la llengua indígena, que el meu oncle barrejava amb alemany i el senyor Fridriksson, amb llatí, perquè jo la pogués entendre. Va girar sobre qüestions científiques, com s’escau als savis; però el professor Lidenbrock es va mantenir en la reserva més extrema, i els seus ulls em recomanaven, a cada frase, un silenci absolut respecte als nostres projectes futurs.

De primer, el senyor Fridriksson va inquirir al meu oncle sobre el resultat de les seves investigacions a la biblioteca.

—La vostra biblioteca! —va exclamar el professor—. Només consta de llibres desaparellats en uns prestatges gairebé buits.

—I ara! —va respondre el senyor Fridriksson—. Posseïm vuit mil volums, molts dels quals són preciosos i rars, obres en antiga llengua escandinava, i totes les novetats que Copenhaguen ens subministra cada any.

—D’on heu tret aquests vuit mil volums? Perquè jo…

—Oh, senyor Lidenbrock, volten pel país. A la nostra vella illa de glaç tenim afecció per l’estudi! No hi ha ni un sol pagès, ni un sol pescador que no sàpiga llegir i que no llegeixi. Creiem que els llibres, en comptes de florir-se darrere d’una reixa de ferro, lluny de les mirades curioses, estan destinats a gastar-se sota els ulls dels lectors. Per això aquests volums passen de mà en mà, es fullegen, es llegeixen i rellegeixen, i sovint no tornen al seu prestatge fins al cap d’un o dos anys d’absència.

—I mentrestant —va replicar el meu oncle amb un cert despit—, els forasters…

—Què voleu? Els forasters tenen biblioteques al seu país, i, abans de tot, cal que els nostres camperols s’instrueixin. Us ho repeteixo, els islandesos portem l’amor per l’estudi a la sang. Per això, el 1816, vam fundar una societat literària que funciona bé; alguns savis estrangers se senten honrats de formar-ne part; publica llibres destinats a l’educació dels nostres compatriotes i fa un veritable servei al país. Si voleu ser-ne membre corresponent, senyor Lidenbrock, serà per a nosaltres un gran plaer.

El meu oncle, que ja pertanyia a un centenar de societats científiques, va acceptar de bon grat, la qual cosa va commoure el senyor Fridriksson.

—Ara —va continuar el nostre amfitrió— indiqueu-me els llibres que esperàveu trobar a la nostra biblioteca, i potser us en podré informar.

Vaig mirar el meu oncle. No s’atrevia a contestar. Allò afectava directament els seus projectes. Tanmateix, després de reflexionar, es va decidir a parlar.

—Senyor Fridriksson —va dir—, voldria saber si, entre les obres antigues, posseíeu les d’Arne Saknussemm.

—Arne Saknussemm! —va respondre el professor de Reykjavík—. Us referiu a aquell savi del segle XVI, gran naturalista, gran alquimista i gran viatger alhora?

—Justament.

—Una de les glòries de la literatura i la ciència islandeses?

—Tal com dieu.

—Un home il·lustre entre els il·lustres?

—Hi estic d’acord.

—L’audàcia del qual igualava el seu geni?

—Veig que el coneixeu bé.

El meu oncle nedava en la joia de sentir parlar així del seu heroi. Devorava amb els ulls el senyor Fridriksson.

—I doncs? —va preguntar—. On són les seves obres?

—Ah, les seves obres no les tenim pas.

—I ara! Aquí, a Islàndia?

—No existeixen a Islàndia ni enlloc.

—I per què?

—Perquè Arne Saknussemm va ser perseguit per heretge, i el 1573 les seves obres van ser cremades a Copenhaguen per la mà del botxí.

—Molt bé! Perfecte! —va exclamar el meu oncle, amb gran escàndol del professor de ciències naturals.

—Què dieu?

—Sí, tot s’explica, tot lliga, tot és clar, i ara entenc per què Saknussemm, posat a l’Índex de Llibres Prohibits i obligat a ocultar els descobriments del seu geni, va haver d’amagar en un incomprensible criptograma el secret…

—Quin secret? —va preguntar enèrgicament el senyor Fridriksson.

—Un secret que…, del qual… —va respondre el meu oncle, quequejant.

—En teniu cap document particular? —va continuar el nostre amfitrió.

—No… Era una simple suposició.

—Bé —va contestar el senyor Fridriksson, que va tenir la bondat de no insistir en veure el neguit del seu interlocutor—. Espero que no deixareu la nostra illa sense haver conegut les seves riqueses mineralògiques.

—Naturalment —va respondre el meu oncle—, però arribo una mica tard. Altres savis ja han passat per aquí, oi?

—Sí, senyor Lidenbrock; els treballs dels senyors Olafsen i Povelsen executats per ordre del rei, els estudis de Troïl, la missió científica dels senyors Gaimard i Robert, a bord de la corbeta francesa La Recherche[4], i darrerament les observacions dels savis embarcats a la fragata La Reine-Hortense han contribuït en gran manera al reconeixement d’Islàndia. Però, creieu-me, encara hi ha coses per fer.

—Això penseu? —va preguntar el meu oncle amb un aire bonhomiós, provant de moderar l’espurneig dels seus ulls.

—Sí. Quantes muntanyes, geleres, quants volcans per estudiar, que són poc coneguts! I mireu, sense anar més lluny, fixeu-vos en aquella muntanya que s’aixeca a l’horitzó. És l’Snæffell.

—Ah! —va fer l’oncle—. L’Snæffell.

—Sí, un dels volcans més curiosos, i el cràter del qual amb prou feines és visitat.

—Està extingit?

—Oh, sí, està extingit des de fa cinc-cents anys.

—Molt bé! —va replicar el meu oncle, que encreuava frenèticament les cames per no saltar d’alegria—. Em ve de gust encetar els meus estudis geològics per aquest Saeffel… o Faessel… Com en dieu?

—Snæffell —va contestar l’excel·lent senyor Fridriksson.

Aquesta part de la conversa havia tingut lloc en llatí; jo ho havia entès tot, i amb prou feines podia mantenir el posat seriós en veure com el meu oncle contenia una satisfacció que vessava per tots costats; intentava adoptar una expressió innocent que semblava la ganyota d’un dimoni vell.

—Sí —va fer—, les vostres paraules m’han acabat de decidir! Mirarem de pujar a aquest Snæffell, i potser fins i tot d’estudiar-ne el cràter!

—Em sap molt greu —va replicar el senyor Fridriksson— que les meves ocupacions no em permetin absentar-me; us hi hauria acompanyat amb molt de gust i amb gran profit.

—Oh, no, no! —va respondre enèrgicament el meu oncle—. No volem molestar ningú, senyor Fridriksson; us ho agraeixo de tot cor. La presència d’un savi com vós hauria resultat molt útil, però els deures de la vostra professió…

Vull pensar que el nostre amfitrió, amb la innocència de la seva ànima islandesa, no va comprendre les dolenteries del meu oncle.

—Aprovo completament la vostra decisió de començar per aquest volcà, senyor Lidenbrock —va dir—. Allà obtindreu una bona collita d’observacions interessants. Però, digueu-me, com preteneu atènyer la península de l’Snæffell?

—Per mar, travessant la badia. És la ruta més ràpida.

—Segurament; però és impossible de prendre.

—Per què?

—Perquè no tenim ni un sol bot a Reykjavík.

—Diantre!

—Haureu d’anar-hi per terra, seguint la costa. Serà més llarg, però més interessant.

—Bé. Hauré de procurar-me un guia.

—Precisament us en puc oferir un.

—Un home segur, intel·ligent?

—Sí, un habitant de la península. És un caçador d’èiders[5], força hàbil, del qual quedareu content. Parla perfectament el danès.

—I quan el podré veure?

—Demà, si us convé.

—Per què no avui?

—Perquè no arribarà fins demà.

—Doncs fins demà —va respondre el meu oncle, amb un sospir.

Aquesta important conversa es va acabar al cap d’uns moments amb els calorosos agraïments del professor alemany al professor islandès. Durant aquell sopar, el meu oncle acabava d’assabentar-se de coses importants, entre les quals la història de Saknussemm, la raó del seu document misteriós, el fet que el seu hoste no l’acompanyaria pas en l’expedició i que a partir de l’endemà tindria un guia a les seves ordres.





XI


Al vespre, vaig fer una curta passejada per les ribes de Reykjavík, i vaig tornar aviat per ficar-me al meu llit de posts gruixudes, on vaig dormir un son profund.

Quan em vaig despertar, vaig sentir que el meu oncle parlava profusament a l’estança del costat. Em vaig llevar de seguida i em vaig afanyar a reunir-me amb ell.

Enraonava en danès amb un home de gran estatura, vigorós i ben plantat. Aquell tros d’home devia tenir una força poc comuna. Els seus ulls, oberts en un cap molt gran i bastant ingenu, em van semblar intel·ligents. Eren d’un blau somiador. Uns cabells llargs, que haurien passat per rojos fins i tot a Anglaterra, li queien sobre les atlètiques espatlles. Aquell indígena era àgil de moviments, però movia poc els braços, com si desconegués o desdenyés el llenguatge dels gestos. Tot en ell revelava un temperament d’una calma absoluta, no pas indolent, sinó tranquil·la. Es veia que no demanava res a ningú, que treballava segons li convenia i que, en aquest món, la seva filosofia no podia ser ni sorpresa ni torbada.

Vaig descobrir els matisos d’aquell caràcter per la manera com l’islandès escoltava la verbositat apassionada del seu interlocutor. S’estava amb els braços encreuats, immòbil enmig dels gestos multiplicats del meu oncle; per negar, girava el cap d’esquerra a dreta; l’inclinava per afirmar, i tan poc, que els llargs cabells amb prou feines es movien. Era l’economia de moviments portada fins a l’avarícia.

Certament, en veure aquell home, no hauria endevinat mai la seva professió de caçador; segur que no devia espantar la caça, però, com s’ho feia per aconseguir-la?

Tot es va explicar quan el senyor Fridriksson em va assabentar que aquell tranquil personatge no era sinó un «caçador d’èider», un ocell el plomissol del qual constitueix la principal riquesa de l’illa. En efecte, aquest plomissol s’anomena «edredó», i no cal una gran despesa de moviment per tal de recollir-lo.

Els primers dies de l’estiu, la femella de l’èider, una mena d’ànec molt bonic, va a fer el niu a les roques dels fiords que abunden a la costa. Un cop fet el niu, el cobreix amb plomes fines que s’arrenca del ventre. Llavors arriba el caçador, o més ben dit el negociant, agafa el niu, i la femella ha de tornar a començar la tasca. Això dura mentre li quedi plomissol. Quan la bèstia està plomada del tot, li toca al mascle arrencar-se les plomes. Però com que la ploma dura i basta d’aquest darrer no té cap valor comercial, el caçador no es pren la pena de robar-li el jaç de la pollada; així doncs, el niu s’acaba, la femella pon els ous, neixen els polls i, l’any següent, la recollida d’edredó torna a començar.

Doncs bé, com que l’èider no tria les roques escarpades per fer-hi el niu, sinó més aviat les pedres fàcils i horitzontals que van a perdre’s al mar, el caçador islandès podia exercir el seu ofici sense gaire trasbals. Era un pagès que no havia de sembrar ni segar el seu producte, sinó simplement collir-lo.

Aquell personatge greu, flegmàtic i silenciós es deia Hans Bjelke; venia recomanat pel senyor Fridriksson. Era el nostre futur guia. Les seves maneres contrastaven singularment amb les del meu oncle.

Tot i això, es van entendre fàcilment. Ni l’un ni l’altre no es fixaven en el preu; l’un, disposat a acceptar allò que li oferissin; l’altre, llest a donar allò que li demanessin. No hi ha hagut mai un negoci més fàcil de fer.

Així doncs, dels convenis va resultar que en Hans es comprometia a portar-nos al poble d’Stapi, situat a la costa meridional de la península de l’Snæffell, al peu mateix del volcà. Calia comptar unes vint-i-dues milles per terra, un viatge que es faria en dos dies, segons l’opinió del meu oncle.

Però quan es va assabentar que es tractava de milles daneses de vuitanta mil peus, va haver de repensar-se del seu càlcul i comptar, atesa la insuficiència dels camins, set o vuit dies de trajecte.

Es posarien quatre cavalls a la seva disposició, dos per portar-nos a ell i a mi, i dos més destinats al nostre equipatge. En Hans, segons el seu costum, aniria a peu. Coneixia perfectament aquella part de la costa, i va prometre agafar el camí més curt.

El seu compromís amb el meu oncle no expiraria quan arribéssim a Stapi; restaria al seu servei durant tot el temps necessari per a les excursions científiques, al preu de tres rixdales per setmana. Es va convenir expressament que aquesta quantitat es pagaria al guia cada dissabte al vespre, condició sine qua non del seu compromís.

La sortida es va fixar per al 16 de juny. El meu oncle va voler lliurar al caçador una paga i senyal pel tracte, però l’islandès va refusar amb un sol mot.

—Efter —va fer.

—Després —em va dir el professor per intruir-me.

Un cop tancat el tracte, en Hans es va retirar tot d’una peça.

—Un home excel·lent —va exclamar el meu oncle—, però no s’espera el meravellós paper que l’avenir li té reservat.

—Així doncs, ens acompanyarà fins a…

—Sí, Axel, fins al centre de la Terra.

Encara havien de passar quaranta-vuit hores; per a recança meva, vaig haver d’utilitzar-les per fer els preparatius; vam esmerçar tota la nostra intel·ligència a disposar cada objecte de la manera més avantatjosa, els instruments a una banda, les armes a l’altra, les eines en aquest paquet, els queviures en aquell. Tot plegat, quatre grups.

Els instruments comprenien:

1r Un termòmetre centígrad d’Eigel, graduat fins a cent cinquanta graus, la qual cosa em semblava massa o insuficient. Massa, si la calor ambient havia de pujar fins allà, perquè quedaríem cuits. Insuficient, si es tractava de mesurar la temperatura de fonts o qualsevol altra matèria en fusió.

2n Un manòmetre d’aire comprimit, disposat de manera que indiqués pressions superiors a les de l’atmosfera al nivell de l’oceà. En efecte, el baròmetre ordinari no hauria bastat, ja que la pressió atmosfèrica havia d’augmentar proporcionalment al nostre descens sota la superfície de la Terra.

3r Un cronòmetre de Boissonnas el jove de Ginebra, perfectament posat a l’hora del meridià d’Hamburg.

4t Dues brúixoles d’inclinació i de declinació.

5è Una ullera de nit.

6è Dos aparells de Ruhmkorff, que, per mitjà d’un corrent elèctric, feien una llum molt portàtil, segura i poc empipadora.[6]

Les armes consistien en dues escopetes de Purdley More & Co., i dos revòlvers Colt. Per què dúiem armes? Suposo que no havíem de tenir por de salvatges ni bèsties ferotges. Però el meu oncle semblava tan aferrat al seu arsenal com als seus instruments, sobretot a una notable quantitat de fulmicotó inalterable a la humitat, la força expansiva del qual és molt superior a la de la pólvora ordinària.

Les eines comprenien dos pics, dues aixades, una escala de seda, tres bastons amb punta de ferro, una destral, un martell, una dotzena de tascons i pitons de ferro, i cordes llargues de nusos. Això no deixava de fer un bon embalum, perquè l’escala mesurava tres-cents peus de llargada.

Finalment hi havia provisions; el paquet no era pas gros, però sí tranquil·litzador, ja que jo sabia que en carn concentrada i en galetes seques disposàvem de queviures per a sis mesos. La ginebra formava tota la part líquida, i no hi havia gens d’aigua; però teníem cantimplores, i el meu oncle comptava amb les fonts per omplir-les; les objeccions que jo havia pogut expressar sobre la qualitat de l’aigua, la seva temperatura i fins i tot la seva absència no havien tingut cap èxit.

Per completar la nomenclatura exacta dels nostres articles de viatge, afegiré una farmaciola que contenia unes tisores de fulles esmussades, llistons per a fractures, un tros de cinta de fil cru, benes i compreses, esparadrap, una fèrula per a sagnies, tot plegat coses espantoses; a més, una sèrie de flascons que contenien dextrina, alcohol vulnerari, acetat de plom líquid, èter, vinagre i amoníac, tot drogues d’utilització poc tranquil·litzadora; i, finalment, els materials necessaris per als aparells de Ruhmkorff.

El meu oncle havia tingut cura de no oblidar-se la provisió de tabac, pólvora de caça i esca, com tampoc un cinturó de cuir que duia a la ronyonada i on es trobava una quantitat suficient de monedes d’or, de plata i paper. Sis parells de bones sabates, impermeabilitzades per una capa de quitrà i goma elàstica, formaven part del grup de les eines.

—Vestits, calçats i equipats així, no hi ha cap raó per no anar lluny —em va dir l’oncle.

El dia 14 el va dedicar tot sencer a disposar tots aquests objectes diferents. Al vespre, vam sopar a casa del baró de Trampe, en companyia de l’alcalde de Reykjavík i del doctor Hyaltalin, el gran metge del país. El senyor Fridriksson no figurava entre els convidats; més tard em vaig assabentar que el governador i ell estaven en desacord sobre una qüestió d’administració i no es veien. Així doncs, no vaig tenir ocasió d’entendre ni un mot del que es va dir durant aquell sopar semioficial. Em vaig fixar només que el meu oncle parlava tota l’estona.

L’endemà, dia 15, es van enllestir els preparatius. El nostre amfitrió va fer un notable favor al professor lliurant-li un mapa d’Islàndia, incomparablement més perfecte que el de Handerson, el mapa del senyor Olaf Nikolas Olsen, reduït a escala 1/480.000 i publicat per la Societat Literària Islandesa, segons els treballs geodèsics del senyor Scheel Frisac i l’aixecament topogràfic del senyor Bjorn Gumlaugsonn. Era un valuós document per a un mineralogista.

L’última vetllada va consistir en una xerrada íntima amb el senyor Fridriksson, pel qual jo sentia una viva simpatia; després, a la conversa, va seguir un son bastant agitat, almenys per part meva.

A les cinc del matí, em van despertar els renills de quatre cavalls que piafaven sota la meva finestra. Em vaig vestir de pressa i vaig baixar al carrer. Allà, en Hans acabava de carregar el nostre equipatge sense moure’s, per dir-ho així. Tanmateix actuava amb una traça poc comuna. El meu oncle feia més soroll que no pas feina, i el guia semblava fiar-se ben poc de les seves recomanacions.

Es va enllestir tot a les sis. El senyor Fridriksson ens va estrènyer la mà. El meu oncle li va donar les gràcies per la seva benèvola hospitalitat, en islandès i amb molt delit. Per la meva banda, vaig esbossar en el meu millor llatí una salutació cordial; tot seguit vam pujar a la sella, i el senyor Fridriksson em va dirigir amb el seu últim adéu aquest vers que Virgili semblava haver fet per a nosaltres, viatgers incerts de la ruta:

Et quacumque viam dederit fortuna sequamur.[7]





XII


Havíem sortit amb un cel tapat, però estable. No calia esperar calors fatigoses, ni pluges desastroses. Un temps de turista.

El plaer de recórrer a cavall un país desconegut em feia estar de bona jeia sobre l’inici de l’empresa. Em lliurava tot sencer a la felicitat de l’excursionista, feta de desitjos i llibertat. Començava a inclinar-me a favor de l’assumpte.

«D’altra banda», em deia, «què em pot passar? Viatjar pel país més curiós! Enfilar-me a una muntanya molt remarcable! En el pitjor del casos, baixar al fons d’un cràter extingit! És ben evident que el cert Saknussemm no va fer altra cosa. Quant a l’existència d’una galeria que porta al centre del globus, pura imaginació, pura impossibilitat! Així doncs, aprofitem tot el que hi hagi de bo en aquesta expedició, i sense regatejar».

Amb prou feines havia acabat aquest raonament quan vam deixar Reykjavík.

En Hans anava al capdavant, amb pas ràpid, regular, continu. Els dos cavalls carregats amb l’equipatge el seguien, sense necessitat de guiar-los. El meu oncle i jo anàvem a continuació, i la veritat és que no fèiem mal paper muntats sobre les nostres bèsties, petites però vigoroses.

Islàndia és una de les illes més grans d’Europa. Fa mil quatre-centes milles de superfície, i només té seixanta mil habitants. Els geògrafs l’han dividit en quatre quarters, i havíem de travessar obliquament el que té el nom de País del Quart del Sud-oest, «Sudvestr Fjordùngr».

Després de deixar Reykjavík, en Hans havia seguit immediatament la vora del mar. Travessàvem unes migrades pastures que s’esforçaven per ser verdes; el groc se’n sortia millor. Els cims rugosos de les masses traquítiques s’esfumaven a l’horitzó entre les brumes de l’est; per moments, algunes plaques de neu, concentrant la llum difusa, resplendien sobre el vessant dels cims allunyats; determinats pics, dreçats més ardidament, foradaven els núvols grisos i reapareixien per sobre dels vapors movents, semblants a esculls emergits en ple cel.

Sovint aquelles cadenes de roques àrides formaven una punta cap al mar i es clavaven en els pasturatges; però sempre quedava un lloc suficient per on passar. D’altra banda, els nostres cavalls triaven per instint els indrets propicis sense alentir mai el pas. El meu oncle no tenia ni tan sols el consol d’excitar la seva muntura amb la veu o el fuet; no es podia permetre ser impacient. Jo no podia evitar somriure en veure’l tan gran sobre el seu cavallet, i, com que les seves llargues cames fregaven el terra, semblava un centaure amb sis peus.

—Bona bèstia, bona bèstia! —deia—. Ja veuràs, Axel, que cap animal no supera en intel·ligència el cavall islandès. Neus, tempestes, camins intransitables, roques, glaceres, res no l’atura. És valent, sobri, segur. No fa mai un mal pas, ni una reacció. Quan es presenti algun riu, algun fiord per travessar, i se’n presentaran, veuràs com es llança a l’aigua sense vacil·lar, com un amfibi, i guanya la riba contrària! Però no se l’ha de forçar, cal deixar-lo fer, i recorrerem, l’un portant l’altre, deu llegües al dia.

—Nosaltres, sens dubte —vaig respondre—. Però, i el guia?

—Oh, no em preocupa gaire. Aquesta gent camina sense adonar-se’n. Aquest es belluga tan poc que no es deu cansar pas. A més, en cas de necessitat, li cediré la meva muntura. Aviat començaré a tenir rampes, si no em moc una mica. Els braços van bé, però s’ha de pensar en les cames.

Mentrestant, avançàvem a pas ràpid. El país estava ja gairebé desert. Aquí i allà una granja aïllada, algun boër[8] solitari, fet de fusta, terra i trossos de lava, apareixia com un captaire a la vora d’un camí enclotat. Aquelles cabanes malmeses semblaven implorar la caritats dels transeünts, i, per poc, els hauríem donat almoina. En aquell territori no hi havia carreteres, ni tan sols camins, i la vegetació, per lenta que fos, havia esborrat de seguida les petjades dels escassos viatgers.

Tanmateix, aquella part de la província, situada a dues passes de la capital, comptava entre les porcions habitades i conreades d’Islàndia. Com devien ser doncs les contrades més desertes que aquell desert? Passada mitja milla, encara no havíem trobat ni un pagès a la porta de la seva cabana, ni un pastor salvatge pasturant un ramat menys salvatge que ell; tan sols algunes vaques i uns xais abandonats a la seva sort. Com devien ser doncs les regions convulsionades, capgirades pels fenòmens eruptius, nascudes de les explosions volcàniques i de les commocions subterrànies?

Estàvem destinats a conèixer-les més endavant; però, en consultar el mapa d’Olsen, vaig veure que les evitàvem tot resseguint la sinuosa vora de la costa. En efecte, el gran moviment plutònic es va concentrar sobretot a l’interior de l’illa; allà les capes horitzontals de roques superposades, anomenades trapps en llengua escandinava, les bandes traquítiques, les erupcions de basalt, de toves, de tots els conglomerats volcànics, les colades de lava i de pòrfir en fusió, han fet un país d’un horror sobrenatural. En aquell moment no sospitava gaire l’espectacle que ens esperava a la península de l’Snæffell, on els estralls de naturalesa fogosa formen un caos formidable.

Dues hores després d’haver sortit de Reykjavík, arribàvem a la vila de Gufunes, anomenada «Aoalkirkja» o església principal. No oferia res de notable. Tan sols algunes cases. A Alemanya, amb prou feines bastarien per formar una aldea.

En Hans s’hi va aturar una mitja hora; va compartir el nostre frugal esmorzar, va respondre amb un sí o un no a les preguntes del meu oncle sobre les característiques de la ruta, i quan se li va preguntar a quin indret pensava passar la nit, es va limitar a dir:

—Gardär.

Vaig consultar el mapa per veure què era Gardär. Vaig veure una localitat del mateix nom a la vora del Hvalfjörd, a quatre milles de Reykjavík. La hi vaig ensenyar al meu oncle.

—Només quatre milles! —va dir—. Quatre milles de vint-i-dues! Una bonica passejada.

Va voler fer una observació al guia, el qual, sense contestar-li, va tornar a posar-se al capdavant dels cavalls i va reprendre la marxa.

Al cap de tres hores, trepitjant sempre l’herba descolorida de les pastures, va caldre vorejar el Kollafjörd, una marrada més fàcil i menys llarga que la travessia d’aquest golf. Ben aviat vam entrar en un pingstaoer, un lloc de jurisdicció comunal, anomenat Ejulberg, el campanar del qual hauria tocat les dotze del migdia si les esglésies islandeses fossin prou riques per posseir un rellotge; però s’assemblen força als seus parroquians, els quals no tenen rellotges i en prescindeixen.

Allà, es van refrescar els cavalls; després, seguint per una riba tancada entre una cadena de turons i el mar, ens van portar d’una tirada a l’aoalkirkja de Brantär, i una milla més endavant a Saurböer «Annexia», església annexa, situada a la vora meridional del Hvalfjörd.

Eren les quatre de la tarda; havíem recorregut quatre milles.[9]

En aquell indret, el fiord tenia una amplada de mitja milla, pel cap baix; les onades rompien amb estrèpit sobre les roques agudes. Aquell golf s’eixamplava entre muralles rocoses, una mena d’escarpa de tres mil peus d’altura i remarcable pels estrats marrons que separaven llits de tova d’un matís rogenc. Per més intel·ligents que fossin els nostres cavalls, jo no presagiava res de bo de la travessia d’un veritable braç de mar executada sobre un quadrúpede.

—Si són intel·ligents —vaig dir—, no intentaran passar. En qualsevol cas, jo m’encarrego de ser intel·ligent per ells.

Però el meu oncle no volia esperar. Va picar amb els dos esperons cap al ribatge. La seva muntura va anar a ensumar l’última ondulació de les onades i es va aturar. L’oncle, que tenia el seu propi instint, va insistir. Nou refús de l’animal, que va sacsejar el cap. Van seguir llavors renecs i fuetades, però també guitzes de la bèstia, que va començar a desmuntar el seu genet. Finalment el cavallet, doblegant els garrons, es va retirar de les cames del professor i el va deixar plantat sobre dues pedres de la riba, com el colós de Rodes.

—Ah, maleït animal! —va exclamar el cavaller, transformat de sobte en vianant, i avergonyit com un oficial de cavalleria rebaixat a soldat de peu.

—Färja —va fer el guia, tocant-li l’espatlla.

—Què? Un transbordador?

—Der —va respondre en Hans, indicant una barca.

—Sí —vaig exclamar—, hi ha un transbordador!

—Doncs podia haver-ho dit! Vinga, anem!

—Tidvatten —va afegir el guia.

—Què diu?

—Diu ‘marea’ —va contestar el meu oncle, traduint-me el mot danès.

—Segurament haurem d’esperar la marea.

—Förbida? —va preguntar l’oncle.

—Ja —va respondre en Hans.

El professor va picar de peus, mentre els cavalls es dirigien cap al transbordador.

Vaig entendre perfectament la necessitat d’esperar un determinat moment de la marea per emprendre la travessia del fiord, quan la mar, arribada a la seva màxima altura, està quieta. Llavors el flux i el reflux no tenen cap acció apreciable i el transbordador no corre el perill de ser arrossegat, sia cap al fons del golf, sia en ple oceà.

El moment favorable no va arribar fins a les sis de la tarda; el meu oncle, jo, el guia, dos barquers i els quatre cavalls ens havíem instal·lat en una mena de barca plana bastant fràgil. Acostumat com estava als transbordadors de vapor de l’Elba, vaig trobar que els rems dels barquers eren un giny mecànic ben trist. Va caldre més d’una hora per travessar el fiord; però, finalment, el viatge es va fer sense cap accident.

Al cap de mitja hora, atenyíem l’aoalkirkja de Gardär.





XIII


Hauria hagut de ser de nit, però per sota del paral·lel seixanta-cinc la claror nocturna de les regions polars no havia d’estranyar-me; a Islàndia, durant els mesos de juny i juliol, el sol no arriba a pondre’s.

Tot i això, la temperatura havia baixat. Jo tenia fred, i sobretot gana. Beneït el boër que es va obrir hospitalàriament per acollir-nos.

Era la casa d’un camperol, però, en matèria d’hospitalitat, valia com la d’un rei. Quan vam arribar, l’amo va venir a donar-nos la mà i, sense més cerimònia, ens va fer senyal perquè el seguíssim.

Seguir-lo, en efecte, perquè acompanyar-lo hauria estat impossible. Un passadís llarg, estret, fosc, donava accés a aquell habitatge construït amb bigues amb prou feines escairades i permetia arribar a cadascuna de les estances, que eren quatre: la cuina, el taller de teixit, la badstofa, habitació de dormir de la família, i, la millor de totes, la cambra dels forasters. El meu oncle, l’estatura del qual no s’havia tingut en compte en el moment de bastir la casa, no es va estar de donar-se tres o quatre cops de cap contra els sortints del sostre.

Ens van introduir a la nostra cambra, una sala gran amb el sòl de terra batuda i il·luminada per una finestra els vidres de la qual estaven fets amb membranes de xai bastant poc transparents. Els llits constaven de palla seca col·locada en dos quadres de fusta pintats de vermell i guarnits amb sentències islandeses. No m’esperava res de tan confortable; només que en aquella casa regnava una forta olor de peix sec, carn macerada i llet agra, bastant desagradable al meu olfacte.

Quan vam haver deixat els nostres arreus de viatgers, es va fer sentir la veu de l’amfitrió, que ens convidava a passar a la cuina, l’única estança en la qual hi havia foc, fins i tot en les èpoques més fredes.

El meu oncle es va afanyar a obeir aquella injunció amistosa. Jo el vaig seguir.

La xemeneia de la cuina era d’un model antic; al mig de l’habitació, una simple pedra com a llar; al sostre, un forat pel qual s’escapava el fum. Aquella cuina servia també de menjador.

Quan hi vam entrar, l’amfitrió, com si encara no ens hagués vist, ens va saludar amb l’expressió sællvertu, que significa ‘sigueu feliços’, i ens va besar a la galta.

La seva dona, darrere seu, va pronunciar les mateixes paraules, acompanyades del mateix cerimonial; després els dos esposos, posant-se la mà dreta sobre el cor, es van inclinar profundament.

M’afanyo a dir que la islandesa era mare de dinou fills, tots, grans i petits, formiguejant desordenadament per entre les volutes de fum amb què la llar de foc omplia la cambra. A cada moment albirava un capet ros i una mica malenconiós que sortia d’aquella boira. Semblava una garlanda d’àngels que no s’haguessin rentat prou la cara.

El meu oncle i jo vam ser molt ben rebuts per aquella «covada»; aviat vam tenir tres o quatre marrecs sobre les espatlles, uns altres sobre els genolls i la resta entre les cames. Els que parlaven repetien sællvertu en tots els tons imaginables. Els que no parlaven, cridaven encara més.

El concert va ser interromput per l’anunci del sopar. En aquell moment va tornar a entrar el caçador, que venia de proveir aliment als cavalls, és a dir, els havia deixat anar lliurement camp a través; les pobres bèsties havien de conformar-se a pasturar la molsa escassa de les roques, alguns fucus poc nutritius, i l’endemà no deixarien de venir per si mateixes a reprendre la feina de la vigília.

—Sællvertu —va fer en Hans.

Després, tranquil·lament, automàticament, sense que un petó fos més accentuat que l’altre, va besar l’amfitrió, l’amfitriona i els seus dinou fills.

Un cop acabada la cerimònia, vam seure a taula, en el nombre de vint-i-quatre i per tant els uns damunt dels altres, en el sentit literal de l’expressió. Els més afavorits només tenien dos marrecs a la falda.

Malgrat tot, quan va arribar la sopa es va fer el silenci en aquell petit món, i la taciturnitat natural, fins i tot entre els vailets islandesos, va tornar a regnar. L’amfitrió ens va servir una sopa de liquen bastant desagradable, seguida d’una enorme porció de peix sec nedant en mantega agra de vint anys, i per consegüent ben preferible a la mantega fresca, segons les idees gastronòmiques d’Islàndia. Hi havia també skyr, una mena de llet quallada, acompanyada de galeta i assaonada amb suc de baies de ginebró; per beure, xerigot barrejat amb aigua, anomenat blanda al país. No puc pas jutjar si aquest aliment singular era bo o no. Tenia gana, i, a l’hora de les postres, vaig engolir fins a l’última queixalada unes espesses farinetes de blat negre.

Un cop acabat l’àpat, els nens van desaparèixer; les persones grans van envoltar la llar de foc, on cremaven torba, bruc, fems de vaca i ossos de peix assecat. Més tard, després d’aquesta «presa de calor», els diferents grups van tornar a les seves cambres respectives. L’amfitriona es va oferir a retirar-nos els mitjons i els pantalons, segons el costum; però, davant d’una negativa d’allò més amable per part nostra, no hi va insistir, i vaig poder arraulir-me per fi al meu jaç de palla.

L’endemà, a les cinc, ens acomiadàvem del camperol islandès; al meu oncle li va costar molt fer-li acceptar una remuneració convenient, i en Hans va donar el senyal de partida.

A cent passes de Gardär, el terreny va començar a canviar d’aspecte; el sòl va esdevenir pantanós i menys favorable a la marxa. A la dreta, la sèrie de muntanyes es prolongava indefinidament com un immens sistema de fortificacions naturals, del qual seguíem la contraescarpa; sovint trobàvem rierols, que havíem de passar necessàriament pels guals i sense mullar gaire l’equipatge.

El desert es feia cada cop més profund; de vegades, però, una ombra humana semblava fugir al lluny; si les marrades de la ruta ens acostaven inopinadament a un d’aquells espectres, jo experimentava un fàstic sobtat en veure un cap inflat, de pell lluent, mancat de cabells i amb nafres repugnants que els estrips d’uns miserables parracs deixaven al descobert.

La infortunada criatura no venia pas a estendre la seva mà deformada; al contrari, s’escapava, però no prou de pressa perquè en Hans no l’hagués saludat amb el sællvertu habitual.

—Spetelsk —deia.

—Un leprós! —repetia el meu oncle.

I aquesta sola paraula feia un efecte repulsiu. L’horrible afecció de la lepra és bastant comuna a Islàndia; no és contagiosa, sinó hereditària; així doncs, aquells dissortats tenen prohibit casar-se.

Aquelles aparicions no contribuïen a alegrar el paisatge, que esdevenia profundament trist; les darreres mates d’herba venien a morir sota els nostres peus. Ni un sol arbre, tret d’alguns bosquets de bedolls nans que semblaven esbarzers. Ni un animal, excepte alguns cavalls, que el seu amo no podia alimentar, i que vagaven per les llòbregues planes. De vegades un falcó planava entre els núvols grisos i fugia ràpidament cap a les contrades del sud; jo em deixava portar per la malenconia d’aquella natura salvatge, i els records em retornaven al meu país natal.

Aviat va caldre travessar diversos fiords petits i sense importància, i finalment un veritable golf; la marea, quieta aleshores, ens va permetre passar sense esperar i guanyar l’aldea d’Alftanes, situada una milla més enllà.

Al vespre, després d’haver passat pels guals de dos rius rics en truites i espets, l’Alfa i el Heta, ens vam veure obligats a fer nit en un casalot abandonat, digne d’estar encantat per tots els dimonis de la mitologia escandinava; de ben segur que el geni del fred hi havia fixat el seu domicili, i va fer de les seves durant tota la nit.

La jornada següent no va presentar cap incident particular. Encara el mateix sòl pantanós, la mateixa uniformitat, la mateixa fisonomia trista. Al vespre, havíem fet la meitat de la distància per recórrer, i ens vam ajaçar a l’annexia de Krösolbt.

El 19 de juny, durant aproximadament una milla, un terreny de lava es va estendre sota els nostres peus; aquesta disposició del sòl és anomenada hraun al país; la lava ondulada a la superfície adoptava formes de cables ara estirats, adés cargolats sobre si mateixos; una immensa colada baixava de les muntanyes veïnes, volcans actualment apagats, però l’antiga violència dels quals era testimoniada per aquelles restes. Amb tot, algunes fumeres de fonts calentes sorgien aquí i allà.

Ens faltava temps per observar aquells fenòmens; havíem de caminar. Ben aviat el sòl pantanós va tornar a aparèixer sota els peus de les nostres muntures, interromput per estanys. Llavors seguíem la direcció de l’oest; en efecte, havíem envoltat la gran badia de Faxa, i el doble cim blanc de l’Snæffell es dreçava entre els núvols a menys de cinc milles.

Els cavalls caminaven bé; les dificultats del terreny no els aturaven pas. Per la meva banda, jo començava a estar molt cansat; el meu oncle es mantenia ferm i dret com el primer dia; no podia deixar d’admirar-lo, igual que el caçador, que considerava aquella expedició com una simple passejada.

El dissabte 20 de juny, a les sis de la tarda, atenyíem Büdir, poblat situat a la vora del mar, i el guia va reclamar la paga convinguda. El meu oncle la hi va donar. Va ser la família d’en Hans, és a dir, els seus oncles i cosins germans, qui ens va oferir hospitalitat; vam ser ben rebuts, i sense abusar de la generositat d’aquella bona gent jo m’hauria refet de grat de les fatigues del viatge. Però el meu oncle, que no s’havia de refer, no ho entenia pas així, i l’endemà vam haver de pujar novament a cavall dels nostres bons animals.

El sòl es ressentia de la proximitat de la muntanya, les arrels de granit de la qual sortien de terra, com les d’un vell roure. Vam contornejar la immensa base del volcà. El professor no el perdia de vista; gesticulava, semblava desafiar-lo tot dient: «Vet aquí el gegant que dominaré!». Finalment, al cap de quatre hores de camí, els cavalls es van aturar tots sols a la porta del presbiteri de Stapi.





XIV


Stapi és un poble format per una trentena de cabanes, i construït en plena lava sota els raigs de sol reflectits pel volcà. S’estén al fons d’un petit fiord encaixat en una muralla basàltica que fa un efecte d’allò més estrany.

Com se sap, el basalt és una roca marró d’origen igni. Adopta formes regulars que sorprenen per la seva disposició. Aquí la natura procedeix geomètricament i treballa de manera humana, com si hagués manejat l’escaire, el compàs i la plomada. Si, en tots els altres casos, fa art amb les grans masses llançades sense ordre, cons amb prou feines esbossats, piràmides imperfectes, amb l’estranya successió de línies, aquí, volent donar exemple de regularitat, i precedint els arquitectes dels primers temps, ha creat un ordre sever, que ni les esplendors de Babilònia ni les meravelles de Grècia no han superat mai.

Jo havia sentit parlar molt de la calçada dels Gegants, a Irlanda, i de la cova de Fingal, en una de les Hèbrides, però els meus ulls encara no havien contemplat l’espectacle d’una construcció basàltica.

Doncs bé, a Stapi, aquest fenomen es manifestava en tota la seva bellesa.

La muralla del fiord, com tota la costa de la península, es componia d’un seguit de columnes verticals, de trenta peus d’altura. Aquells fusts rectes i de proporció pura sostenien una arquivolta, feta de columnes horitzontals, el sobreplom de la qual formava una mitja volta sobre el mar. A determinats intervals, i sota aquell impluvi natural, l’esguard sorprenia obertures ogivals d’un disseny admirable, a través de les quals les onades venien a precipitar-se escumejant. Alguns trossos de basalt, arrencats per les ires de l’oceà, s’estenien al terra com els vestigis d’un temple antic, ruïnes eternament joves, sobre les quals passaven els segles sense atacar-les.

Aquesta era l’última etapa del nostre viatge terrestre. En Hans ens hi havia conduït amb intel·ligència, i em tranquil·litzava una mica pensar que encara ens acompanyaria un tros més.

En arribar a la porta de la rectoria, una simple cabana baixa, ni més bonica ni més confortable que les seves veïnes, vaig veure un home que ferrava un cavall, amb el martell a la mà i el davantal de cuir a la cintura.

—Sællvertu —li va dir el caçador.

—God dag —va contestar el ferrer en perfecte danès.

—Kyrkoherde —va fer en Hans, dirigint-se al meu oncle.

—El rector! —va repetir el professor—. Sembla ser, Axel, que aquest bon home és el rector.

Mentrestant, el guia posava el kyrkoherde l corrent de la situació; l’home, interrompent la feina, va emetre una mena de crit que devia estilar-se sens dubte entre cavalls i ramblers, i immediatament va sortir de la cabana una dona gegantina. Si no feia sis peus d’alçada, poc li faltava.

Vaig témer que vingués a oferir als viatgers el petó islandès, però no ho va fer, i fins i tot va demostrar força desgana a l’hora de fer-nos passar a casa seva.

La cambra dels forasters em va semblar la pitjor del presbiteri, estreta, bruta i infecta. Vam haver de conformar-nos-hi. El rector no semblava practicar l’hospitalitat antiga. Ni de bon tros. Abans d’acabar el dia, vaig veure que teníem relació amb un ferrer, un pescador, un caçador, un fuster, i no pas amb un ministre del Senyor. Era entre setmana, és veritat. Potser es rescabalava el diumenge.

No vull malparlar pas d’aquells pobres sacerdots que, al capdavall, són força miserables; reben del govern danès un tracte ridícul i perceben la quarta part del delme de la seva parròquia, la qual cosa no arriba a la suma de seixanta marcs corrents. Això explica que hagin de treballar per viure; però de tant pescar, caçar, ferrar cavalls, a l’últim un adopta les maneres, el to i els costums dels caçadors, els pescadors i altres gents una mica rudes; aquell mateix vespre, em vaig adonar que el nostre amfitrió no comptava pas la sobrietat entre les seves virtuts.

El meu oncle va entendre de seguida quina mena d’home tenia al davant; en comptes d’un valerós i digne savi, trobava un camperol feixuc i groller. Va decidir, doncs, començar tan aviat com pogués la seva gran expedició i deixar aquella rectoria poc hospitalària. No posava atenció en les seves fatigues i va resoldre anar a passar uns dies a la muntanya.

Els preparatius de la partida es van fer, doncs, l’endemà de la nostra arribada a Stapi. En Hans va contractar els serveis de tres islandesos per substituir els cavalls en el transport de l’equipatge; però, un cop arribats al fons del cràter, aquells indígenes haurien de desfer el camí i abandonar-nos a la nostra sort. Aquest punt va ser perfectament determinat.

Aquesta vegada, el meu oncle va haver d’assabentar el caçador que tenia la intenció de continuar el reconeixement del volcà fins als últims límits.

En Hans es va limitar a inclinar el cap. Anar allà o a qualsevol altre lloc, enfonsar-se en les entranyes de la seva illa o recórrer-la, no hi veia cap diferència. Per la meva banda, distret fins llavors pels incidents del viatge, havia oblidat una mica l’esdevenidor, però ara sentia com l’emoció tornava a afectar-me de valent. Què hi podia fer? Si hagués pogut resistir-me al professor Lidenbrock, hauria d’haver estat a Hamburg i no pas al peu de l’Snæffell.

Hi havia una idea que m’amoïnava més que cap altra, una idea espantosa i capaç de trastornar uns nervis menys sensibles que els meus.

«Vejam», em deia, «pujarem a l’Snæffell. Va bé. Visitarem el seu cràter. Bé. D’altres ho han fet i no s’han mort. Però això no és tot. Si es presenta un camí per baixar a les entranyes del sòl, si l’inoportú Saknussemm va dir la veritat, ens perdrem entre les galeries subterrànies del volcà. D’altra banda, res no confirma que l’Snæffell estigui extingit! Qui pot demostrar que no es prepara una erupció? Del fet que el monstre dormi des del 1229 no es dedueix que no es pugui despertar. I, si es desperta, què serà de nosaltres?».

Valia la pena meditar tot això, i ho meditava. No podia dormir sense somiar una erupció. I bé, fer el paper d’escòria em semblava una mica brutal.

Al final no em vaig poder aguantar; vaig decidir exposar el cas al meu oncle de la manera més enginyosa possible, i en forma d’una hipòtesi perfectament irrealitzable.

Vaig anar a trobar-lo. Li vaig comunicar els meus temors, i vaig retrocedir per deixar-lo esclatar còmodament.

—Ja ho he pensat —es va limitar a contestar.

Què significaven aquestes paraules? Estava disposat a escoltar la veu de la raó? Pensava suspendre els seus projectes? Era massa bonic per ser possible.

Al cap d’uns instants de silenci, durant els quals no vaig gosar interrogar-lo, va respondre dient:

—Ja ho he pensat. Des que hem arribat a Stapi, m’he preocupat de la seriosa qüestió que acabes d’exposar-me, ja que no hem d’actuar de manera imprudent.

—No —vaig contestar amb força.

—Fa sis-cents anys que l’Snæffell està mut, però pot parlar. Ara bé, les erupcions van sempre precedides de fenòmens perfectament coneguts. Per tant, he interrogat els habitants del país, he estudiat el sòl, i et puc dir, Axel, que no hi haurà cap erupció.

En sentir aquesta afirmació, vaig quedar estupefacte i no vaig poder replicar.

—Dubtes de les meves paraules? —va dir l’oncle—. Doncs bé, segueix-me.

Vaig obeir maquinalment. En sortir del presbiteri, el professor va agafar un camí directe que, per una obertura de la muralla basàltica, s’allunyava del mar. Ben aviat ens vam trobar a camp ras, si és que es pot donar aquest nom a un amuntegament immens de dejeccions volcàniques. El terreny semblava esclafat sota una pluja de pedres enormes, lava, basalt, granit i tota mena de roques piroxèniques.

Veia aquí i allà fumaroles que pujaven en l’aire; aquells vapors blancs, anomenats reykir en llengua islandesa, venien de les fonts termals i indicaven, per la seva violència, l’activitat volcànica del sòl. Això em semblava justificar els meus temors. Així doncs, vaig quedar parat quan el meu oncle em va dir:

—Veus tots aquests fums, Axel? Doncs bé, demostren que no hem de témer res de les ires del volcà!

—Caram! —vaig exclamar.

—Recorda bé això —va continuar el professor—: en proximitat d’una erupció, aquestes fumaroles augmenten l’activitat abans de desaparèixer completament durant el fenomen, ja que els fluids elàstics, mancats de la tensió necessària, prenen el camí dels cràters en comptes d’escapar-se a través de les fissures del globus. Per tant, si aquests vapors es mantenen en el seu estat habitual, si la seva energia no s’incrementa, si afegeixes a aquesta observació que el vent i la pluja no són substituïts per un aire pesant i calmat, pots afirmar que no hi haurà cap erupció pròxima.

—Però…

—Ja n’hi ha prou. Quan la ciència ha parlat, només es pot callar.

Vaig tornar a la rectoria capbaix. El meu oncle m’havia vençut amb arguments científics. Tot i això, encara tenia una esperança, i és que un cop arribats al fons del cràter, fos impossible, per falta de galeries, baixar més profundament, i això a pesar de tots els Saknussemms del món.

Vaig passar la nit següent en un malson constant enmig d’un volcà i de les fondàries de la Terra, em vaig sentir llançat als espais planetaris en forma de roca eruptiva.

L’endemà, 23 de juny, en Hans ens esperava amb els seus companys carregats de queviures, eines i instruments. Ens havien reservat al meu oncle i a mi dos bastons amb punta de ferro, dos fusells i dues cartutxeres. En Hans, home previngut, havia afegit a l’equipatge una bóta plena que, juntament amb les nostres cantimplores, ens assegurava aigua per a vuit dies.

Eren les nou del matí. El rector i la seva alta dona esperaven davant la seva porta. Segurament volien adreçar-nos l’adéu suprem de l’amfitrió al viatger. Però aquest adéu va adoptar la forma inesperada d’una factura formidable, en la qual es comptava fins i tot l’aire de la casa pastoral, aire infecte, m’atreveixo a dir. La digna parella ens atracava com un hostaler suís i posava un bon preu a la seva hospitalitat sobreestimada.

El meu oncle va pagar sense regatejar. Un home que sortia cap al centre de la Terra no es fixava pas en uns quants rixdales.

Arreglat aquest punt, en Hans va donar el senyal de partida, i al cap d’uns instants havíem deixat Stapi.





XV


L’Snæffell fa cinc mil peus d’altura. Culmina, amb el seu doble cim, una banda traquítica que destaca en el sistema orogràfic de l’illa. Des del nostre punt de sortida no es podia veure els seus dos pics perfilant-se sobre el fons grisenc del cel. Jo albirava només un enorme casquet de neu abaixat sobre el front del gegant.

Caminàvem en fila, precedits pel caçador, el qual pujava per estrets senders on dues persones no haurien pogut passar de costat. Així doncs, tota conversa resultava pràcticament impossible.

Més enllà de la muralla basàltica del fiord de Stapi es va presentar primer un sòl de torba herbàcia i fibrosa, un residu de l’antiga vegetació dels aiguamolls de la península; el volum d’aquell combustible encara inexplotat bastaria per escalfar durant un segle tota la població d’Islàndia; aquella vasta torbera, mesurada des del fons de determinats barrancs, feia sovint setanta peus d’altura i presentava capes successives de detritus carbonitzats, separades per fulles de pedra tosca.

Com a bon nebot del professor Lidenbrock i malgrat les meves preocupacions, jo observava amb interès les curiositats mineralògiques escampades en aquell vast gabinet d’història natural; al mateix temps repassava mentalment tota la història geològica d’Islàndia.

És evident que aquesta illa tan curiosa va sortir del fons de l’aigua en una època relativament moderna. Potser fins i tot encara s’eleva amb un moviment inapreciable. Si és així, no es pot atribuir al seu origen sinó a l’acció dels focs subterranis. En aquest cas, doncs, la teoria de Humphry Davy, el document de Saknussemm, les pretensions del meu oncle, tot plegat se n’aniria en orris. Aquesta hipòtesi em va portar a examinar atentament la naturalesa del sòl, i aviat em vaig adonar de la successió dels fenòmens que en van presidir la formació.

Islàndia, absolutament privada de terreny sedimentari, es compon únicament de turo volcànic, és a dir, un aglomerat de pedres i roques d’una textura porosa. Abans de l’existència dels volcans, estava feta d’un massís sòlid, lentament aixecat sobre les aigües per l’impuls de les forces centrals. Els focs interiors encara no havien fet irrupció a fora.

Però, més endavant, es va obrir una gran escletxa en diagonal des del sud-oest al nord-est de l’illa, per la qual es va escampar de mica en mica tota la pasta traquítica. El fenomen es duia a terme llavors sense violència; la sortida era enorme, i els materials fosos, rebutjats de les entranyes del globus, es van estendre tranquil·lament en vastes capes o en masses bonyegudes. En aquella època van aparèixer els feldspats, les silenites i els pòrfirs.

Però, gràcies a aquesta efusió, l’espessor de l’illa va augmentar considerablement i, per tant, també la seva força de resistència. Es pot concebre la quantitat de fluids elàstics que va emmagatzemar al seu interior, quan ja no va oferir cap sortida, després del refredament de la crosta traquítica. Així doncs, va arribar un moment en què la potència mecànica d’aquests gasos va ser tan gran, que van aixecar la pesant escorça i es van obrir altes xemeneies. Això explica la formació del volcà a partir de l’aixecament de la crosta, i després el cràter sobtadament foradat al cim del volcà.

Aleshores, als fenòmens eruptius van seguir els fenòmens volcànics. Per les obertures recentment formades es van escapar primer les dejeccions basàltiques, de les quals la plana que ara travessàvem oferia als nostres ulls els exemplars més meravellosos. Caminàvem sobre aquelles roques pesants d’un gris fosc que el refredament havia emmotllat en prismes de base hexagonal. Al lluny es veia un gran nombre de cons aplatats, que en altre temps havien estat boques ignívomes.

Després, un cop esgotada l’erupció basàltica, el volcà, que va incrementar la seva força amb la dels cràters extingits, va donar pas a les laves i a les masses d’escòries i cendres, les llargues colades de les quals veia escampades pels vessants com una cabellera opulenta.

Aquesta va ser la successió de fenòmens que van constituir Islàndia; tots provenien de l’acció dels focs interiors, i suposar que la massa interna no continuava en un estat permanent de liquiditat incandescent era una follia. Una follia sobretot pretendre atènyer el centre del globus!

Em tranquil·litzava, doncs, sobre el desenllaç de la nostra empresa, mentre caminàvem a l’assalt de l’Snæffell.

La ruta esdevenia cada vegada més difícil: el sòl pujava; es desprenien fragments de roques, i calia l’atenció més escrupolosa per evitar caigudes perilloses.

En Hans avançava tranquil·lament com per un terreny homogeni. De vegades desapareixia darrere dels grans blocs, i el perdíem momentàniament de vista; llavors un xiulet agut, sortit dels seus llavis, indicava la direcció que calia seguir. Sovint s’aturava, collia uns quants trossos de roca, els disposava d’una manera recognoscible i formava així senyals destinats a indicar el camí de tornada. Una precaució bona per si mateixa, però que els esdeveniments futurs farien inútil.

Tres fatigoses hores de marxa ens havien portat solament a la base de la muntanya. Allà, en Hans va fer un senyal perquè ens aturéssim, i entre tots ens vam partir un esmorzar frugal. El meu oncle menjava trossos dobles per anar més de pressa. Tanmateix, com que aquella parada de refecció era també una parada de descans, va haver d’esperar el caprici del guia, que va donar el senyal de partir al cap d’una hora. Els tres islandesos, tan taciturns com el seu company caçador, no van pronunciar ni un sol mot i van menjar sòbriament.

Començàvem ara a pujar els pendents de l’Snæffell. El seu cim nevat, per una il·lusió òptica freqüent a les muntanyes, em semblava força pròxim i, en canvi, quantes llargues hores vam trigar a assolir-lo! Quin cansament, sobretot! Les pedres, que cap ciment ni cap herba no unien entre elles, s’esllavissaven i anaven a perdre’s a la plana amb la rapidesa d’una allau.

En determinats indrets, els vessants de la muntanya formaven amb l’horitzó un angle de trenta-sis graus, pel cap baix; era impossible pujar-los, i calia voltar aquells repetjons pedregosos no sense dificultat. Llavors ens prestàvem un auxili mutu amb l’ajut dels bastons.

He de dir que l’oncle es mantenia tan a prop meu com podia; no em perdia de vista i, diverses vegades, el seu braç em va proporcionar un sòlid suport. Ell, per la seva banda, tenia sens dubte el sentit innat de l’equilibri, perquè no ensopegava pas. Els islandesos, carregats i tot, s’enfilaven amb una agilitat de muntanyesos.

En veure l’altura del cim de l’Snæffell, em semblava impossible d’arribar-hi per aquell costat, si l’angle d’inclinació dels pendents no es tancava. Sortosament, al cap d’una hora de fatigues i esforços, enmig de l’immens tapís de neu estès sobre la gropa del volcà es va presentar inesperadament una mena d’escala, que ens va simplificar l’ascensió. Era formada per un d’aquells torrents de pedres llançades per les erupcions, que en islandès s’anomenen stinâ. Si el torrent no hagués estat aturat en la seva caiguda per la disposició dels vessants de la muntanya, hauria anat a precipitar-se al mar i hauria format noves illes.

Tal com era, ens va ser molt útil. La costa dels pendents s’intensificava, però aquells graons de pedra permetien pujar-los fàcilment, i fins i tot tan de pressa, que, després de quedar-me un moment endarrerit mentre els meus companys continuaven l’ascensió, els vaig albirar ja reduïts, per la distància, a una aparença microscòpica.

A les set del vespre, havíem pujat els dos mil graons de l’escala i dominàvem un sortint de la muntanya, una mena de base sobre la qual recolzava el con pròpiament dit del cràter.

El mar s’estenia a una profunditat de tres mil dos-cents peus. Havíem superat el límit de les neus perpètues, bastant poc elevades a Islàndia per efecte de la humitat constant del clima. Feia un fred virulent. El vent bufava amb força. Jo estava exhaust. El professor es va adonar que les cames em negaven qualsevol servei i, malgrat la seva impaciència, va decidir aturar-se. Així doncs, va fer un senyal al caçador, que va sacsejar el cap tot dient:

—Ofvanför.

—Sembla que hem d’anar més amunt —va dir el meu oncle.

Llavors va preguntar a en Hans el motiu de la seva resposta.

—Mistur —va contestar el guia.

—Ja, mistur —va repetir un dels islandesos, en un to bastant espantat.

—Què significa aquesta paraula? —vaig preguntar amb inquietud.

—Mira —va dir el meu oncle.

Vaig girar els ulls cap a la plana. Una immensa columna de pedra tosca polvoritzada, sorra i pols s’elevava giravoltant com una mànega; el vent la impulsava cap al vessant de l’Snæffell, al qual ens aferràvem nosaltres. Aquella cortina opaca estesa davant del sol projectava una enorme ombra sobre la muntanya. Si la mànega s’inclinava, ens atraparia inevitablement en els seus remolins. Aquest fenomen, bastant freqüent quan el vent bufa de les glaceres, adopta el nom de mistur en llengua islandesa.

—Hastigt, hastigt! —va exclamar el guia.

Sense saber danès, vaig comprendre que havíem de seguir en Hans tan aviat com poguéssim. El caçador va començar a vorejar el con del cràter, però esbiaixant, per tal de facilitar la marxa. Ben aviat la mànega es va abatre sobre la muntanya, que es va estremir per l’impacte; les pedres atrapades en els remolins de vent van volar en forma de pluja, com en una erupció. Sortosament, ens trobàvem al vessant contrari i a l’abric de tot perill. Sense la precaució del guia, els nostres cossos esmicolats, reduïts a pols, haurien anat a parar al lluny com el producte d’algun meteor desconegut.

Tanmateix, en Hans no va considerar prudent passar la nit al vessant del con. Vam continuar l’ascensió en ziga-zaga. Els mil cinc-cents metres que quedaven per recórrer van costar gairebé cinc hores; les marrades, els biaixos i les contramarxes feien almenys tres llegües. Jo no podia més; sucumbia al fred i la gana. L’aire, una mica enrarit, no bastava als meus pulmons.

Finalment, a les onze de la nit, en plena foscor, vam assolir el cim de l’Snæffell i, abans d’anar a arrecerar-me a l’interior del cràter, vaig tenir temps d’albirar «el sol de mitjanit» al punt més baix de la seva trajectòria, projectant els seus raigs pàl·lids sobre l’illa adormida als meus peus.





XVI


Vam devorar el sopar ràpidament i el grupet es va instal·lar tan bé com va poder. El jaç era dur; l’abric, poc sòlid; la situació, força penosa, a cinc mil peus sobre el nivell del mar. Tot i això, el meu son va ser particularment plàcid durant aquella nit, una de les millors que passava des de feia molt temps. Ni tan sols vaig somiar.

L’endemà, ens vam despertar mig glaçats per un aire molt viu, sota els raigs d’un sol preciós. Vaig abandonar el jaç de granit i vaig anar a gaudir del magnífic espectacle que s’esdevenia davant dels meus ulls.

Ocupava el cim d’un dels dos pics de l’Snæffell, el del sud. Des d’allà, la vista s’estenia sobre la major part de l’illa. L’òptica, comuna a totes les grans altures, realçava les costes, mentre que les parts centrals semblaven enfonsar-se. Hauria dit que un d’aquells mapes en relleu de Helbesmer es desplegava als meus peus. Veia les valls profundes encreuar-se en totes direccions, els precipicis enclotar-se com pous, els llacs convertir-se en estanys, els rius esdevenir rierols. A la meva dreta se succeïen les glaceres innombrables i els pics multiplicats, alguns dels quals s’emplomallaven amb fumerols lleugers. Les ondulacions d’aquelles muntanyes infinites, que semblaven escumejar amb les capes de neu, em recordaven la superfície d’un mar esvalotat. Si em girava cap a l’oest, l’oceà es desplegava amb la seva majestuosa extensió, com una continuació d’aquells pics encrespats. Els meus ulls amb prou feines distingien on acabava la terra i on començaven les aigües.

Em sumia així en aquell èxtasi prestigiós que donen els cims alts, i aquesta vegada sense vertigen, ja que m’acostumava per fi a aquelles contemplacions sublims. Els meus ulls fascinats se submergien en la transparent irradiació dels raigs solars. Jo oblidava qui era, on era, per viure la vida dels elfs o dels silfs, habitants imaginaris de la mitologia escandinava. M’embriagava amb la voluptuositat de les altures, sense pensar en els abismes en els quals el destí em precipitaria al cap de poca estona. Però vaig haver de tornar al sentit de la realitat per l’arribada del professor i d’en Hans, que es van reunir amb mi al capdamunt del pic.

El meu oncle, girant-se cap a l’oest, em va indicar amb la mà un lleuger vapor, una bruma, una aparença de terra que dominava la línia de les ones.

—Grenlàndia —va dir.

—Grenlàndia? —vaig exclamar.

—Sí, és a menys de trenta-cinc llegües, i durant els desgels els óssos blancs arriben fins a Islàndia, portats per les penques de glaç del nord. Però això importa poc. Som al cim de l’Snæffell, i vet aquí dos pics, l’un al sud i l’altre al nord. En Hans ens dirà amb quin nom designen els islandesos el que ens sosté en aquest moment.

Un cop formulada la pregunta, el caçador va respondre:

—Scartaris.

El meu oncle em va dirigir una mirada triomfant.

—Al cràter! —va dir.

El cràter de l’Snæffell representava un con invertit l’orifici del qual podia fer mitja llegua de diàmetre. La seva profunditat, la calculava en uns dos mil peus. Que es consideri l’estat d’un recipient semblant quan s’omplia de trons i flames. El fons de l’embut no devia fer més de cinc-cents peus de circumferència, de manera que els seus pendents bastant suaus permetien arribar fàcilment a la part inferior. Involuntàriament, jo comparava aquell cràter amb un enorme trabuc eixamplat, i la comparació m’espantava.

«Baixar a un trabuc,» pensava, «que potser està carregat i es pot disparar al més petit xoc, és cosa de beneits».

Però no podia retrocedir. En Hans, amb un aire indiferent, va reprendre el capdavant del grup. El vaig seguir sense dir ni un mot.

Per tal de facilitar la baixada, en Hans descrivia a l’interior del con unes el·lipses molt allargades. Havíem de caminar entre roques eruptives, algunes de les quals, arrencades dels seus alvèols, es precipitaven rebotant fins al fons de l’abisme. La seva caiguda determinava repercussions d’ecos d’una estranya sonoritat.

Algunes parts del con formaven glaceres interiors. Llavors en Hans avançava amb una precaució extrema, sondant el terra amb el seu bastó amb punta de ferro per descobrir-hi les esquerdes. A determinats passos dubtosos, va caldre lligar-nos amb una corda llarga, per tal que si algú perdia peu inopinadament es trobés sostingut pels seus companys. Aquesta solidaritat era cosa prudent, però no excloïa pas tots els perills.

No obstant això, i malgrat les dificultats de la baixada per uns pendents que el guia no coneixia, vam fer la ruta sense accidents, excepte la caiguda d’un fardell de cordes que es va escapar de les mans d’un islandès i va anar a parar pel camí més curt fins al fons de l’abisme.

A migdia ja havíem arribat. Vaig aixecar el cap i vaig albirar l’orifici superior del con, en el qual s’emmarcava un tros de cel d’una circumferència singularment reduïda, però gairebé perfecta. Només en un punt es destacava el pic de Scartaris, que s’enfonsava en la immensitat.

Al fons del cràter s’obrien tres xemeneies per les quals, en temps de les erupcions de l’Snæffell, el fogar central expulsava les laves i els vapors. Cadascuna d’aquestes xemeneies feia uns cent peus de diàmetre. Estaven allà, obertes als nostres peus. No vaig tenir el valor de fixar-hi la mirada. El professor Lidenbrock havia fet un examen ràpid de la seva disposició; panteixava; corria de l’una a l’altra, gesticulant i pronunciant paraules incomprensibles. En Hans i els seus companys, asseguts sobre trossos de lava, se’l miraven; era evident que el prenien per un boig.

De cop i volta, el meu oncle va llançar un crit. Vaig creure que acabava de perdre peu i de caure en un dels tres avencs. Però no. El vaig albirar, amb els braços estesos, les cames separades, dret davant d’una roca de granit plantada al centre del cràter, com un enorme pedestal fet per a l’estàtua d’un Plutó. Tenia el posat d’un home estupefacte, però l’estupefacció no va trigar a deixar el lloc a una joia insensata.

—Axel! Axel! —va exclamar—. Vine! Vine!

Hi vaig anar corrent. Ni en Hans ni els islandesos no es van moure.

—Mira —em va dir el professor.

I, compartint la seva estupefacció, no pas la seva joia, vaig llegir a la cara occidental del bloc, en caràcters rúnics mig rosegats pel temps, aquest temps mil vegades maleït:



—Arne Saknussemm! —va exclamar el meu oncle—. Encara en dubtes?

No vaig respondre, i vaig tornar consternat al meu banc de lava. L’evidència m’aclaparava.

Ignoro quant temps vaig romandre així, sumit en les meves reflexions. L’únic que sé és que, en alçar el cap, vaig veure el meu oncle i en Hans sols al fons del cràter. Els islandesos havien estat despatxats, i ara baixaven pels pendents exteriors de l’Snæffell per tornar a Stapi.

En Hans dormia tranquil·lament al peu d’una roca, en una colada de lava on s’havia fet un llit improvisat. El meu oncle es regirava al fons del cràter, com una bèstia salvatge dins la fossa d’un tramper. No vaig tenir ganes ni força d’aixecar-me i, prenent exemple del guia, em vaig deixar vèncer per un dolorós ensopiment, creient sentir sorolls o notar estremiments als vessants de la muntanya.

Així va passar la primera nit al fons del cràter.

L’endemà, un cel gris, ennuvolat, feixuc, va baixar sobre el cim del con. No me’n vaig adonar tant per la foscor de l’abisme com per la còlera de què va ser presa el meu oncle.

En vaig comprendre la raó, i una resta d’esperança em va tornar al cor. Vet aquí per què.

De les tres rutes obertes sota els nostres peus, Saknussemm només n’havia seguit una. Segons el savi islandès, calia reconèixer-la per la particularitat indicada al criptograma que l’ombra del Scartaris venia a acaronar-ne la vora durant els darrers dies del mes de juny.

Es podia, en efecte, considerar aquell pic agut com l’estil d’un immens rellotge de sol, l’ombra del qual en un dia determinat marcava el camí del centre del globus.

Ara bé, si no hi havia sol, no hi havia ombra. I, per tant, no hi havia indicació. Érem a 25 de juny. Si el cel continuava tapat durant sis dies, caldria ajornar l’observació fins a un altre any.

Renuncio a descriure la còlera impotent del professor Lidenbrock. Va passar el dia, i cap ombra no va venir a allargar-se al fons del cràter. En Hans no es va moure de lloc; tot i això, devia preguntar-se què esperàvem, si es preguntava alguna cosa! El meu oncle no em va adreçar la paraula ni una sola vegada. Les seves mirades, invariablement dirigides cap al cel, es perdien en el fons gris i brumós.

El 26, encara res. Una pluja barrejada amb neu va caure durant tota la jornada. En Hans va construir una cabana amb trossos de lava. Jo em vaig complaure en certa manera a seguir amb els ulls els milers de cascades improvisades sobre els costats del con, el murmuri eixordador de les quals s’intensificava amb cada pedra.

El meu oncle ja no es podia dominar. N’hi havia per irritar fins i tot un home més pacient, perquè allò era veritablement embarrancar al port.

Però, amb els grans mals, el Cel hi barreja immediatament les grans alegries, i reservava al professor Lidenbrock una satisfacció igual als seus desesperants enuigs.

L’endemà el cel va estar encara tapat; però el diumenge, 28 de juny, l’avantpenúltim dia del mes, amb el canvi de lluna va venir el canvi de temps. El sol va vessar els seus raigs a gavadals dins del cràter. Cada monticle, cada roca, cada pedra, cada asperitat va participar del seu efluvi lluminós i va projectar immediatament la seva ombra sobre el terra. Entre totes, la de l’Scartaris es va dibuixar com una aresta viva i es va posar a girar inapreciablement amb l’astre radiant.

El meu oncle girava amb ella.

A migdia, en el període més curt, va venir a llepar suaument la vora de la xemeneia central.

—És aquí! —va exclamar el professor—. És aquí! Al centre del globus! —va afegir en danès.

Vaig mirar en Hans.

—Forüt! —va fer tranquil·lament el guia.

—Endavant! —va respondre el meu oncle.

Era la una i tretze minuts de la tarda.





XVII


Començava l’autèntic viatge. Fins llavors les fatigues havien superat les dificultats; ara les dificultats naixerien veritablement sota els nostres peus.

Jo encara no havia fixat la mirada en aquell pou insondable en el qual em disposava a enfonsar-me. Havia arribat el moment. Encara podia prendre part en l’empresa o negar-me a intentar-la. Però em va fer vergonya retrocedir davant del caçador. En Hans acceptava tan tranquil·lament l’aventura, amb una indiferència tal, una despreocupació tan absoluta per qualsevol perill, que em vaig enrojolar de pensar que era menys valent que ell. Tot sol, hauria encetat la sèrie dels grans arguments; però en presència del guia vaig callar. Un dels meus records se’n va anar volant cap a la meva bonica virlandesa, i em vaig acostar a la xemeneia central.

He dit que feia cent peus de diàmetre, o tres-cents peus de circumferència. Em vaig inclinar sobre una roca que dominava, i vaig mirar. Se’m van eriçar els cabells. La sensació de buit es va apoderar del meu ésser. Vaig notar que el centre de gravetat es desplaçava dins meu i el vertigen em pujava al cap com una embriaguesa. No hi ha res de més capitós com l’atracció de l’abisme. Era a punt de caure. Una mà em va subjectar. La d’en Hans. Decididament, no havia pres prou «lliçons d’abisme» a la Frelsers-Kirk de Copenhaguen.

Tanmateix, per poc que hagués aventurat la mirada dins d’aquell pou, m’havia adonat de la seva conformació. Les parets, quasi verticals, presentaven nombrosos sortints que havien de facilitar el descens. Però, si bé no hi faltava l’escala, no hi havia barana. Una corda lligada a l’orifici hauria bastat per sostenir-nos, però, com deslligar-la quan haguéssim arribat a l’extrem inferior?

El meu oncle va utilitzar un mitjà bastant senzill per obviar aquesta dificultat. Va desenrotllar una corda d’una polzada de gruix i quatre-cents peus de llargada; primer en va deixar anar la meitat, després la va enrotllar al voltant d’un bloc de lava que sobresortia i va llançar l’altra meitat dins la xemeneia. D’aquesta manera cadascun de nosaltres podia baixar agafant amb la mà les dues meitats de la corda, que no es podia deslligar; quan haguéssim baixat dos-cents peus, res no ens seria més fàcil que recuperar-la amollant un cap i estirant l’altre. Tot seguit tornaríem a començar aquest exercici ad infinitum.

—Ara —va dir el meu oncle, després d’enllestir aquests preparatius— ocupem-nos de l’equipatge. El dividirem en tres paquets, i cadascun de nosaltres se’n lligarà un a l’esquena; parlo solament dels objectes fràgils.

Evidentment, l’audaç professor no ens incloïa pas en aquesta última categoria.

—En Hans —va continuar— s’encarregarà de les eines i una part dels queviures; tu, Axel, d’una altra tercera part dels queviures i les armes; jo, de la resta dels queviures i dels instruments delicats.

—Però —vaig dir jo—, qui s’ocuparà de baixar la roba, i aquesta massa de cordes i escales?

—Baixaran totes soles.

—Com? —vaig preguntar.

—Ja ho veuràs.

El meu oncle utilitzava grans recursos de bona gana i sense vacil·lar. Per ordre seva, en Hans va reunir en un sol fardell els objectes no fràgils, i aquell paquet, sòlidament lligat amb cordes, es va precipitar simplement a l’avenc.

Vaig sentir el mugit sonor produït pel desplaçament de les capes d’aire. El meu oncle, inclinat sobre l’abisme, seguia amb ulls satisfets la baixada de l’equipatge, i no es va redreçar fins que l’havia perdut de vista.

—Bé —va fer—. Ara ens toca a nosaltres.

Pregunto a qualsevol home de bona fe si era possible sentir aquestes paraules sense estremir-se!

El professor es va lligar a l’esquena el paquet dels instruments; en Hans va agafar el de les eines, i jo, el de les armes. El descens va començar en l’ordre següent: en Hans, l’oncle i jo. Es va fer en un profund silenci, torbat solament per la caiguda dels fragments de roca que es precipitaven a l’abisme.

Jo em deixava lliscar, per dir-ho així, aferrant frenèticament la doble corda amb una mà, i apuntalant-me amb l’altra per mitjà del bastó amb punta de ferro. Em dominava una sola idea: temia que el punt de suport em fallés. Aquella corda em semblava molt fràgil per aguantar el pes de tres persones. La utilitzava tan poc com podia, fent miracles d’equilibri sobre els ressalts de lava que el meu peu intentava agafar com si fos una mà.

Quan un d’aquells graons relliscosos es desprenia sota els peus d’en Hans, deia amb la seva veu tranquil·la:

—Gif akt!

—Atenció! —repetia el meu oncle.

Al cap de mitja hora, havíem arribat a la superfície d’una roca fortament encastada a la paret de la xemeneia.

En Hans va estirar la corda per un dels caps; l’altre es va elevar en l’aire; després d’haver ultrapassat la roca superior, va tornar a caure rascant els trossos de pedra i lava, una mena de pluja, o més ben dit, de pedregada molt perillosa.

Inclinant-me per sobre de l’estreta plataforma, vaig observar que el fons del forat era encara invisible.

La maniobra de la corda va tornar a començar i, al cap de mitja hora més, havíem guanyat una nova profunditat de dos-cents peus.

No sé si el geòleg més empedreït hauria provat d’estudiar, durant aquell descens, la naturalesa dels terrenys que l’envoltaven. Jo, per la meva banda, no me’n preocupava gaire; tant si eren pliocens, miocens, eocens, cretacis, juràssics, triàsics, permians, carbonífers, devonians, silurians o primitius, m’amoïnava ben poc. Però el professor, sens dubte, va fer les seves observacions o va prendre notes, ja que, en una de les parades, em va dir:

—Com més vaig, més confiança tinc. La disposició d’aquests terrenys volcànics dóna totalment la raó a la teoria de Davy. Ens trobem en ple sòl primordial, sòl en el qual es va produir l’operació química dels metalls inflamats en contacte amb l’aire i l’aigua. Rebutjo completament el sistema d’una calor central. D’altra banda, ja ho veurem.

Sempre la mateixa conclusió. S’entén que jo no perdés el temps discutint. El meu silenci es va interpretar com un assentiment, i la baixada va tornar a començar.

Al cap de tres hores, encara no entreveia el fons de la xemeneia. Quan aixecava el cap, n’albirava l’orifici, que minvava ostensiblement. Les seves parets, a causa de la lleugera inclinació, tendien a acostar-se. De mica en mica s’anava fent fosc.

Mentrestant, continuàvem baixant; em semblava que les pedres despreses de les parets s’engolien amb una repercussió més somorta i que aviat devien trobar el fons de l’abisme.

Com que havia tingut cura d’anotar exactament les nostres maniobres de corda, vaig poder donar compte precís de la profunditat que havíem assolit i del temps que havia passat.

Llavors havíem repetit catorze vegades aquella maniobra, que durava mitja hora. Això feia set hores, més catorze quarts d’hora de repòs o tres hores i mitja. En total, deu hores i mitja. Havíem sortit a la una, i devien ser les onze en aquell moment.

Quant a la profunditat a la qual havíem arribat, les catorze maniobres amb una corda de dos-cents peus feien dos mil vuit-cents peus.

Aleshores es va fer sentir la veu d’en Hans:

—Halt! —va dir.

Em vaig aturar en sec en el moment en què estava a punt de picar amb els peus el cap del meu oncle.

—Hem arribat —va dir el professor.

—On? —vaig preguntar, deixant-me lliscar al seu costat.

—Al fons de la xemeneia perpendicular.

—No hi ha, doncs, cap més sortida?

—Sí, una mena de passadís que entreveig i que obliqua cap a la dreta. Ja ho veurem demà. Primer sopem, i després dormirem.

La foscor encara no era completa. Vam obrir el sac de les provisions, vam menjar i cadascú es va estirar tan bé com va poder sobre un llit de pedres i trossos de lava.

I quan, estirat de panxa enlaire, vaig obrir els ulls, vaig albirar un punt brillant a l’extrem d’aquell tub de tres mil peus de llargada, que es transformava en una ullera gegantina.

Era un estel mancat de tot guspireig, i que, segons els meus càlculs, devia ser l’estrella Beta de l’Óssa Menor.

En acabat em vaig adormir amb un son profund.





XVIII


A les vuit del matí, un raig de llum ens va despertar. Les mil facetes de la lava de les parets el recollien al seu pas i el dispersaven com una pluja d’espurnes.

Aquella claror era prou intensa per permetre distingir els objectes del voltant.

—I doncs, Axel, què me’n dius? —va exclamar el meu oncle, fregant-se les mans—. Has passat mai una nit més tranquil·la a la nostra casa de la Königstrasse? Ni soroll de carros, ni crits de comerciants, ni vociferacions de barquers!

—Sens dubte, estem molt tranquils al fons d’aquest pou, però aquesta calma té fins i tot alguna cosa esfereïdora.

—Au, vinga! —va exclamar l’oncle—. Si ara ja t’espantes, què passarà més endavant? Encara no hem entrat ni una polzada a les entranyes de la Terra!

—Què voleu dir?

—Vull dir que hem assolit només el sòl de l’illa! Aquest llarg tub vertical, que va a raure al cràter de l’Snæffell, s’atura aproximadament al nivell del mar.

—N’esteu segur?

—Molt segur. Consulta el baròmetre.

En efecte, el mercuri, després d’haver pujat de mica en mica dins de l’instrument a mesura que anàvem baixant, s’havia aturat a vint-i-nou polzades.

—Ja ho veus —va continuar el professor—, encara tenim només la pressió d’una atmosfera, i ja tinc ganes que el manòmetre substitueixi el baròmetre.

Efectivament, aquest instrument esdevindria inútil des del moment en què el pes de l’aire superés la seva pressió calculada al nivell de l’oceà.

—Però —vaig dir—, no hem de témer que aquesta pressió sempre en augment no resulti molt penosa?

—No. Baixarem lentament, i els nostres pulmons s’acostumaran a respirar una atmosfera més comprimida. Als aeronautes els falta l’aire a mesura que s’eleven a les capes superiors, i nosaltres, en canvi, potser en tindrem massa. Però m’estimo més això. No perdem ni un instant. On és el paquet que ens va precedir a l’interior de la muntanya?

Em vaig recordar llavors que l’havíem buscat en va la vigília a la nit. El meu oncle va interrogar en Hans, que, després de mirar atentament amb els seus ulls de caçador, va contestar:

—Der huppe!

—Allà dalt.

En efecte, el paquet estava penjat d’un sortint de roca, a un centenar de metres per sobre dels nostres caps. L’àgil islandès es va enfilar immediatament com si fos un gat, i, al cap d’uns minuts, vam recuperar el paquet.

—Ara esmorzem —va dir el meu oncle—, però esmorzem com aquell qui té un llarg camí per recórrer.

Vam regar galetes i carn seca amb uns quants glops d’aigua barrejada amb ginebra.

Un cop acabat l’esmorzar, l’oncle es va treure de la butxaca una llibreta destinada a les observacions; va agafar successivament els diversos instruments i va anotar les dades següents:

Dilluns, 1 de juliol

Cronòmetre: 8 h 17 min del matí.

Baròmetre: 29 p 7 l.

Termòmetre: 6º.

Direcció: E-S-E.

Aquesta darrera observació s’aplicava a la galeria fosca i va ser indicada per la brúixola.

—Ara, Axel —va exclamar el professor amb veu entusiasmada—, ens enfonsarem de veritat a les entranyes del globus. Vet aquí el moment precís en què comença el nostre viatge.

Dit això, el meu oncle va agafar amb una mà l’aparell de Ruhmkorff que duia penjat del coll; amb l’altra, va posar en comunicació el corrent elèctric amb el serpentí de la llanterna, i una llum bastant viva va dissipar les tenebres de la galeria.

En Hans portava el segon aparell, que també es va posar en funcionament. Aquesta enginyosa aplicació de l’electricitat ens permetia caminar molt de temps creant un dia artificial, fins i tot enmig dels gasos més inflamables.

—En marxa! —va fer el meu oncle.

Cadascú va tornar a agafar el seu fardell. En Hans es va encarregar d’empènyer al seu davant el paquet de les cordes i la roba, i jo, en tercer lloc, vam entrar a la galeria.

En el moment d’entaforar-me en aquell passadís obscur, vaig alçar el cap i vaig albirar per última vegada, a través de l’immens tub, el cel d’Islàndia, «que ja no tornaria a veure més».

La lava, en l’última erupció del 1229, s’havia obert pas a través d’aquell túnel. En revestia l’interior amb una capa espessa i brillant; la llum elèctrica s’hi reflectia i en centuplicava la intensitat.

Tota la dificultat de la ruta consistia a no lliscar massa de pressa per un pendent inclinat uns quaranta-cinc graus; per sort determinades erosions, algunes inflors servien de graons, i només havíem de baixar deixant lliscar l’equipatge subjectat per una corda llarga.

Però allò que formava un esglaó sota els nostres peus esdevenia estalactita en altres parets. La lava, porosa a determinats indrets, presentava unes petites butllofes arrodonides: uns cristalls de quars opac, guarnits amb límpides gotes de vidre i penjats del sostre com si fossin aranyes, semblaven encendre’s al nostre pas. Era com si els genis de l’abisme il·luminessin el seu palau per rebre els convidats de la terra.

—És magnífic! —vaig exclamar involuntàriament—. Quin espectacle, oncle! Admireu els matisos de la lava que van del vermell fosc al groc lluent per degradacions inapreciables? I aquests cristalls que semblen globus lluminosos?

—Ah, t’agrada, oi, Axel? —va replicar el meu oncle—. Ho trobes esplèndid, oi, fill? Doncs en veuràs molts altres, espero. Caminem, caminem!

Hauria estat més exacte dir «llisquem», atès que ens deixàvem anar sense fatiga per pendents inclinats. Era el facilis descensus Averni de Virgili. La brúixola, que jo consultava sovint, indicava la direcció del sud-est amb un rigor impertorbable. Aquella colada de lava no obliquava ni a un costat ni a l’altre. Tenia la inflexibilitat de la línia recta.

Mentrestant, la calor no augmentava pas de manera apreciable. Això donava raó a les teories de Davy, i més d’una vegada jo consultava el termòmetre amb estranyesa. Al cap de dues hores d’haver sortit, encara marcava només 10º, és a dir, un increment de 4º. Això m’autoritzava a pensar que el nostre descens era més horitzontal que vertical. Pel que feia a conèixer exactament la profunditat assolida, res de més senzill. El professor mesurava exactament els angles de desviació i inclinació de la ruta, però es guardava per a ell el resultat de les seves observacions.

Al vespre, cap a les vuit, va donar el senyal d’alto. En Hans es va asseure de seguida. Vam penjar els llums a un sortint de lava. Érem en una mena de caverna on no faltava l’aire. Al contrari. Algunes bufades arribaven fins a nosaltres. Què les produïa? A quina alteració atmosfèrica es podia atribuir el seu origen? És una qüestió que no vaig tractar de resoldre en aquell moment. La gana i la fatiga em feien incapaç de raonar. Un descens de set hores consecutives no es fa sense una gran despesa de forces. Estava esgotat. Així doncs, em va complaure sentir la paraula «alto». En Hans va estendre algunes provisions sobre un bloc de lava, i tots vam menjar amb apetit. Tanmateix, hi havia una cosa que m’amoïnava: la reserva d’aigua estava mig consumida. El meu oncle comptava renovar-la a les fonts subterrànies, però fins aleshores no n’hi havia cap. No em vaig poder estar de cridar-li l’atenció sobre aquesta circumstància.

—Et sorprèn la manca de fonts? —va dir.

—Sens dubte, i fins i tot m’inquieta. Només ens queda aigua per a cinc dies.

—Estigues tranquil, Axel, et contesto que trobarem aigua, i més de la que voldrem.

—Quan?

—Quan haurem deixat aquest embolcall de lava. Com vols que brollin fons a través d’aquestes parets?

—Però és possible que aquesta colada es prolongui fins a grans profunditats. Em sembla que, verticalment, encara no hem fet gaire camí.

—Què et fa suposar això?

—El fet que, si haguéssim avançat molt a l’interior de l’escorça terrestre, la calor seria més forta.

—Segons el teu sistema —va respondre l’oncle—. Què indica el termòmetre?

—Amb prou feines quinze graus, la qual cosa no és sinó un increment de nou graus des de la nostra partida.

—I quina conclusió en treus?

—Vet aquí la meva conclusió. Segons les observacions més exactes, l’augment de la temperatura a l’interior del globus és d’un grau cada cent peus. Però determinades condicions locals poden modificar aquesta xifra. Així doncs, a Iakutsk, a Sibèria, s’ha notat que l’increment d’un grau tenia lloc cada trenta-sis peus. Aquesta diferència depèn, evidentment, de la conductibilitat de les roques. Afegiré també que, en proximitat d’un volcà extingit, i a través del gneis, s’ha observat que l’elevació de la temperatura era d’un grau solament cada cent vint-i-cinc peus. Prenem, doncs, aquesta última hipòtesi, que és la més favorable, i calculem.

—Calcula, fillet.

—Res de més senzill —vaig dir, anotant les xifres a la meva llibreta—. Nou vegades cent vint-i-cinc peus fan mil cent vint-i-cinc peus de profunditat.

—Exactament.

—I bé?

—Doncs bé, segons les meves observacions, hem arribat a deu mil peus sota el nivell del mar.

—És possible?

—Sí, o les xifres ja no són les xifres!

Els càlculs del professor eren exactes. Ja havíem superat de sis mil peus les profunditats més grans que havia assolit l’home, com les mines de Kitz-Bahl, al Tirol, i les de Wuttemberg, a Bohèmia.

La temperatura, que hauria de ser de vuitanta-un graus en aquell indret, era amb prou feines de quinze. Això feia reflexionar singularment.





XIX


L’endemà, dimarts, 30 de juny, a les sis, vam reprendre la baixada.

Encara seguíem la galeria de lava, veritable rampa natural, suau com els plans inclinats que substitueixen l’escala a les cases velles. Això va durar fins a les dotze i disset minuts, instant precís en què ens vam reunir amb en Hans, que acabava d’aturar-se.

—Ah! —va exclamar el meu oncle—, hem arribat al final de la xemeneia.

Vaig mirar al meu voltant. Érem al centre d’una cruïlla, a la qual dues rutes venien a desembocar, totes dues fosques i estretes. Quina convenia prendre? Allò plantejava una dificultat.

Tot i això, el meu oncle no va voler mostrar-se vacil·lant ni davant meu ni del guia; va indicar el túnel de l’est, i aviat ens hi vam endinsar tots tres.

D’altra banda, qualsevol vacil·lació davant d’aquell doble camí s’hauria prolongat indefinidament, ja que cap indici no podia determinar l’elecció de l’un o de l’altre; calia refiar-se absolutament de l’atzar.

El pendent de la nova galeria era poc apreciable, i la secció, molt desigual. De vegades una successió d’arcs es desplegava davant dels nostres passos com les naus d’una catedral gòtica. Els artistes de l’edat mitjana haurien pogut estudiar allà totes les formes d’aquesta arquitectura religiosa que té l’ogiva com a generador. Una milla més endavant, els nostres caps s’inclinaven sota les cintres rebaixades de l’estil romànic, i uns gruixuts pilars encastats al massís es doblegaven sota l’arrencada de les voltes. En determinats indrets, aquesta disposició deixava el lloc a galeries baixes que semblaven obra dels castors, i lliscàvem arrossegant-nos a través d’estrets corriols.

L’escalfor es mantenia en un nivell suportable. Involuntàriament, jo pensava en la seva intensitat quan les laves vomitades per l’Snæffell es precipitaven per aquella ruta ara tan tranquil·la. M’imaginava els torrents de foc trencats als angles de la galeria i l’acumulació de vapors caldejats en aquell medi tan estret!

«Tant de bo», pensava, «que al vell volcà no li vingui un rampell tardà!».

Aquestes reflexions, no les vaig comunicar a l’oncle Lidenbrock; no les hauria entès. El seu únic pensament era anar endavant. Caminava, lliscava, fins i tot baixava corrent, amb una convicció que al capdavall valia més admirar.

A les sis de la tarda, després d’una passejada poc fatigosa, havíem guanyat dues milles cap al sud, però amb prou feines un quart de milla de profunditat.

El meu oncle va donar el senyal de descans. Vam menjar sense parlar gaire, i ens vam adormir sense meditar gaire.

Les nostres disposicions per a la nit eren ben senzilles: una manta de viatge, en la qual ens embolicàvem, constituïa l’única roba de llit. No havíem de témer el fred ni cap visita inoportuna. Els viatgers que s’endinsen als deserts de l’Àfrica, al cor de les selves del Nou Món, estan obligats a vetllar els uns pels altres durant les hores de son. Però aquí, tot era soledat absoluta i seguretat completa. Salvatges o bèsties ferotges, no calia tenir por de cap d’aquestes castes malfactores.

L’endemà ens vam despertar frescos i animats. Vam reprendre la ruta. Seguíem un camí de lava, com la vigília. Impossible reconèixer la naturalesa dels terrenys que travessava. El túnel, en lloc d’enfonsar-se a les entranyes del globus, tendia a fer-se totalment horitzontal. Fins i tot em va semblar notar que tornava a pujar cap a la superfície de la Terra. Aquesta disposició es va fer tan manifesta cap a les deu del matí, i per consegüent tan fatigosa, que em vaig veure obligat a moderar el pas.

—I doncs, Axel? —va dir amb impaciència el professor.

—Doncs que no puc més —vaig respondre.

—I ara! Al cap de tres hores de passeig per una ruta tan fàcil!

—Fàcil, no dic pas que no, però també cansada.

—Com? Si només hem de baixar!

—De pujar, si no us sap greu!

—De pujar! —va fer el meu oncle, arronsant les espatlles.

—I tant que sí. Des de fa mitja hora, els pendents s’han modificat i, si continuem així, tornarem indubtablement a la terra d’Islàndia.

El professor va sacsejar el cap com qui no es vol deixar convèncer. Jo vaig intentar reprendre la conversa. No em va contestar i va donar el senyal de partir. Em vaig adonar que el seu silenci no era més que mal humor concentrat.

Mentrestant jo havia tornat a agafar el meu fardell amb coratge i seguia ràpidament en Hans, que precedia el meu oncle. Procurava no quedar-me endarrerit. La meva gran preocupació era no perdre de vista els meus companys. M’esgarrifava pensar que em pogués perdre en les profunditats d’aquell laberint.

D’altra banda, si bé la ruta ascendent esdevenia més penosa, em consolava pensant que m’acostava a la superfície de la Terra. Era una esperança. Cada pas ho confirmava, i m’alegrava la idea de tornar a veure la meva estimada Graüben.

A migdia es va produir un canvi d’aspecte a les parets de la galeria. Me’n vaig adonar per l’afebliment de la llum elèctrica reflectida pels murs. Al revestiment de lava succeïa la roca viva. El massís es componia d’estrats inclinats i sovint disposats verticalment. Estàvem en plena època de transició, en ple període silurià.[10]

—És evident —vaig exclamar— que els sediments de les aigües van formar, a la segona era de la Terra, aquests esquists, aquestes roques calcàries i aquests gresos! Girem l’esquena al massís granític! Semblem gent d’Hamburg que agafés el camí de Hannover per anar a Lübeck!

Hauria d’haver-me reservat aquestes observacions. Però el meu temperament de geòleg va poder més que la prudència i l’oncle Lidenbrock va sentir les meves exclamacions.

—Què et passa? —va dir.

—Mireu! —vaig contestar, mostrant-li la successió variada de gres, roques calcàries i els primers indicis de terrenys pissarrencs.

—I què?

—Hem arribat al període durant el qual van aparèixer les primeres plantes i els primers animals!

—Ah! Tu creus?

—Mireu, examineu, observeu!

Vaig obligar el professor a passejar el llum per les parets de la galeria. M’esperava alguna exclamació per part seva. Però no va dir ni un mot, i va continuar el seu camí.

M’havia entès o no? No volia admetre, per amor propi d’oncle i de savi, que s’havia equivocat en triar el túnel de l’est, o pretenia reconèixer aquell passadís fins al final? Era evident que havíem abandonat la ruta de les laves, i que aquell camí no podia conduir al focus de l’Snæffell.

Mentrestant, em preguntava si no donava massa importància a aquella modificació del terreny. No m’equivocava? Travessàvem realment aquells estrats de roques superposats al massís granític?

«Si tinc raó», pensava, «hauria de trobar algun vestigi de planta primitiva, i llavors caldrà rendir-se a l’evidència. Busquem».

No havia fet cent passes quan es van oferir als meus ulls unes proves incontestables. Devia ser així, perquè, a l’època siluriana, els mars contenien més de mil cinc-centes espècies vegetals o animals. Els meus peus, acostumats al sòl dur de les laves, van trepitjar de cop i volta una pols formada per restes de plantes i closques. A les parets es veien clarament empremtes de fucus i licopodis. El professor Lidenbrock no podia enganyar-se; però m’imagino que tancava els ulls i continuava el seu camí amb pas invariable.

Era una tossuderia portada més enllà de tots els límits. No vaig poder més. Vaig collir una closca perfectament conservada, que havia pertangut a un animal més o menys semblant a la panerola actual; després vaig arribar al costat del meu oncle i li vaig dir:

—Mireu!

—Molt bé —va respondre tranquil·lament—, és la closca d’un crustaci de l’ordre desaparegut dels trilobits. Res més.

—Però, no concloeu d’això…?

—El mateix que tu conclous? Sí. Exactament. Hem abandonat la capa de granit i la ruta de les laves. És possible que m’hagi equivocat; però no estaré segur del meu error fins que no arribi al final d’aquesta galeria.

—Teniu raó d’actuar així, oncle, i ho aprovaria, si no haguéssim de témer un perill com més va més amenaçador.

—Quin?

—La manca d’aigua.

—Bé, doncs la racionarem, Axel.





XX


En efecte, vam haver de racionar-la. La nostra provisió no podia durar més de tres dies. Ho vaig haver de reconèixer aquell vespre en el moment de sopar. I, malauradament, teníem poques esperances de trobar alguna font viva en aquells terrenys de l’època de transició.

Durant tota la jornada de l’endemà, la galeria va desplegar davant dels nostres passos els seus arcs interminables. Caminàvem gairebé sense dir res. El mutisme d’en Hans ens contagiava.

La ruta no pujava, almenys de manera apreciable. De vegades fins i tot semblava inclinar-se. Però aquesta tendència, poc marcada d’altra banda, no devia tranquil·litzar el professor, ja que la naturalesa dels estrats no es modificava i el període de transició s’afirmava cada cop més.

La llum elèctrica feia guspirejar esplèndidament els esquists, la roca calcària i els antics gresos vermells de les parets. Un hauria pogut creure’s en una rasa oberta al mig de Devonshire, que va donar nom a aquesta classe de terrenys. Espècimens de marbres magnífics revestien els murs, els uns d’un gris àgata amb venes blanques capriciosament acusades, els altres de color encarnat o d’un groc tacat de plaques vermelles; més lluny, mostres de marbres de colors foscos, als quals la calcària es destacava en matisos vius.

La majoria d’aquells marbres presentaven empremtes d’animals primitius. A partir de la vigília, la creació havia fet un progrés evident. En comptes dels rudimentaris trilobits, ara veia restes d’un ordre més perfecte; entre d’altres, peixos ganoïdeus i sauropterigis en els quals l’ull del paleontòleg ha sabut descobrir les primeres formes de rèptil. Els mars devonians eren habitats per un gran nombre d’animals d’aquesta espècie, i els van dipositar a milers sobre les roques de nova formació.

Es feia evident que remuntàvem l’escala de la vida animal, el cim de la qual és ocupat per l’home. Però el professor Lidenbrock no semblava parar-hi esment.

Esperava dues coses: que un pou vertical vingués a obrir-se als seus peus i li permetés reprendre el descens, o que un obstacle li impedís continuar aquell camí. Però va arribar la nit sense que aquesta esperança s’hagués concretat.

Divendres, després d’una nit durant la qual jo començava a patir els turments de la set, el nostre grupet es va endinsar de nou als revolts de la galeria.

Al cap de deu hores de marxa, em vaig fixar que la reverberació dels nostres llums sobre les parets minvava singularment. El marbre, l’esquist, la pedra calcària, el gres dels murs deixaven lloc a un revestiment fosc i sense brillantor. En un moment en què el túnel es feia molt estret, em vaig recolzar a la paret de l’esquerra.

Quan vaig apartar la mà, la tenia completament negra. Vaig mirar de més a prop. Ens trobàvem a l’interior d’una mina d’hulla.

—Una mina de carbó! —vaig exclamar.

—Una mina sense minaires —va respondre el meu oncle.

—Oh! Qui ho sap?

—Jo ho sé —va replicar el professor en un to brusc—, i estic segur que aquesta galeria excavada a través de les capes d’hulla no ha estat feta per la mà dels homes. Però, que sigui o no obra de la natura, no m’importa gaire. Ha arribat l’hora de sopar. Sopem.

En Hans va preparar alguns aliments. Jo amb prou feines vaig menjar, i vaig beure les gotes d’aigua que constituïen la meva ració. La cantimplora del guia mig plena: vet aquí tot el que quedava per calmar la set de tres homes.

Després de menjar, els meus dos companys es van estirar sobre les mantes i van trobar en el son un remei a les seves fatigues. Jo, en canvi, no vaig poder dormir, i vaig comptar les hores fins al matí.

Dissabte, a les sis, vam tornar a marxar. Al cap de vint minuts, arribàvem a una vasta excavació; vaig reconèixer llavors que la mà de l’home no podia haver cavat aquella mina; les voltes haurien estat apuntalades, i veritablement només s’aguantaven per un prodigi d’equilibri.

Aquesta mena de caverna feia cent peus d’amplada per cent cinquanta d’alçada. El terreny havia estat violentament obert per una commoció subterrània. El massís terrestre, en cedir a alguna força poderosa, s’havia dislocat i havia deixat aquell enorme buit al qual uns habitants de la Terra penetraven per primera vegada.

Tota la història del període carbonífer era escrit en aquelles fosques parets, i un geòleg en podia seguir fàcilment les diverses fases. Els llits de carbó estaven separats per estrats de gres o d’argila compactes, i com esclafats per les capes superiors.

En aquella edat del món que va precedir l’era secundària, la Terra es va recobrir d’immenses vegetacions causades per la doble acció d’una calor tropical i una humitat persistent. Una atmosfera de vapors embolicava el globus per totes bandes, privant-lo encara dels raigs del sol.

Això explica la conclusió que les altes temperatures no provenien d’aquell fogar nou. Potser l’astre rei ni tan sols estava preparat per fer el seu brillant paper. Els «climes» encara no existien, i una calor tòrrida s’estenia per tota la superfície del planeta, igual tant a l’equador com als pols. D’on venia? De l’interior del globus.

A pesar de les teories del professor Lidenbrock, un foc violent es congriava a les entranyes de l’esferoide; la seva acció es feia notar fins a les últimes capes de l’escorça terrestre; les plantes, privades dels efluvis benèfics del sol, no donaven flors ni perfums, però les seves arrels poaven una vida forta als terrenys ardents dels primers dies.

Hi havia pocs arbres, tan sols plantes herbàcies, gespes immenses, falgueres, licopodis, sigil·làries, asterofil·lits, famílies rares les espècies de les quals es comptaven llavors per milers.

Doncs bé, és precisament a aquesta exuberància vegetal que l’hulla deu el seu origen. L’escorça encara elàstica del globus obeïa als moviments de la massa líquida que recobria. D’aquí vénen les fissures, els nombrosos esfondraments. Les plantes, enfonsades sota les aigües, van formar de mica en mica acumulacions considerables.

Llavors va intervenir l’acció de la química natural: al fons dels mars, primer les masses vegetals es van convertir en torba; després, gràcies a la influència dels gasos, i amb l’escalfor de la fermentació, van sofrir una mineralització completa.

Així es van formar aquelles immenses capes de carbó que, tanmateix, un consum excessiu esgotarà en menys de tres segles si els pobles industrials no van amb compte.

Aquestes reflexions em venien a la ment alhora que considerava les riqueses hulleres acumulades en aquella porció del massís terrestre. Aquestes segurament no es posaran mai al descobert. L’explotació d’unes mines tan remotes exigiria uns sacrificis massa grans. De què serviria, d’altra banda, quan l’hulla encara està estesa, per dir-ho així, per la superfície de la Terra en un gran nombre de contrades? Per això, tal com veia aquelles capes intactes, així serien quan sonés l’última hora del món.

Mentrestant caminàvem, i només jo dels meus companys oblidava la longitud del camí per perdre’m enmig de consideracions geològiques. La temperatura es mantenia apreciablement igual que durant el nostre pas per entre les laves i els esquists. Tan sols que el meu olfacte era afectat per una olor molt pronunciada de protocarbur d’hidrogen. Vaig reconèixer immediatament en aquella galeria la presència d’una notable quantitat del fluid perillós al qual els minaires han donat el nom de grisú, i l’explosió del qual ha causat sovint catàstrofes espantoses.

Sortosament, ens il·luminàvem amb els enginyosos aparells de Ruhmkorff. Si, per desgràcia, haguéssim explorat imprudentment aquella teoria amb una torxa a la mà, una explosió terrible hauria acabat el viatge tot suprimint els viatgers.

Aquella excursió per la mina d’hulla va durar fins al vespre. El meu oncle amb prou feines contenia la impaciència que li causava l’horitzontalitat de la ruta. Les tenebres, encara profundes a vint passes, impedien estimar la longitud de la galeria, i jo començava a creure-la interminable, quan de sobte, a les sis, un mur es va presentar inesperadament davant nostre. A la dreta, a l’esquerra, a dalt, a baix, no hi havia cap pas. Havíem arribat al fons d’un atzucac.

—Bé, doncs millor! —va exclamar el meu oncle—. Almenys ara sé a què atenir-me. No seguim la ruta de Saknussemm, i no ens queda sinó tornar endarrere. Prenem una nit de repòs i, abans de tres dies, haurem tornat al punt on les dues galeries es bifurquen.

—Sí —vaig dir jo—, si ens queden forces!

—I per què no?

—Perquè, demà, ja ens faltarà l’aigua.

—I de coratge, ens en faltarà també? —va dir el professor, mirant-me amb una expressió severa.

No vaig gosar contestar-li.





XXI


L’endemà, la sortida va tenir lloc de bon matí. Havíem d’afanyar-nos. Ens trobàvem a cinc dies de camí de la cruïlla.

No insistiré pas en els sofriments del nostre retorn. El meu oncle els va suportar amb la còlera d’un home que no se sent el més fort; en Hans, amb la resignació de la seva naturalesa pacífica; jo, ho confesso, queixant-me i desesperant-me; no em veia amb cor de resistir aquella mala fortuna.

Tal com jo havia previst, l’aigua es va acabar al final del primer dia de marxa. La nostra provisió líquida es va reduir aleshores a la ginebra, però aquest licor infernal abrusava la gola, i jo no podia suportar ni veure-la. Trobava la temperatura asfixiant. La fatiga em paralitzava. Més d’una vegada, vaig estar a punt de caure sense moviment. Llavors ens aturàvem; el meu oncle o l’islandès em reconfortaven tan bé com podien. Però jo veia que el primer reaccionava ja penosament contra el cansament extrem i les tortures derivades de la privació d’aigua.

Finalment, el dimarts, 7 de juliol, arrossegant-nos de genolls, de quatre grapes, vam arribar mig morts a la intersecció de les dues galeries. Allà vaig romandre com una massa inerta, estirat sobre el terra de lava. Eren les deu del matí.

En Hans i el meu oncle, recolzats a la paret, van provar de rosegar alguns trossos de galeta. Llargs gemecs s’escapaven dels meus llavis tumefactes. Vaig caure en un profund ensopiment.

Al cap d’una, estona, l’oncle se’m va acostar i em va aixecar en braços.

—Pobre fill! —va murmurar en un to d’autèntica compassió.

Com que no estava avesat a la tendresa de l’esquerp professor, em vaig emocionar en sentir aquestes paraules. Vaig subjectar les seves mans tremoloses entre les meves. Ell em va deixar fer, mirant-me. Tenia els ulls humits.

Llavors el vaig veure agafar la cantimplora penjada al seu costat. Amb gran estupefacció per part meva, me la va acostar als llavis.

—Beu —va dir.

Ho havia sentit bé? S’havia tornat boig, el meu oncle? Me’l vaig mirar amb un aire embajanit. No el volia comprendre.

—Beu —va repetir.

Aixecant la cantimplora, la va buidar tota sencera entre els meus llavis.

Oh, fruïció infinita! Una glopada d’aigua va venir a remullar-me la gola ardent, una sola, però va bastar per tornar a cridar dins meu la vida que s’escapava.

Vaig donar les gràcies al meu oncle ajuntant les mans.

—Sí —va fer—, un glop d’aigua! L’últim! Em sents? L’últim! L’havia guardat preciosament al fons de la meva cantimplora. Vint, cent vegades he hagut de resistir l’espantós desig de beure-me’l! Però no, Axel, el reservava per a tu.

—Oncle! —vaig murmurar, mentre unes grosses llàgrimes em negaven els ulls.

—Sí, pobre fill, sabia que en arribar a aquesta cruïlla, cauries mig mort, i he conservat les últimes gotes d’aigua per revifar-te.

—Gràcies, gràcies! —vaig exclamar.

Per poc que la meva set s’hagués apaivagat, tanmateix havia recuperat una mica de força. Els músculs del coll, que tenia engarrotats, es relaxaven, i la inflamació dels llavis minvava. Podia parlar.

—Vejam —vaig dir—, ara només podem prendre una decisió; no tenim aigua; hem de tornar sobre els nostres passos.

Mentre jo parlava així, el meu oncle evitava mirar-me; abaixava el cap; els seus ulls esquivaven els meus.

—Hem de tornar —vaig exclamar— i prendre el camí de l’Snæffell. Que Déu ens doni forces per tornar a pujar fins al cim del cràter!

—Tornar! —va fer el meu oncle, com si es contestés a si mateix i no pas a mi.

—Sí, tornar, i sense perdre ni un instant.

Es va fer llavors un silenci bastant llarg.

—Així doncs, Axel —va continuar el professor en un to estrany—, aquestes gotes d’aigua no t’han tornat el coratge i l’energia?

—El coratge!

—Et veig tan abatut com abans, i pronunciant encara més paraules de desesperació!

Quina mena d’home tenia al davant, i quins projectes ordia encara el seu esperit audaç?

—Què dieu? No voldreu pas…?

—Renunciar a aquesta expedició, en un moment en què tot anuncia que pot reeixir? Mai de la vida!

—Aleshores hem de resignar-nos a morir?

—No, Axel, no! Vés-te’n. No vull la teva mort! Que en Hans t’acompanyi. Deixa’m sol!

—I abandonar-vos?

—Deixa’m, et dic! He començat aquest viatge, i el portaré fins al final, o no tornaré. Vés-te’n, Axel, vés-te’n!

El meu oncle parlava amb una sobreexcitació extrema. La seva veu, que s’havia entendrit per un instant, tornava a ser dura, amenaçadora. Lluitava amb una energia oculta contra l’impossible! Jo no volia pas abandonar-lo al fons d’aquell abisme, i, d’altra banda, l’instint de conservació m’empenyia a fugir d’ell.

El guia seguia l’escena amb la seva indiferència habitual. Tot i això, comprenia el que passava entre els seus dos companys. Els nostres gestos indicaven a bastament la via diferent per la qual cadascun intentava arrossegar l’altre. Però en Hans semblava interessar-se ben poc per la qüestió en la qual estava en joc la seva existència, disposat a partir si li donaven el senyal de partida, o a quedar-se a la mínima voluntat del seu amo.

Com m’hauria agradat en aquell moment fer-me entendre per ell! Les meves paraules, els meus gemecs, el meu to s’haurien imposat sobre aquella naturalesa tan freda. Els perills que el guia no semblava pas sospitar, jo els hi hauria fet comprendre i tocar amb el dit. Entre tots dos, potser hauríem convençut el tossut professor. En cas de necessitat, l’hauríem obligat a tornar a les altures de l’Snæffell!

Em vaig acostar a en Hans. Vaig posar una mà sobre la seva. Ell no es va moure. Li vaig ensenyar el camí del cràter. Va restar immòbil. El meu rostre panteixant expressava tots els meus sofriments. L’islandès va brandar el cap a poc a poc i, indicant tranquil·lament el meu oncle, va dir:

—Master.

—L’amo! —vaig exclamar—. Insensat! No, no és pas l’amo de la teva vida! Cal fugir! Cal arrossegar-lo! Em sents? M’entens?

Havia agafat en Hans pel braç. Volia obligar-lo a aixecar-se. Lluitava amb ell. El meu oncle hi va intervenir.

—Calma, Axel —va dir—. No aconseguiràs res d’aquest impassible servidor. Així doncs, escolta el que tinc per proposar-te.

Vaig encreuar els braços, mirant el meu oncle a la cara.

—La manca d’aigua —va dir— és l’únic obstacle per a la realització dels meus projectes. En aquesta galeria de l’est, formada per laves, esquists, hulles, no hem trobat ni una sola molècula líquida. És possible que tinguem més sort seguint el túnel de l’oest.

Vaig brandar el cap amb una expressió de profunda incredulitat.

—Escolta’m fins al final —va continuar el professor, forçant la veu—. Mentre tu jeies aquí, immòbil, jo he anat a reconèixer la conformació d’aquesta galeria. S’endinsa directament a les entranyes del globus i, en poques hores, ens conduirà al massís granític. Allà, hi hem de trobar fonts abundants. La naturalesa de la roca ho vol així, i l’instint està d’acord amb la lògica per sostenir la meva convicció. Doncs bé, vet aquí el que et vull proposar. Quan Colom va demanar tres dies a la seva tripulació per trobar les noves terres, els mariners, malalts i espantats, van fer justícia malgrat tot a la seva petició, i va descobrir el nou món. Jo, el Colom d’aquestes regions subterrànies, et demano tan sols un dia més. Si, un cop exhaurit aquest temps, no he trobat l’aigua que necessitem, et juro que tornarem a la superfície de la Terra.

A pesar de la meva irritació, em vaig commoure per aquestes paraules i per la duresa amb què el meu oncle es tractava a ell mateix per recórrer a un llenguatge semblant.

—Molt bé —vaig exclamar—, que es faci com vós desitgeu, i que Déu recompensi la vostra energia sobrehumana. Disposeu només d’unes hores per temptar la sort. En marxa!





XXII


Vam reprendre la baixada, aquesta vegada per la nova galeria. En Hans anava al davant, segons el seu costum. No havíem fet cent passes quan el professor, passejant el llum per les parets, va exclamar:

—Vet aquí els terrenys primitius! Anem pel bon camí, endavant, endavant!

Quan la Terra es va refredar de mica en mica als primers dies del món, la disminució del seu volum va produir a l’escorça dislocacions, ruptures, contraccions, clivelles. El passadís actual era una fissura d’aquesta classe, per la qual s’escampava en altre temps el granit eruptiu. Els seus mil revolts formaven un laberint inextricable a través del sòl primordial.

A mesura que baixàvem, la successió dels estrats que componien el terreny primitiu apareixia amb més claredat. La ciència geològica considera aquest terreny primitiu com la base de l’escorça mineral, i ha reconegut que es compon de tres capes diferents, els esquists, els gneis i els micasquists, que reposen sobre aquesta roca inamovible que s’anomena granit.

Ara bé, mai uns mineralogistes no s’havien trobat en unes condicions tan meravelloses per estudiar la natura in situ. Allò que la sonda, màquina inintel·ligent i brutal, no podia referir a la superfície del globus de la seva textura interna, nosaltres ho estudiaríem amb els propis ulls, ho tocaríem amb les pròpies mans.

A través de l’estatge d’esquists, acolorits amb bonics matisos verds, serpentejaven filons metàl·lics de coure, de manganès amb algunes traces de platí i or. Jo pensava en aquelles riqueses ocultes a les entranyes de la Terra, de les quals l’àvida humanitat no gaudiria mai! Aquells tresors, els trastorns dels primers dies els van enterrar a unes profunditats tan grans, que ni el pic ni la pala no els podrien arrencar de la seva tomba.

Als esquists van succeir els gneis, d’una estructura estratiforme, remarcables per la regularitat i el paral·lelisme de les seves làmines, i després els micasquists, disposats en grans lamel·les realçades a la vista pels guspireigs de la mica blanca.

La llum dels aparells, reflectida per les petites facetes de la massa rocosa, encreuava els seus raigs de foc en tots els angles, i jo m’imaginava viatjar a través d’un diamant buit, dins del qual els raigs es trencaven en mil lluentors.

Cap a les sis, aquesta festa de la llum va disminuir apreciablement, gairebé fins a apagar-se; les parets van prendre un to cristal·litzat, però fosc; la mica es va barrejar més íntimament amb el feldspat i el quars, per formar la roca per excel·lència, la pedra dura entre les dures, la que suporta, sense aixafar-se, els quatre estatges de terreny del globus. Estàvem emparedats dins la immensa presó de granit.

Eren les vuit del vespre. Encara no teníem aigua. Jo patia horriblement. El meu oncle anava al davant. No volia aturar-se. Parava l’orella per sorprendre els murmuris d’alguna font, però res!

Mentrestant, les cames es negaven a portar-me. Resistia les tortures per no obligar el meu oncle a parar. Hauria estat per a ell el cop de la desesperació, ja que la jornada s’acabava, l’última que li pertanyia.

Finalment les forces em van abandonar. Vaig fer un crit i vaig caure.

—Auxili! Em moro!

El meu oncle va tornar sobre els seus passos. Em va observar encreuant els braços; tot seguit van sortir dels seus llavis aquestes paraules sordes:

—Tot s’ha acabat!

Un esfereïdor gest de còlera va colpir per darrera vegada el meu esguard, i vaig tancar els ulls.

Quan vaig tornar a obrir-los, vaig veure els meus dos companys immòbils i embolicats en les seves mantes. Dormien? Jo, per la meva banda, no trobava ni un instant de son. Patia massa, i sobretot per la idea que el meu mal no devia tenir remei. Les últimes paraules de l’oncle em ressonaven a l’oïda. «Tot s’havia acabat!», perquè en un estat de feblesa semblant ni tan sols es podia esperar tornar a la superfície del globus.

Hi havia una llegua i mitja d’escorça terrestre! Em semblava que aquesta massa descarregava tot el seu pes sobre les meves espatlles. Em sentia esclafat, i m’esgotava amb esforços violents per girar-me sobre el meu jaç de granit.

Van passar unes hores. Un silenci profund regnava al nostre voltant, un silenci sepulcral. No arribava res a través d’aquelles muralles, la més prima de les quals feia cinc milles de gruix.

Tanmateix, enmig del meu ensopiment, vaig creure sentir un soroll. La foscor s’apoderava del túnel. Vaig mirar més atentament, i em va semblar veure l’islandès que desapareixia, amb el llum a la mà.

Per què se n’anava? En Hans ens abandonava? El meu oncle dormia. Vaig voler cridar. La meva veu no va poder obrir-se pas entre els meus llavis ressecs. La foscor s’havia fet profunda, i els últims sorolls acabaven d’apagar-se.

«En Hans ens abandona!», vaig exclamar. «Hans! Hans!».

Aquestes paraules, les cridava dins meu. No anaven pas més lluny. Tot i això, després del primer moment de terror, em vaig avergonyir dels meus recels contra un home la conducta del qual no havia donat fins llavors cap motiu de sospita. La seva partida no podia ser una fugida. En comptes de remuntar la galeria, la baixava. Les males intencions l’haurien impulsat cap amunt, no cap avall. Aquest raonament em va calmar una mica, i vaig tornar a un altre ordre d’idees. Només un motiu greu podia haver arrencat en Hans, un home tranquil, del seu descans. Anava doncs a explorar? Havia sentit durant la nit silenciosa algun murmuri que jo no havia pogut percebre?





XXIII


Durant una hora, em vaig imaginar dins del meu cervell delirant totes les raons que havien pogut induir el tranquil caçador a actuar. Les idees més absurdes se m’entortolligaven al cap. Vaig creure que em tornava boig!

Però, per fi, es va sentir un soroll de passos a les profunditats de l’avenc. En Hans tornava. La llum vacil·lant començava a lliscar sobre les parets, i després va desembocar per l’orifici del passadís. En Hans va aparèixer.

Es va acostar al meu oncle, li va posar una mà sobre l’espatlla i el va despertar amb delicadesa. El professor es va aixecar.

—I doncs, què passa? —va dir.

—Vatten —va contestar el caçador.

S’ha de creure que, sota la inspiració dels dolors violents, tothom es torna poliglot. Jo no sabia ni una sola paraula en danès i, no obstant això, vaig entendre per instint la paraula del guia.

—Aigua, aigua! —vaig exclamar, picant de mans i gesticulant com un foll.

—Aigua! —repetia el meu oncle—. Hvar? —va preguntar a l’islandès.

—Nedat —va respondre en Hans.

On? A baix! Jo ho comprenia tot. Havia agafat les mans del caçador i les hi estrenyia, mentre ell em mirava amb calma.

Els preparatius de la marxa no van ser llargs, i aviat caminàvem per un passadís el pendent del qual feia dos peus per cana.

Al cap d’una hora, havíem recorregut unes mil canes i baixat dos mil peus.

En aquell moment, vaig sentir clarament un so al qual no estàvem acostumats que corria pels costats de la muralla granítica, una mena de bramul sord, com un tro llunyà. Durant aquella primera mitja hora de marxa, en no trobar la font anunciada, jo sentia que em tornava l’angoixa; però llavors l’oncle em va explicar l’origen dels sorolls que es produïen.

—En Hans no s’ha equivocat —va dir—, això que sents és el bramul d’un torrent.

—Un torrent? —vaig exclamar.

—No hi ha cap dubte. Un riu subterrani circula al voltant nostre!

Vam apressar el pas, sobreexcitats per l’esperança. Jo ja no notava el cansament. El soroll d’aigua murmuradora ja em refrescava. Augmentava apreciablement. El torrent, després d’haver-se mantingut molta estona sobre els nostres caps, corria ara per la paret de l’esquerra, braolant i saltant. Jo passava sovint la mà per la roca, esperant trobar-hi restes de traspuament o d’humitat. Però era en va.

Va passar encara mitja hora. Vam recórrer mitja llegua més.

Llavors es va fer palès que el caçador, durant la seva absència, no havia pogut prolongar les investigacions més enllà. Guiat per un instint particular dels muntanyesos, dels qui tenen el do de la hidroscòpia, va «notar» aquell torrent a través de la roca, però indubtablement no havia vist el preciós líquid; no n’havia pas begut.

Ben aviat es va constatar també que, si continuàvem caminant, ens allunyaríem del corrent, el murmuri del qual tendia a disminuir.

Vam girar cua. En Hans es va aturar al lloc precís en què el torrent semblava més a prop.

Em vaig asseure al costat del mur, mentre les aigües corrien a dos peus de mi amb una violència extrema. Però una paret de granit ens en separava encara.

Sense reflexionar, sense preguntar-me si hi havia cap mitjà per aconseguir aquella aigua, em vaig deixar vèncer per un primer moment de desesperació.

En Hans em va mirar, i em va semblar veure aparèixer un somriure als seus llavis.

Es va aixecar i va agafar el llum. Jo el vaig seguir. Es va dirigir cap al mur. Jo el mirava fer. Va posar l’orella sobre la pedra seca i la hi va passar lentament, escoltant amb molta cura. Vaig comprendre que buscava el punt exacte on el torrent es feia sentir més sorollosament. Aquell punt, el va trobar dins la paret lateral de l’esquerra, tres peus per sobre del sòl.

Quina emoció vaig experimentar! No gosava endevinar què volia fer el caçador! Però bé hauria calgut entendre’l i aplaudir-lo, i apressar-lo amb carícies, quan el vaig veure agafar el pic per arrencar la roca.

—Salvats! —vaig exclamar.

—Sí —repetia el meu oncle amb frenesí—, en Hans té raó. Ah, quin caçador més valent! Nosaltres no ho hauríem trobat pas, això!

Ja ho crec que no! Un mitjà semblant, per més senzill que fos, no se’ns hauria acudit. Res de més perillós que donar un cop de pic en aquella carcassa del planeta. I si es produïa una esllavissada que ens esclafés? I si el torrent, obrint-se pas a través de la roca, ens envaïa? Aquests perills no tenien res de quimèric; però aleshores els temors d’esllavissament o d’inundació no ens podien aturar, i la nostra set era tan intensa que per apaivagar-la hauríem cavat fins i tot al llit de l’oceà.

En Hans va començar aquella feina, que ni el meu oncle ni jo no hauríem dut a terme. La impaciència hauria impulsat la nostra mà, i la roca hauria saltat a trossos per efecte d’uns cops precipitats. El guia, en canvi, tranquil i moderat, va desgastar de mica en mica la roca amb una sèrie de copets repetits, i va excavar una obertura de sis polzades d’ample. Jo sentia com creixia el soroll del torrent, i ja em semblava notar la benefactora aigua rajant-me pels llavis.

Aviat el pic es va enfonsar dos peus dins la muralla de granit. Feia més d’una hora que durava aquell treball. Jo em cargolava d’impaciència! El meu oncle volia utilitzar mitjans dràstics. Em va costar aturar-lo, i ja agafava el seu pic quan, de sobte, es va sentir un xiulet. Un raig d’aigua va brollar del mur i va anar a xocar contra la paret oposada.

En Hans, mig abatut per l’impacte, no va poder contenir un crit de dolor. Jo el vaig entendre quan, ficant les mans dins del líquid, vaig llançar al meu torn una exclamació violenta. Era una font d’aigua bullent.

—Aigua a cent graus! —vaig exclamar.

—Bé, ja es refredarà —va respondre el meu oncle.

El passadís s’omplia de vapors, al mateix temps que es formava un rierol que anava a perdre’s a les sinuositats subterrànies; ben aviat en vam poder prendre la primera glopada.

Ah, quin delit! Quina incomparable voluptuositat! Què era aquella aigua? D’on venia? Poc importava. Era aigua i, per bé que encara calenta, retornava al cor la vida que estava a punt de fugir. Jo bevia sense parar, sense ni tastar-la.

No va ser fins després d’un minut de delectació que vaig exclamar:

—Però si és aigua ferruginosa!

—Excel·lent per a l’estómac —va replicar el meu oncle—, i d’alta mineralització! Aquest viatge valdrà més que el de Spa o el de Tœplitz!

—Oh, que bona!

—Ja ho crec, una aigua treta a dues llegües sota terra! Té un gust de tinta que no resulta gens desagradable. Un recurs estupend, aquest que en Hans ens ha procurat! Per tant, proposo donar el seu nom a aquest rierol saludable.

—Molt bé! —vaig exclamar.

I el nom de Hans-bach va ser adoptat immediatament.

En Hans no se’n va mostrar més orgullós. Després de refrescar-se moderadament, es va recolzar en un racó amb la seva calma acostumada.

—Ara —vaig dir jo— no hauríem de deixar perdre aquesta aigua.

—Per què no? —va respondre el meu oncle—. Sospito que la font és inesgotable.

—Tant se val! Omplim la bóta i les cantimplores, i després provarem de tancar l’obertura.

Es va seguir el meu consell. En Hans, per mitjà d’uns trossos de granit i estopa, va intentar obstruir l’esquerda feta a la paret. No era cosa fàcil. Ens cremàvem les mans sense aconseguir-ho; la pressió era massa considerable, i els nostres esforços resultaven infructuosos.

—És evident —vaig dir jo— que les capes superiors d’aquest curs d’aigua són situades a una gran altura, si s’ha de jutjar per la força del raig.

—No hi ha dubte —va replicar el meu oncle—; aquí hi ha mil atmosferes de pressió, si aquesta columna d’aigua té trenta-dos mils peus d’altura. Però se m’acut una idea.

—Quina?

—Per què entestar-nos a tapar aquesta obertura?

—Doncs perquè…

M’hauria costat trobar una raó.

—Quan les cantimplores estiguin buides, tindrem la seguretat de poder tornar-les a omplir?

—No, evidentment.

—Doncs bé, deixem córrer aquesta aigua! Baixarà de manera natural i guiarà aquells a qui refrescarà pel camí!

—Molt ben pensat! —vaig exclamar—. I, amb aquest rierol com a company, ja no hi ha cap més motiu per no reeixir en els nostres projectes.

—Ah, ara véns a les meves, fillet —va dir el professor, rient.

—Més que venir, ja hi sóc.

—Un moment! Comencem per prendre’ns unes hores de descans.

M’havia oblidat completament que era de nit. El cronòmetre es va encarregar de fer-m’ho saber. Ben aviat cadascun de nosaltres, suficientment refet i refrescat, es va adormir profundament.





XXIV


L’endemà, ja havíem oblidat les penes passades. Primer de tot, jo em vaig estranyar de no tenir set i me’n vaig preguntar la raó. El rierol que corria als meus peus, murmurant, es va encarregar de respondre’m.

Vam esmorzar i vam beure d’aquella excel·lent aigua ferruginosa. Jo em sentia tot refet i decidit a anar lluny. Per què un home convençut com el meu oncle no havia de reeixir, amb un guia industriós com en Hans i un nebot «determinat» com jo? Vet aquí les belles idees que em passaven pel cervell! Si m’haguessin proposat tornar a pujar al cim de l’Snæffell, m’hi hauria negat amb indignació.

Però, sortosament, només es tractava de baixar.

—Marxem! —vaig exclamar, despertant amb el meu to entusiasta els vells ecos del globus.

Vam reprendre la ruta dijous a les vuit del matí. El passadís de granit, contornejant-se en sinuosos revolts, presentava colzes inesperats i semblava l’embolic d’un laberint; però, al cap i a la fi, la seva direcció principal era sempre el sud-est. El meu oncle no deixava de consultar amb la màxima cura la seva brúixola, per calcular el camí recorregut.

La galeria s’endinsava gairebé en horitzontal, amb dues polzades de pendent per cana, a tot estirar. El rierol circulava sense precipitació murmurant als nostres peus. Jo el comparava amb algun geni familiar que ens guiava a través de la terra, i acaronava amb la mà la tèbia nàiade els cants de la qual acompanyaven els nostres passos. El meu bon humor prenia amb molt de gust un caire mitològic.

Pel que fa al meu oncle, deia pestes de l’horitzontalitat de la ruta, ell, «l’home de les verticals». El camí s’allargava indefinidament i, en comptes de resseguir el radi terrestre, segons la seva expressió, se n’anava per la hipotenusa. Però no teníem pas elecció, i mentre avancéssim cap al centre, per poc que fos, no ens podíem queixar.

D’altra banda, de tant en tant, els pendents s’abaixaven; la nàiade davallava a corre-cuita, bramulant, i nosaltres descendíem més profundament amb ella.

En definitiva, durant aquell dia i l’endemà, vam fer molt camí horitzontal i relativament poc camí vertical.

El divendres 10 de juliol al vespre, segons els càlculs, devíem trobar-nos trenta llegües al sud-est de Reykjavík i a una profunditat de dues llegües i mitja.

Als nostres peus es va obrir llavors un pou esfereïdor. El meu oncle no va poder evitar picar de mans, calculant la inclinació dels pendents.

—Això ens portarà lluny —va exclamar— i fàcilment, perquè els sortints de la roca formen una veritable escala!

En Hans va disposar les cordes de manera que previngués qualsevol accident. Va començar el descens. No goso qualificar-lo de perillós, perquè ja estava familiaritzat amb aquella classe d’exercici.

Aquell pou era una escletxa estreta oberta al massís, del tipus que s’anomena falla. Evidentment l’havia produït la contracció de la carcassa terrestre, en temps del seu refredament. Si antigament havia servit de conducte als materials eruptius vomitats per l’Snæffell, no m’explicava per què no hi havien deixat cap empremta. Baixàvem per una mena d’escala de cargol que semblava feta per la mà dels homes.

Cada quart d’hora havíem d’aturar-nos per prendre un descans necessari i tornar l’elasticitat a les nostres cames. Llavors ens assèiem sobre qualsevol sortint, amb les cames penjant, xerràvem tot menjant i bevíem del rierol.

No cal dir que, en aquella falla, el Hans-bach s’havia convertit en cascada en detriment del seu volum; però ens bastava de sobres per apaivagar la set. D’altra banda, amb els declivis menys acusats, no deixava de recuperar el seu curs tranquil. En aquell moment em recordava el meu digne oncle, les seves impaciències i còleres, mentre que, als pendents assuavits, era la calma del caçador islandès.

L’11 i el 12 de juliol, vam seguir les espirals d’aquella falla, penetrant dues llegües més dins l’escorça terrestre, la qual cosa feia prop de cinc llegües sota el nivell del mar. Però el 13, cap al migdia, la falla va prendre, en la direcció del sud-est, una inclinació molt més suau, aproximadament de quaranta-cinc graus.

Aleshores el camí va esdevenir fàcil i d’una monotonia absoluta. Era difícil que fos d’una altra manera. El viatge no podia ser variat pels incidents del paisatge.

Finalment, el dimecres 15 ens trobàvem a set llegües sota terra i a unes cinquanta llegües de l’Snæffell. Tot i que estàvem una mica fatigats, la nostra salut es mantenia en un estat tranquil·litzador, i la farmaciola de viatge encara estava intacta.

El meu oncle anotava cada hora les indicacions de la brúixola, del cronòmetre i del termòmetre, les mateixes que ha publicat en el relat científic del seu viatge. Així, doncs, es podia fer càrrec fàcilment de la situació. Quan em va informar que érem a una distància horitzontal de cinquanta llegües, no vaig poder reprimir una exclamació.

—Què et passa? —va preguntar.

—No res, només feia una reflexió.

—Quina, fill meu?

—Doncs que, si els vostres càlculs són correctes, ja no ens trobem a sota d’Islàndia.

—Tu creus?

—És fàcil de comprovar-ho.

Vaig prendre mesures amb el compàs sobre el mapa.

—No m’equivocava pas —vaig dir—. Hem passat del cap Portland, i aquestes cinquanta llegües cap al sud-est ens situen en plena mar.

—Sota plena mar —va replicar el meu oncle, fregant-se les mans.

—Per tant —vaig exclamar—, l’oceà s’estén sobre els nostres caps!

—Bah, Axel, és d’allò més natural! Que no hi ha a Newcastle unes mines de carbó que avancen sota les onades?

El professor podia trobar aquesta situació molt senzilla, però la idea de passejar sota la massa de les aigües no deixava de preocupar-me. I, tanmateix, que sobre els nostres caps hi hagués suspeses les planes i les muntanyes d’Islàndia o les ones de l’Atlàntic no diferia gaire, en la mesura que, al cap i a la fi, la carcassa granítica fos sòlida. D’altra banda, em vaig acostumar aviat a aquesta idea, ja que el passadís, adés recte, adés sinuós, capriciós tant en els pendents com els revolts, però sempre corrent cap al sud-est i enfonsant-se cada vegada més, ens conduïa ràpidament a grans profunditats.

Al cap de quatre dies, el dissabte 18 de juliol al vespre, vam arribar a una mena de gruta bastant vasta. El meu oncle va pagar a en Hans les tres rixdales setmanals, i es va decidir que l’endemà seria un dia de descans.





XXV


Així doncs, el diumenge al matí em vaig despertar sense el neguit habitual d’una partida immediata. I, encara que fos al més profund dels abismes, no deixava de ser una sensació agradable. D’altra banda, ja estàvem avesats a aquella existència de troglodites. Jo no pensava gaire en el sol, en els estels, en la lluna, en els arbres, en les cases, en les ciutats, en totes aquestes superfluïtats terrestres que l’ésser sublunar ha convertit en necessitat. En la nostra condició de fòssils, menyspreàvem aquestes meravelles inútils.

La gruta formava una enorme sala. Pel seu sòl granític circulava lentament el fidel rierol. A una distància tan gran de la seva font, l’aigua no tenia sinó la temperatura ambient i es deixava beure sense dificultat.

Després de l’esmorzar, el professor va voler dedicar unes hores a posar en ordre les seves notes quotidianes.

—Primer —va dir— faré uns càlculs, per tal de determinar exactament la nostra situació. Vull que quan tornem pugui dibuixar un mapa del viatge, una mena de secció vertical del globus, que donarà el perfil de l’expedició.

—Serà molt curiós, oncle; però les vostres observacions, tindran un grau suficient de precisió?

—Sí. He anotat amb cura els angles i els pendents. Estic segur que no m’equivoco. Vejam primer on som. Agafa la brúixola i observa la direcció que indica.

Vaig mirar l’instrument i, després d’un examen atent, vaig contestar:

—Est-quart-sud-est.

—Bé! —va fer el professor, apuntant l’observació i establint alguns càlculs ràpids—. En dedueixo que hem fet vuitanta-cinc llegües des del punt de partida.

—De manera que viatgem sota l’Atlàntic?

—Efectivament.

—I en aquest moment potser s’hi desferma una tempesta, i alguns vaixells són assotats sobre els nostres caps per les onades i l’huracà?

—És possible.

—I les balenes vénen a copejar amb la cua els murs de la nostra presó?

—No pateixis, Axel, que no els faran trontollar. Però tornem als nostres càlculs. Som al sud-est, a vuitanta-cinc llegües de la base de l’Snæffell, i, segons les meves notes anteriors, estimo que la profunditat assolida és de setze llegües.

—Setze llegües! —vaig exclamar.

—Sens dubte.

—Però això és el límit extrem assignat per la ciència al gruix de l’escorça terrestre.

—No ho nego pas.

—I aquí, segons la llei de l’increment de la temperatura, hauria d’existir una calor de mil cinc-cents graus.

—«Hauria d’existir», fillet.

—I tot aquest granit no podria mantenir-se en estat sòlid i estaria en plena fusió.

—Ja veus que no és així i que els fets, segons el seu costum, vénen a desmentir les teories.

—Em veig obligat a admetre-ho, però en fi, tot això m’estranya.

—Què indica el termòmetre?

—Vint-i-set graus i sis dècimes.

—Falten, doncs, mil quatre-cents setanta-quatre graus i quatre dècimes perquè els savis tinguin raó. La qual cosa diu que l’augment proporcional de la temperatura és un error. Per tant, Humphry Davy no s’equivocava. Per tant, jo no em vaig equivocar en fer-li cas. Què hi dius?

—No res.

Si he de ser franc, hauria tingut moltes coses a dir. No admetia la teoria de Davy de cap manera, i em decantava encara per la idea de la calor central, per bé que no en notés els efectes. M’estimava més admetre, en veritat, que aquella xemeneia d’un volcà extingit, recoberta per les laves d’una capa refractària, no permetia que la temperatura es propagués a través de les parets.

Però, sense aturar-me a buscar arguments nous, em limitava a prendre’m la situació tal com era.

—Oncle —vaig continuar—, considero exactes tots els vostres càlculs, però permeteu-me treure’n una conseqüència rigorosa.

—Endavant, fillet, no te n’estiguis.

—Al punt on som, sota la latitud d’Islàndia, el radi terrestre és de mil cinc-centes vuitanta-tres llegües aproximadament?

—Mil cinc-centes vuitanta-tres llegües i un terç.

—Posem mil sis-centes llegües, en xifres rodones. D’un viatge de mil sis-centes llegües, n’hem fet dotze?

—Tal com dius.

—I això al preu de vuitanta-cinc llegües en diagonal?

—Exactament.

—En uns vint dies?

—En vint dies.

—Ara bé, setze llegües són la centèsima part del radi terrestre. Si continuem així, trigarem dos mil dies, o gairebé cinc anys i mig, a baixar!

El professor no va contestar.

—Sense comptar que, si una vertical de setze llegües culmina en una horitzontal de vuitanta, això comportarà vuit mil llegües cap al sud-est, i farà molt temps que haurem sortit per un punt de la circumferència abans d’assolir-ne el centre!

—Al diable els teus càlculs! —va replicar l’oncle amb un gest de còlera—. Al diable les teves hipòtesis! En què es basen? Qui et diu que aquest passadís no va directament al nostre objectiu? D’altra banda, tinc un precedent. Això que jo faig ara, ja ho ha fet algú altre, i si ell se’n va sortir jo també ho faré.

—Espero que sí; però, bé, em permetreu que…

—Et permetré que callis, Axel, si has de desvariejar d’aquesta manera.

Vaig veure que el terrible professor amenaçava de reaparèixer sota la pell de l’oncle, i em vaig donar per avisat.

—Ara —va continuar— consulta el manòmetre. Què indica?

—Una pressió considerable.

—Bé. Ja veus que baixant a poc a poc, habituant-nos de mica en mica a la densitat d’aquesta atmosfera, no la patim de cap manera.

—De cap manera, excepte una mica de mal d’orella.

—Això no és res, i faràs desaparèixer aquesta molèstia posant l’aire exterior en comunicació ràpida amb l’aire contingut als teus pulmons.

—Perfectament —vaig respondre, ben decidit a no contrariar més el meu oncle—. Fins i tot resulta plaent sentir-se submergit en aquesta atmosfera més densa. Us heu fixat amb quina intensitat s’hi propaga el so?

—Sens dubte. Un sord acabaria sentint-hi a meravella.

—Però segurament aquesta densitat augmentarà, oi?

—Sí, seguint una llei bastant poc determinada. És veritat que la intensitat de la força de gravetat disminuirà a mesura que baixem. Com ja saps, és a la superfície mateix de la Terra on la seva acció es deixa notar més, mentre que al centre del globus els objectes no pesen.

—Ja ho sé; però, digueu-me, no acabarà adquirint aquest aire la densitat de l’aigua?

—Indubtablement, sota una pressió de set-centes deu atmosferes.

—I més avall?

—Més avall, aquesta densitat encara augmentarà.

—Com baixarem, aleshores?

—Doncs mira, ens ficarem pedres a les butxaques.

—A fe meva, oncle, que teniu respostes per a tot.

No m’atrevia a avançar més en el camp de les hipòtesis, ja que hauria topat amb alguna altra impossibilitat que hauria fet saltar el professor.

Era evident, però, que l’aire, sotmès a una pressió que podia atènyer milers d’atmosferes, passaria finalment a l’estat sòlid i aleshores, suposant que els nostres cossos ho resistissin, hauríem d’aturar-nos a pesar de tots els raonaments del món.

Però no vaig fer valer aquest argument. L’oncle hauria tornat a sortir-me amb l’etern Saknussemm, precedent sense valor, perquè, donant per comprovat el viatge del savi islandès, hi havia una cosa ben senzilla per objectar:

En el segle XVI, no s’havien inventat el baròmetre ni el manòmetre; així doncs, com havia pogut determinar Saknussemm la seva arribada al centre de la Terra?

Però em vaig guardar aquesta objecció per a mi, i vaig esperar els esdeveniments.

Vam passar la resta de la jornada fent càlculs i conversant. Jo vaig compartir sempre el parer del professor Lidenbrock, i envejava la perfecta indiferència d’en Hans, que, sense buscar tant els efectes i les causes, anava cegament cap allà on el portava el destí.





XXVI


Cal reconèixer que, fins aleshores, les coses anaven bé i hauria estat impropi que em queixés. Si la «mitjana» de les dificultats no s’incrementava, no podíem deixar d’assolir el nostre objectiu. I, llavors, quina glòria! Jo havia arribat a fer aquests raonaments a l’estil de Lidenbrock. Seriosament. Era degut al medi estrany en el qual vivia? Potser sí.

Durant uns quants dies, uns pendents més ràpids, alguns fins i tot d’una verticalitat esfereïdora, ens van fer penetrar profundament al massís intern. En determinades jornades, guanyàvem una llegua i mitja o dues cap al centre. Baixades perilloses, durant les quals la destresa d’en Hans i la seva meravellosa sang freda ens van resultar molt útils. Aquell islandès impassible se sacrificava amb una naturalitat incomprensible i, gràcies a ell, vam evitar més d’un mal pas del qual no hauríem pogut sortir tots sols.

Per exemple, el seu mutisme augmentava dia rere dia. Crec que fins i tot ens contagiava. Els objectes exteriors tenen una acció real sobre el cervell. Qui es tanca entre quatre parets acaba perdent la facultat d’associar les idees i les paraules. Quants presos s’han tornat imbècils, si no bojos, a les seves cel·les per la manca d’exercici de les facultats pensants!

Durant les dues setmanes que van seguir la nostra última conversa, no es va produir cap incident digne de ser esmentat. No trobo en la meva memòria, i amb raó, més que un sol esdeveniment d’extrema gravetat. M’hauria estat difícil oblidar-ne el detall més petit.

El 7 d’agost, les baixades successives ens havien portat a una profunditat de trenta llegües, és a dir, hi havia damunt dels nostres caps trenta llegües de roques, oceà, continents i ciutats. Devíem ser aleshores a dues-centes llegües d’Islàndia.

Aquell dia, el túnel seguia un pla poc inclinat.

Jo anava al davant. El meu oncle portava un dels dos aparells de Ruhmkorff, i jo, l’altre. Examinava els estrats de granit.

De cop i volta, en girar-me, vaig veure que estava sol.

«Bé», vaig pensar, «he caminat massa de pressa, o bé en Hans i l’oncle s’han aturat pel camí. Vinga, he de tornar amb ells. Per sort, el camí no puja gaire».

Vaig tornar sobre els meus passos. Vaig caminar durant un quart d’hora. Vaig mirar. Ningú. Vaig cridar. Cap resposta. La meva veu es va perdre entre els ecos cavernosos i els va despertar de sobte.

Començava a sentir-me inquiet. Un estremiment em va recórrer tot el cos.

—Una mica de calma —vaig dir en veu alta—. Estic segur que trobaré els meus companys. No hi ha pas dues rutes! Jo anava al davant, tornem endarrere.

Vaig pujar durant mitja hora. Escoltava per si algú em cridava i, en aquella atmosfera tan densa, em podia arribar de lluny. Un silenci extraordinari regnava a la immensa galeria.

Em vaig aturar. No em podia creure el meu aïllament. Preferia estar desencaminat, no perdut. Quan un està desencaminat, retroba el camí.

—Vejam —repetia—, com que només hi ha una ruta, com que ells la segueixen, els he de trobar. Només em cal pujar més. Llevat que, en no veure’m, i oblidant que anava davant seu, no hagin tingut la idea de tornar endarrere. Doncs bé, fins i tot en aquest cas, si m’afanyo, els trobaré. És evident!

Repetia aquestes últimes paraules com aquell qui no està convençut. D’altra banda, per associar aquestes idees tan senzilles i reunir-les en forma de raonament, vaig necessitar un temps molt llarg.

Llavors em va assetjar un dubte. Anava jo al davant? Sí, en Hans em seguia, precedint el meu oncle. Fins i tot s’havia aturat durant un instant per lligar-se l’equipatge a l’esquena. Aquest detall em venia a la memòria. Va ser en aquell mateix moment que jo devia continuar caminant.

«A més», vaig pensar, «tinc una manera segura de no perdre’m, un fil per guiar-me en aquest laberint i que no es pot trencar: el meu fidel rierol. Només cal remuntar-ne el curs i trobaré per força les petjades dels meus companys».

Aquest raonament em va reanimar, i vaig decidir posar-me en camí sense perdre ni un instant.

Com vaig beneir llavors la previsió del meu oncle, quan va impedir al caçador que tapés el forat obert a la paret de granit! Així aquella font benefactora, després d’haver-nos calmat la set durant la ruta, em guiaria a través de les sinuositats de l’escorça terrestre.

Vaig pensar que, abans de pujar, una ablució m’aniria bé.

Així doncs, em vaig ajupir per mullar el front a l’aigua del Hans-bach.

Ja podeu jutjar la meva estupefacció!

Vaig tocar un granit sec i aspre! El rierol ja no circulava als meus peus!





XXVII


No puc descriure la meva desesperació. Cap paraula de la llengua humana no seria capaç d’expressar els meus sentiments. Estava enterrat viu, amb la perspectiva de morir torturat per la fam i la set.

Vaig passar maquinalment les mans ardents pel terra. Que resseca que em va semblar aquella roca!

Però, com havia abandonat el curs del rierol? Perquè, en fi, no era allà! Llavors vaig entendre la raó d’aquell silenci estrany, quan vaig escoltar per última vegada si no m’arribava a l’oïda alguna crida dels meus companys. Així doncs, en el moment en què el primer pas em va posar al camí imprudent, no havia notat l’absència del rierol. És evident que en aquell instant es va obrir una bifurcació de la galeria davant meu, mentre que el Hans-bach, obeint als capricis d’un altre pendent, se n’anava amb els meus companys cap a unes profunditats desconegudes!

Com podia tornar? D’empremtes, no n’hi havia. Els meus peus no deixaven cap petjada sobre el granit. Em trencava el cap buscant la solució d’aquell problema insoluble. La meva situació es resumia en un sol mot: perdut!

Sí, perdut a una profunditat que em semblava incommensurable! Aquelles trenta llegües d’escorça terrestre pesaven sobre les meves espatlles amb un pes esfereïdor. Em sentia esclafat.

Tractava de portar el pensament cap a les coses de la terra. Amb prou feines ho aconseguia. Hamburg, la casa de la Königstrasse, la meva pobra Graüben, tot aquell món sota del qual m’extraviava va passar ràpidament davant del meu record esparverat. Vaig tornar a veure en una intensa al·lucinació els incidents del viatge, la travessia, Islàndia, el senyor Fridriksson, l’Snæffell! Em vaig dir que si, en la meva posició, conservava encara l’ombra d’una esperança, seria un senyal de follia i que valia més desesperar!

En efecte, quina força humana podia portar-me a la superfície del globus i separar aquelles voltes que s’apuntalaven sobre el meu cap? Qui podia tornar a posar-me al camí de tornada i fer que em reunís amb els meus companys?

—Oh, oncle! —vaig exclamar en el to de la desesperació.

Va ser l’única paraula de retret que em va venir als llavis, ja que vaig comprendre com devia patir aquell malaurat buscant-me al seu torn.

Quan em vaig veure així, allunyat de qualsevol socors humà, incapaç d’intentar res per la meva salvació, vaig pensar en l’auxili del Cel. Els records de la meva infància, els de la meva mare, que només havia conegut en el temps dels petons, em van tornar a la memòria. Vaig recórrer a la pregària, per poc dret que tingués a ser escoltat per aquell Déu al qual m’adreçava tan tard, i li vaig implorar amb fervor.

Aquest retorn a la Providència em va aportar una mica de calma, i vaig poder concentrar totes les forces de la meva intel·ligència en la meva situació.

Tenia queviures per a tres dies, i la cantimplora era plena. Tanmateix, no podia continuar sol més temps. Però havia de pujar o baixar?

Pujar, evidentment! Pujar sempre!

Calia arribar al punt on havia abandonat la font, a la funesta bifurcació. Allà, una vegada el rierol sota els peus, sempre podria tornar al cim de l’Snæffell.

Com és que no hi havia pensat abans? Allà hi havia, evidentment, una possibilitat de salvació. El més urgent era, doncs, retrobar el curs del Hans-bach.

Em vaig aixecar i, recolzant-me sobre el bastó amb punta de ferro, vaig remuntar la galeria. El pendent era bastant dret. Caminava amb esperança i sense vacil·lació, com un home que no pot triar el camí que ha de seguir.

Durant mitja hora, cap obstacle no va aturar el meu pas. Provava d’identificar la ruta per la forma del túnel, el sortint de determinades roques, la disposició de les anfractuositats. Però cap senyal particular no em cridava l’atenció, i aviat vaig reconèixer que aquella galeria no podia portar-me a la bifurcació. No tenia sortida. Vaig topar amb un mur impenetrable i vaig caure a terra.

No sabria descriure l’espant i la desesperació que em van assaltar llavors. Vaig quedar anorreat. La meva última esperança acabava de trencar-se contra aquella muralla de granit.

Perdut en aquell laberint les sinuositats del qual s’encreuaven en totes direccions, ja no podia intentar una fugida impossible. Havia de morir de la més espantosa de les morts! I, cosa estranya, em va venir al cap que, si un dia es trobava el meu cos fossilitzat, la seva trobada a trenta llegües dins les entranyes de la Terra suscitaria greus discussions científiques!

Vaig voler parlar en veu alta, però només uns sons roncs em van sortir dels llavis ressecs. Panteixava.

Enmig d’aquelles angoixes, un nou terror va venir a apoderar-se de la meva ment. Se m’havia espatllat el llum en caure. No tenia cap mitjà per adobar-lo. La llum minvava i aviat s’apagaria!

Vaig mirar com el corrent lluminós disminuïa dins del serpentí de l’aparell. Una processó d’ombres movedisses es va formar a les parets enfosquides. Ja no gosava abaixar les parpelles, per por de perdre l’àtom més petit d’aquella claror fugitiva! Em semblava que s’esvairia en qualsevol moment i que m’envairia la negror.

Finalment una darrera lluor va tremolar dins del llum. La vaig seguir, la vaig aspirar amb la mirada, hi vaig concentrar tota la intensitat dels meus ulls, com si fos l’última sensació de llum que se’ls permetria experimentar, i vaig quedar sumit en les tenebres immenses.

Quin crit terrible se’m va escapar! Sobre la Terra, enmig de les nits més profundes, la llum no abandona mai completament els seus drets! És difusa, és subtil, però, per poc que n’hi hagi, la retina de l’ull acaba percebent-la! Aquí, absolutament res. L’ombra absoluta feia de mi un cec en tota l’accepció de la paraula.

Llavors el meu cap es va perdre. Em vaig aixecar amb els braços estesos al davant, provant els palpeigs més dolorosos. Vaig començar a fugir, apressant els meus passos a l’atzar en aquell laberint inextricable, baixant sempre, corrent a través de la crosta terrestre, com un habitant de les falles subterrànies, cridant, bramant, udolant, ben aviat ferit contra els sortints de les roques, caient i aixecant-me ensagnat, provant de beure aquella sang que m’amarava el rostre, i esperant sempre que alguna muralla vingués a presentar un obstacle on trencar-m’hi el cap!

On em va conduir aquella cursa insensata? No ho sabré mai. Al cap d’unes hores, segurament sense forces, vaig caure com una massa inerta al costat de la paret i vaig perdre qualsevol sentit de l’existència!





XXVIII


Quan vaig retornar a la vida, tenia la cara mullada, però de llàgrimes. No sabria dir quant va durar aquell estat d’insensibilitat. Ja no disposava de cap mitjà per adonar-me del temps. No hi va haver mai una soledat semblant a la meva, ni un abandó tan complet!

D’ençà de la caiguda, havia perdut molta sang. Me’n sentia xop! Ah, quin greu que em sabia no estar mort i que allò «encara estigués per fer»! Ja no volia pensar. Vaig foragitar totes les idees i, vençut pel dolor, em vaig arraulir contra la paret oposada.

Ja notava que tornava a agafar-me un desmai i, amb ell, l’anorreament suprem, quan un soroll violent em va colpejar l’oïda. Semblava el retrunyiment prolongat d’un tro, i vaig sentir com les ones sonores es perdien de mica en mica a les llunyanes profunditats de l’avenc.

D’on venia aquell soroll? Sens dubte, d’algun fenomen que tenia lloc al si del massís terrestre! L’explosió d’un gas, o la caiguda d’algun poderós fonament del globus!

Vaig tornar a escoltar. Vaig voler saber si aquell soroll es repetiria. Va passar un quart d’hora. El silenci regnava dins la galeria. Ni tan sols sentia els batecs del meu cor.

De cop i volta la meva orella, aplicada per atzar sobre el mur, va creure sorprendre unes paraules vagues, incopsables, llunyanes. Em vaig estremir.

«És una al·lucinació!», vaig pensar.

Però no. Escoltant amb més atenció, vaig sentir realment un murmuri de veus. Però la meva feblesa no em permetia comprendre el que deien. Tot i això, algú parlava. N’estava segur.

Vaig témer per un moment que aquelles paraules no fossin les meves, retornades per un eco. Potser havia cridat sense adonar-me’n. Vaig serrar els llavis amb força i vaig tornar a aplicar l’orella a la paret.

—Sí, sí, algú parla, algú parla!

I fins i tot traslladant-me uns quants peus més lluny al llarg del mur, ho vaig sentir clarament. Vaig aconseguir copsar unes paraules incertes, estranyes, incomprensibles. M’arribaven com si les pronunciessin en veu baixa, com si les murmuressin, per dir-ho així. El mot forloräd es repetia diverses vegades, amb un to de dolor.

Què significava? Qui el pronunciava? El meu oncle o en Hans, evidentment. Però, si jo els sentia, ells em podien sentir a mi.

—Auxili! —vaig cridar amb totes les meves forces—. Auxili!

Escoltava, espiava en l’ombra una resposta, un crit, un sospir. No es va sentir res. Van passar uns minuts. Tot un món d’idees s’havia desclòs a la meva ment. Vaig pensar que la meva veu debilitada no podia arribar fins als meus companys.

«Perquè són ells», em repetia. «Quins altres homes estarien colgats a trenta llegües sota terra?».

Vaig tornar a escoltar. Passejant l’orella per la paret, vaig trobar un punt matemàtic en què les veus semblaven atènyer la intensitat màxima. La paraula forloräd va tornar a arribar-me a l’oïda; després, aquell retrunyiment que m’havia tret del meu ensopiment.

«No», em vaig dir. «No és pas a través del massís que se senten les veus. La paret és de granit, i no deixaria passar ni la detonació més forta! Aquest soroll arriba per la galeria mateix! Aquí hi ha d’haver un efecte acústic molt particular!».

Vaig escoltar de nou, i aquesta vegada sí!, aquesta vegada vaig sentir el meu nom projectar-se clarament a través de l’espai!

Era el meu oncle qui el pronunciava! Parlava amb el guia, i la paraula forloräd era un terme danès!

Llavors ho vaig entendre tot. Per fer-me sentir, calia parlar precisament al llarg d’aquell mur, que serviria per conduir la meva veu com el fil condueix l’electricitat.

Però no podia perdre temps. Només que els meus companys s’allunyessin uns quants passos, i el fenomen acústic s’hauria acabat. Em vaig acostar, doncs, a la paret i vaig pronunciar aquestes paraules tan clarament com vaig poder:

—Oncle Lidenbrock!

Vaig esperar amb l’ansietat més viva. El so no té una rapidesa extrema. La densitat de les capes d’aire no n’incrementa la velocitat; tan sols n’augmenta la intensitat. Van passar uns segons, uns segles, i finalment van arribar a la meva oïda aquestes paraules:

—Axel, Axel! Ets tu?

. . . . . . . . . . . . . . . . . . . . . . . . . . . . . . . . . . . . . . . . . . . .

—Sí, sí! —vaig contestar.

. . . . . . . . . . . . . . . . . . . . . . . . . . . . . . . . . . . . . . . . . . . .

—On ets, fill meu?

. . . . . . . . . . . . . . . . . . . . . . . . . . . . . . . . . . . . . . . . . . . .

—Perdut, en la foscor més profunda!

. . . . . . . . . . . . . . . . . . . . . . . . . . . . . . . . . . . . . . . . . . . .

—I el teu llum?

. . . . . . . . . . . . . . . . . . . . . . . . . . . . . . . . . . . . . . . . . . . .

—S’ha apagat.

. . . . . . . . . . . . . . . . . . . . . . . . . . . . . . . . . . . . . . . . . . . .

—I el rierol?

. . . . . . . . . . . . . . . . . . . . . . . . . . . . . . . . . . . . . . . . . . . .

—Ha desaparegut.

. . . . . . . . . . . . . . . . . . . . . . . . . . . . . . . . . . . . . . . . . . . .

—Axel, pobre fill, recupera el coratge!

. . . . . . . . . . . . . . . . . . . . . . . . . . . . . . . . . . . . . . . . . . . .

—Espereu una mica, estic esgotat! Ja no tinc forces ni per respondre. Però parleu-me!

. . . . . . . . . . . . . . . . . . . . . . . . . . . . . . . . . . . . . . . . . . . .

—Ànim —va continuar el meu oncle—. No parlis, escolta’m! T’hem buscat pujant i baixant la galeria. Impossible trobar-te. Oh, com he plorat per tu, fill meu! Finalment, suposant que encara eres al camí del Hans-bach, hem tornat a baixar disparant els fusells. Ara, tot i que les nostres veus poden reunir-se, per pur efecte acústic, les nostres mans no es poden tocar! Però no et desesperis, Axel! Ja és alguna cosa poder sentir-nos!

. . . . . . . . . . . . . . . . . . . . . . . . . . . . . . . . . . . . . . . . . . . .

Durant aquella estona jo havia reflexionat. Una certa esperança, vaga encara, em tornava al cor. Primer de tot, hi havia una cosa que m’interessava conèixer. Així doncs, vaig apropar els llavis al mur i vaig dir:

—Oncle?

. . . . . . . . . . . . . . . . . . . . . . . . . . . . . . . . . . . . . . . . . . . .

—Fillet? —em va respondre al cap d’uns instants.

. . . . . . . . . . . . . . . . . . . . . . . . . . . . . . . . . . . . . . . . . . . .

—Primer cal saber quina distància ens separa.

. . . . . . . . . . . . . . . . . . . . . . . . . . . . . . . . . . . . . . . . . . . .

—Això és fàcil.

. . . . . . . . . . . . . . . . . . . . . . . . . . . . . . . . . . . . . . . . . . . .

—Teniu el vostre cronòmetre?

. . . . . . . . . . . . . . . . . . . . . . . . . . . . . . . . . . . . . . . . . . . .

—Sí.

. . . . . . . . . . . . . . . . . . . . . . . . . . . . . . . . . . . . . . . . . . . .

—Molt bé, agafeu-lo. Pronuncieu el meu nom anotant exactament el segon en què parleu. Jo el repetiré tan bon punt m’arribi, i vós observareu també el moment precís en què us arribi la meva resposta.

. . . . . . . . . . . . . . . . . . . . . . . . . . . . . . . . . . . . . . . . . . . .

—Bé, i la meitat del temps comprès entre la meva pregunta i la teva resposta indicarà el temps que la meva veu triga a arribar fins on ets.

. . . . . . . . . . . . . . . . . . . . . . . . . . . . . . . . . . . . . . . . . . . .

—Això mateix, oncle.

. . . . . . . . . . . . . . . . . . . . . . . . . . . . . . . . . . . . . . . . . . . .

—Estàs preparat?

. . . . . . . . . . . . . . . . . . . . . . . . . . . . . . . . . . . . . . . . . . . .

—Sí.

. . . . . . . . . . . . . . . . . . . . . . . . . . . . . . . . . . . . . . . . . . . .

Vaig posar l’orella sobre la paret i, tan bon punt em va arribar la paraula «Axel», la vaig repetir immediatament i vaig esperar.

. . . . . . . . . . . . . . . . . . . . . . . . . . . . . . . . . . . . . . . . . . . .

—Quaranta segons —va dir llavors el meu oncle—. Han passat quaranta segons entre les dues paraules; així doncs, el so triga vint segons a anar. Doncs bé, a mil vint peus per segon, això equival a vint mil quatre-cents peus, o una llegua i mitja i una vuitena part.

. . . . . . . . . . . . . . . . . . . . . . . . . . . . . . . . . . . . . . . . . . . .

—Una llegua i mitja! —vaig murmurar.

. . . . . . . . . . . . . . . . . . . . . . . . . . . . . . . . . . . . . . . . . . . .

—Au, vinga, això se supera, Axel!

. . . . . . . . . . . . . . . . . . . . . . . . . . . . . . . . . . . . . . . . . . . .

—Però he de pujar o baixar?

. . . . . . . . . . . . . . . . . . . . . . . . . . . . . . . . . . . . . . . . . . . .

—Baixar, i et diré per què. Nosaltres hem arribat a un espai enorme, al qual desemboquen un gran nombre de galeries. La que tu has seguit no pot deixar de portar-te aquí, ja que sembla que totes aquestes escletxes i fractures del globus irradien al voltant de la immensa caverna que ocupem. Així doncs, aixeca’t i reprèn la ruta. Camina, arrossega’t si convé, llisca pels pendents ràpids, i trobaràs els nostres braços per rebre’t al final del camí. En marxa, fill meu, en marxa!

. . . . . . . . . . . . . . . . . . . . . . . . . . . . . . . . . . . . . . . . . . . .

Aquestes paraules em van reanimar.

—Adéu, oncle —vaig exclamar—; me’n vaig. Les nostres veus ja no es podran comunicar tan bon punt hagi abandonat aquest lloc! Així doncs, adéu!

. . . . . . . . . . . . . . . . . . . . . . . . . . . . . . . . . . . . . . . . . . . .

—A reveure, Axel, a reveure!

. . . . . . . . . . . . . . . . . . . . . . . . . . . . . . . . . . . . . . . . . . . .

Aquestes van ser les últimes paraules que vaig sentir.

Aquella sorprenent conversa feta a través de la massa terrestre, establerta a més d’una llegua de distància, es va acabar amb aquestes paraules d’esperança. Vaig adreçar una pregària de reconeixença a Déu, perquè m’havia conduït per entre aquelles immensitats fosques fins a l’únic punt, potser, on em podia arribar la veu dels meus companys.

Aquell efecte acústic tan xocant s’explicava fàcilment per simples lleis físiques; provenia de la forma del passadís i de la conductibilitat de la roca. Hi ha molts exemples de la propagació de sons no perceptibles als espais intermedis. Recordo que el fenomen es va observar a diversos indrets, entre d’altres a la galeria interior de la cúpula de Sant Pau a Londres, i sobretot enmig d’aquelles curioses cavernes de Sicília, aquelles latomie situades a prop de Siracusa, la més meravellosa de les quals es coneix amb el nom d’Orella de Dionís.

Aquests records em van venir a la ment, i vaig veure clarament que, com que la veu del meu oncle arribava fins a mi, no hi havia cap obstacle entre nosaltres. Seguint el camí del so, jo hauria d’arribar lògicament a ell, si les forces no em fallaven.

Així doncs, em vaig aixecar. M’arrossegava més que no caminava. El pendent era bastant ràpid. Em deixava portar.

Ben aviat la velocitat de la baixada va augmentar en una proporció esfereïdora i amenaçava d’assemblar-se a una caiguda. Jo ja no tenia forces per aturar-me.

De sobte, el terra va desaparèixer sota els meus peus. Vaig notar que rodolava tot rebotant contra les aspreses d’una galeria vertical, un veritable pou. Vaig picar de cap amb una roca punxeguda i vaig perdre el coneixement.





XXIX


Quan vaig tornar en mi, em trobava en una semifoscor, estirat sobre unes mantes gruixudes. El meu oncle em vetllava, espiant al meu rostre algun vestigi d’existència. Quan vaig fer el primer sospir, em va agafar la mà; quan el vaig mirar, va deixar anar un crit de joia.

—Viu, viu! —va exclamar.

—Sí —vaig contestar amb veu dèbil.

—Fill meu —va dir el meu oncle, estrenyent-me contra el seu pit—, estàs salvat!

Em vaig sentir intensament emocionat pel to en què van ser pronunciades aquestes paraules, i encara més per les atencions que les van acompanyar. Però calien unes proves com aquelles per provocar en el professor una efusió semblant.

En aquell moment va arribar en Hans. Va veure la meva mà dins la del meu oncle; m’atreveixo a afirmar que els seus ulls van expressar una viva contentació.

—God dag —va dir.

—Bon dia, Hans, bon dia —vaig murmurar—. I ara, oncle, expliqueu-me on som en aquest moment.

—Demà, Axel, demà; avui encara estàs massa dèbil. T’he embolicat el cap amb compreses i no s’han de moure. Dorm, fillet, i demà ho sabràs tot.

—Però almenys —vaig continuar— quina hora, quin dia és?

—Les onze de la nit, avui és diumenge, 9 d’agost, i no et permeto que m’interroguis més fins al 10 d’aquest mes.

En veritat, jo estava molt feble, i els ulls se’m tancaven sense voler. Necessitava una nit de repòs; així doncs, em vaig adormir pensant que el meu aïllament havia durat quatre llargs dies.

L’endemà, quan em vaig despertar, vaig mirar al meu voltant. El jaç, fet amb totes les mantes de viatge, es trobava instal·lat en una gruta encisadora, guarnida amb magnífiques estalagmites, i el terra de la qual estava cobert per sorra fina. Hi regnava una semifoscor. No hi havia cap torxa ni cap llum encès, i tanmateix algunes claredats inexplicables venien de fora penetrant per una estreta obertura de la cova. Sentia també un murmuri vague i indefinit, semblant al gemec de les ones que rompen sobre una platja, i de vegades els xiulets de la brisa.

Em preguntava si estava ben despert, si encara somiava, si el meu cervell, ferit en la caiguda, no percebia uns sorolls purament imaginaris. Tot i això, ni els meus ulls ni les meves orelles no es podien equivocar fins a aquell punt.

«És un raig de sol», vaig pensar, «que es filtra per aquesta escletxa entre les roques! Sento el murmuri de les onades! Sento el xiulet de la brisa! M’equivoco, o hem tornat a la superfície de la Terra? Ha renunciat el meu oncle a la seva expedició, o l’ha culminat amb èxit?».

Em plantejava aquestes preguntes insolubles quan el professor va entrar.

—Bon dia, Axel! —va fer alegrement—. Jo diria que ja et trobes bé!

—És clar que sí —vaig dir, redreçant-me sobre les mantes.

—Havia de ser així, perquè has dormit plàcidament. En Hans i jo t’hem vetllat per torns, i hem vist que la teva guarició avançava sensiblement.

—En efecte, em sento refet, i la prova és que faré honor a l’esmorzar que tindreu la bondat de servir-me!

—Menjaràs, fill meu! La febre t’ha deixat. En Hans t’ha fregat les nafres amb no sé quin ungüent del qual els islandesos coneixen el secret, i han cicatritzat a meravella. És un home excel·lent, el nostre caçador!

Tot parlant, el meu oncle preparava alguns aliments que jo devorava, malgrat les seves recomanacions. Durant aquella estona el vaig aclaparar amb preguntes, a les quals es va afanyar a respondre.

Em vaig assabentar llavors que la meva caiguda providencial m’havia portat precisament a l’extrem d’una galeria quasi perpendicular; com que havia arribat enmig d’un torrent de pedres, la menys gran de les quals hauria bastat per esclafar-me, calia deduir que una part del massís s’havia esfondrat amb mi. Aquell vehicle esfereïdor em va transportar així fins als braços del meu oncle, on vaig caure ensagnat i inanimat.

—Veritablement —em va dir— és sorprenent que no t’hagis matat mil vegades. Però, per Déu!, no ens separem més, perquè correríem el risc de no tornar a veure’ns mai més.

«No ens separem més!». Així doncs, no s’havia acabat el viatge? Vaig obrir uns ulls com unes taronges, la qual cosa va provocar immediatament aquesta pregunta:

—Què tens, Axel?

—Una pregunta per fer-vos. Dieu que estic sa i estalvi?

—Sens dubte.

—Tinc tots els membres intactes?

—Certament.

—I el cap?

—El teu cap, llevat d’algunes contusions, ocupa perfectament el seu lloc sobre les teves espatlles.

—Doncs bé, temo que el meu cervell no s’hagi trastornat.

—Trastornat?

—Sí. No hem tornat a la superfície del globus?

—És clar que no!

—Aleshores dec estar boig, perquè veig la llum del dia, sento la remor del vent que bufa i del mar que romp.

—Ah! Només això?

—M’explicareu…?

—No t’explicaré res, perquè és inexplicable; però veuràs i comprendràs que la ciència geològica encara no ha dit l’última paraula.

—Sortim! —vaig exclamar, aixecant-me bruscament.

—No, Axel, no! L’aire lliure et podria fer mal.

—L’aire lliure?

—Sí, el vent és bastant violent. No vull que t’hi exposis, tal com estàs.

—Us asseguro que em trobo d’allò més bé.

—Una mica de paciència, fillet. Una recaiguda ens posaria en un mal pas, i no hem de perdre temps, ja que la travessia pot ser llarga.

—La travessia?

—Sí, avui descansa encara, i demà ens embarcarem.

—Ens embarcarem?

Aquesta última paraula em va sobresaltar.

Havíem d’embarcar-nos? Teníem doncs un riu, un llac, un mar a la nostra disposició? Hi havia una nau ancorada en un port interior?

La meva curiositat estava excitada fins a un punt extrem. El meu oncle va intentar retenir-me en va. Quan va veure que la meva impaciència em faria més mal que la satisfacció dels meus desigs, va cedir.

Em vaig vestir ràpidament. Per a més precaució, em vaig embolicar amb una manta i vaig sortir de la gruta.





XXX


Primer no vaig veure res. Els meus ulls, desacostumats a la llum, es van tancar bruscament. Quan vaig poder tornar a obrir-los, vaig quedar encara més estupefacte que meravellat.

—El mar! —vaig exclamar.

—Sí —va respondre el meu oncle—, el mar Lidenbrock, i m’agradaria creure que cap navegant no em disputarà l’honor d’haver-lo descobert ni el dret de batejar-lo amb el meu nom!

Una vasta massa d’aigua, el començament d’un llac o un oceà, s’estenia més enllà dels límits de la vista. La costa, en gran part retallada, presentava a les últimes ondulacions de les ones una sorra fina, daurada, sembrada de les petites petxines on van viure els primers éssers de la creació. Les onades hi rompien amb aquell murmuri particular dels àmbits tancats i immensos. Una lleugera escuma volava sota l’impuls d’un vent moderat, i alguns ruixims m’arribaven al rostre. Sobre aquella platja lleugerament inclinada, a unes cent canes aproximadament del límit de les onades, venien a morir els contraforts d’unes roques enormes que pujaven, eixamplant-se, a una altura incommensurable. Alguns, esquinçant la riba amb les seves arestes agudes, formaven caps i promontoris rosegats per la ressaca. Més enllà, l’ull seguia la seva massa netament perfilada sobre els fons brumosos de l’horitzó.

Era un veritable oceà, amb el contorn capriciós de les costes terrestres, però desert i d’un aspecte espantosament salvatge.

Si la meva mirada podia arribar lluny sobre aquell mar, era perquè una llum «especial» n’il·luminava els més petits detalls. No pas la llum del sol, amb els seus feixos lluents i la irradiació esplèndida dels seus raigs, ni la claror pàl·lida i vaga de l’astre de les nits, que no és sinó un reflex sense calor. No. El poder il·luminador d’aquella llum, la seva difusió tremolosa, la seva blancor clara i seca, la poca elevació de la temperatura, la brillantor superior en realitat a la de la lluna, acusaven evidentment un origen elèctric. Era com una aurora boreal, un fenomen còsmic continu, que omplia aquella caverna capaç de contenir un oceà.

La volta suspesa sobre el meu cap, el cel, si es vol dir així, semblava format per grans núvols, vapors mòbils i canviants que, per efecte de la condensació, alguns dies devien resoldre’s en pluges torrencials. Jo hauria pensat que, amb una pressió atmosfèrica tan alta, l’evaporació de l’aigua no podia tenir lloc, i tanmateix, per una causa física que se m’escapava, hi havia enormes nuvolades esteses en l’aire. Però aleshores «feia bo». Les capes elèctriques produïen sorprenents jocs de llum sobre els núvols altíssims. Unes ombres vives es dibuixaven a les seves volutes inferiors, i sovint, entre dues capes separades, un raig lliscava fins a nosaltres amb una notable intensitat. Però, en definitiva, no era pas el sol, perquè aquella llum mancava d’escalfor. L’efecte resultant era trist, sobiranament melangiós. En comptes d’un firmament brillant d’estels, jo notava per sobre d’aquells núvols una volta de granit que m’esclafava amb tot el seu pes, i aquell espai no hauria bastat, per immens que fos, perquè s’hi passegés el menys ambiciós dels satèl·lits.

Vaig recordar llavors aquella teoria d’un capità anglès que assimilava la Terra a una enorme esfera buida, a l’interior de la qual l’aire es mantenia lluminós a causa de la seva pressió, mentre que dos astres, Plutó i Proserpina, hi traçaven les seves misterioses òrbites. Devia tenir raó?

Estàvem realment empresonats en una enorme excavació. La seva amplitud no es podia jutjar, ja que la riba s’anava eixamplant fins a perdre’s la vista, ni tampoc la seva longitud, ja que la mirada s’aturava aviat en una línia d’horitzó una mica indecisa. Quant a l’altura, devia fer força llegües. On es recolzava la volta sobre els contraforts de granits, l’ull no ho podia distingir; però hi havia un gran núvol suspès en l’atmosfera, l’elevació del qual devia calcular-se en dues mil canes, altitud superior a la dels vapors terrestres, i causada segurament per la densitat considerable de l’aire.

La paraula «caverna» no reprodueix, evidentment, el meu pensament per descriure aquell medi immens. Però les paraules del llenguatge humà no poden bastar a qui s’aventura als abismes del globus.

D’altra banda, jo no sabia per quin fet geològic explicar l’existència d’una excavació semblant. Havia pogut produir-la el refredament del planeta? Coneixia bé, pels relats dels viatgers, algunes cavernes cèlebres, però cap no presentava unes dimensions tan grans.

Tot i que la gruta de Guachara, a Colòmbia, visitada pel senyor Humboldt, no havia lliurat el secret de la seva profunditat al savi que la va explorar en un espai de dos mil cinc-cents peus, no és probable que s’estengués gaire més. La immensa caverna del Mamut, a Kentucky, presentava unes proporcions gegantines, ja que la volta s’aixecava cinc-cents peus per sobre d’un llac insondable, i uns viatgers la van recórrer durant més de deu llegües sense trobar-ne el final. Però, què eren aquelles cavitats al costat de la que jo admirava aleshores, amb el seu cel de vapors, les seves irradiacions elèctriques i un gran mar enclòs als seus confins? La meva imaginació se sentia impotent davant d’aquella immensitat.

Totes aquestes meravelles, les contemplava en silenci. Em faltaven paraules per expressar les meves sensacions. Creia assistir, en algun planeta llunyà, Urà o Neptú, a uns fenòmens dels quals la meva naturalesa «terrestre» no tenia consciència. Per a unes sensacions noves, calien uns mots nous, i la meva imaginació no me’ls proporcionava. Observava, pensava, admirava amb una estupefacció mesclada amb una certa dosi de basarda.

L’imprevist d’aquell espectacle m’havia tornat els colors de la salut a la cara; jo em deixava curar per l’esbalaïment i operava la meva guarició mitjançant aquella nova terapèutica. A més, la vivacitat d’un aire molt dens em revifava, aportant més oxigen als meus pulmons.

S’entendrà sense dificultat que, després d’un empresonament de quaranta-set dies en una estreta galeria, era una fruïció infinita aspirar aquella brisa carregada d’humides emanacions salines.

Per això, no vaig haver de penedir-me gens d’abandonar la meva fosca gruta. L’oncle, ja avesat a aquelles meravelles, no se n’estranyava.

—Et sents amb forces per passejar una mica? —em va preguntar.

—Sí, és clar —vaig respondre—, em ve molt de gust.

—Molt bé, agafa’m pel braç, Axel, i seguim les sinuositats de la costa.

Vaig acceptar amb afany, i vam començar a vorejar aquell oceà nou. A l’esquerra, unes roques abruptes, enfilades les unes sobre les altres, formaven un apilotament titànic d’un efecte prodigiós. Pels seus vessants baixaven innombrables cascades, que se n’anaven en torrents límpids i ressonants. Uns vapors lleugers, saltant d’una roca a una altra, marcaven el lloc de les fonts calentes, i els rierols corrien lentament cap al dipòsit comú, buscant entre els pendents l’ocasió de murmurar més agradablement.

Entre aquells rierols vaig reconèixer el nostre fidel company de viatge, el Hans-bach, que venia a perdre’s tranquil·lament dins del mar, com si no hagués fet cap altra cosa des del començament del món.

—D’ara endavant el trobarem a faltar —vaig dir, sospirant.

—Bah! —va respondre el professor—. Aquest o un altre, tant se val.

Vaig trobar el comentari una mica desagraït.

Però en aquell moment la meva atenció va ser captada per un espectacle inesperat. A cinc-cents passos, al revolt d’un elevat promontori, un bosc alt, frondós, espès, va aparèixer als nostres ulls. Era constituït per arbres de talla mitjana, amb forma de para-sols regulars, de contorns nítids i geomètrics; els corrents de l’atmosfera no semblaven afectar-ne les fulles i, enmig de les ventades, restaven immòbils com un massís de cedres petrificats.

Vaig apressar el pas. No podia posar cap nom a aquelles essències singulars. Per ventura no formaven part de les dues-centes mil espècies vegetals conegudes fins llavors, i calia assignar-los un lloc especial en la flora de les vegetacions lacustres? No. Quan vam arribar sota la seva ombra, la meva sorpresa es va convertir en admiració.

En efecte, em trobava en presència de productes de la terra, però tallats sobre un patró gegantí. El meu oncle els va designar immediatament pel seu nom.

—Això no és més que un bosc de bolets —va dir.

I no s’equivocava. Jutgeu el desenvolupament adquirit per aquelles plantes afeccionades als ambients càlids i humits. Jo sabia que el Lycoperdon giganteum assoleix, segons Bulliard, de vuit a nou peus de circumferència; però aquí es tractava d’uns bolets blancs, de trenta a quaranta peus d’altura, amb un barret d’igual diàmetre. N’hi havia milers. La llum no aconseguia travessar la seva ombra espessa, i una foscor completa regnava sota aquelles cúpules juxtaposades com les teulades rodones d’una ciutat africana.

No obstant això, vaig voler penetrar més lluny. Un fred mortal baixava d’aquelles voltes carnoses. Durant mitja hora, vam errar per les humides tenebres, i va ser amb una veritable sensació de benestar que vaig retrobar la vora del mar.

Però la vegetació d’aquella regió subterrània no es limitava a aquells bolets. Més lluny s’elevaven per grups un gran nombre d’altres arbres de fullatge descolorit. Eren fàcils de reconèixer; eren els humils arbusts de la terra, amb unes dimensions fenomenals; licopodis de cent peus d’altura; sigil·làries gegants; falgueres arborescents, grans com els avets de les altes latituds; lepidodendrals de tiges cilíndriques bifurcades, acabades en fulles llargues i eriçades de pèls aspres, com unes monstruoses plantes grasses.

—Sorprenent, magnífic, esplèndid! —va exclamar el meu oncle—. Vet aquí tota la flora de la segona era del món, de l’època de transició. Vet aquí les humils plantes dels nostres jardins que es feien arbres als primers segles del planeta! Observa, Axel, admira! Mai un botànic no s’ha trobat en una festa semblant!

—Teniu raó, oncle. És com si la Providència hagués volgut conservar en aquest immens hivernacle aquestes plantes antediluvianes que la sagacitat dels savis ha reconstruït amb tanta fortuna.

—Ben dit, fill meu: és un hivernacle; però ho diries encara millor si afegissis que és potser un parc zoològic.

—Un parc zoològic?

—Sí, sens dubte. Veus aquesta pols que trepitgem, aquests ossos escampats pel terra?

—Ossos! —vaig exclamar—. Sí, ossos d’animals antediluvians!

M’havia precipitat sobre unes restes seculars fetes d’una substància mineral indestructible[11]. Posava noms sense vacil·lar a aquells ossos gegantins que semblaven troncs d’arbres assecats.

—Vet aquí la mandíbula inferior del mastodont —deia—; allà, els molars del dinoteri; això és un fèmur que només pot haver pertangut al més gran d’aquests animals, el megateri. Sí, és ben bé un parc zoològic, ja que aquests ossos segurament no van ser transportats fins aquí per un cataclisme. Els animals als quals pertanyen van viure a les costes d’aquest mar subterrani, a l’ombra d’aquestes plantes arborescents. Renoi, veig esquelets sencers. I tanmateix…

—Tanmateix? —va dir el meu oncle.

—No entenc la presència d’uns quadrúpedes semblants en aquesta caverna de granit.

—Per què?

—Perquè la vida animal no va existir a la Terra fins als períodes secundaris, quan el terreny sedimentari va ser format pels al·luvions i va substituir les roques incandescents de l’època primitiva.

—Doncs bé, Axel, hi ha una resposta molt senzilla per fer a la teva objecció, i es tracta que aquest terreny és un terreny sedimentari.

—Què dieu? A una profunditat tan gran sota la superfície de la Terra?

—Sens dubte, i aquest fet es pot justificar geològicament. En una determinada època, la Terra només estava formada per una escorça elàstica, sotmesa a uns moviments alternatius de dalt a baix, en virtut de les lleis de l’atracció. És probable que es produïssin esfondraments del sòl, i que una part dels terrenys sedimentaris fos arrossegada al fons dels avencs que s’havien obert sobtadament.

—Deu ser això. Però, si en aquestes regions subterrànies van viure animals antediluvians, qui ens diu que un d’aquells monstres no erra encara per entre aquests boscos foscos o darrere d’aquelles roques escarpades?

Mentrestant vaig interrogar, no sense basarda, els diversos punts de l’horitzó; però en aquelles ribes desertes no va aparèixer cap ésser viu.

Estava una mica fatigat. Llavors vaig anar a asseure’m a l’extrem d’un promontori al peu del qual les onades venien a rompre amb estrèpit. Des d’allà el meu esguard abraçava tota la badia, formada per un entrant de la costa. Al fons, un petit port es trobava arrecerat entre les roques piramidals. Les seves aigües tranquil·les dormien a l’abric del vent. Un bergantí i dues o tres goletes haurien pogut fondejar-hi còmodament. Gairebé m’esperava veure sortir alguna nau, amb totes les veles desplegades i emmarant-se amb la brisa del sud.

Però aquesta il·lusió es va dissipar ràpidament. Nosaltres érem les úniques criatures vives d’aquell món subterrani. Durant determinades calmes del vent, un silenci més profund que els silencis del desert baixava sobre les roques àrides i pesava sobre la superfície de l’oceà. Jo tractava aleshores de penetrar unes boires llunyanes, d’esquinçar aquell vel estès sobre el fons misteriós de l’horitzó. Quines preguntes s’amuntegaven als meus llavis? On s’acabava aquell mar? On portava? En podríem explorar mai les ribes oposades?

El meu oncle, per la seva banda, no ho dubtava. Jo ho desitjava i ho temia alhora.

Al cap d’una hora transcorreguda en la contemplació d’aquell meravellós espectacle, vam reprendre el camí de la platja per retornar a la gruta, i, dominat pels pensaments més estranys em vaig adormir amb un son profund.





XXXI


L’endemà em vaig despertar completament guarit. Vaig pensar que un bany em seria molt saludable, i vaig anar a submergir-me durant uns minuts a les aigües d’aquell Mediterrani. Aquest nom, a cop segur, el mereixia més que tots.

Vaig tornar a esmorzar amb bona gana. En Hans es dedicava a cuinar el nostre menú; tenia aigua i foc a la seva disposició, de manera que va poder variar una mica la dieta habitual. Per postres, ens va servir unes tasses de cafè, i aquell beuratge deliciós no em va semblar mai més agradable de degustar.

—Ara —va dir el meu oncle— ha arribat l’hora de la marea, i no hem de perdre l’ocasió d’estudiar aquest fenomen.

—Com? La marea? —vaig exclamar jo.

—Sens dubte.

—La influència de la lluna i del sol, es fa sentir fins aquí?

—Per què no? Per ventura els cossos no són sotmesos en conjunt a l’atracció universal? Aquesta massa d’aigua no pot escapar-se d’aquesta llei general. Per això, malgrat la pressió atmosfèrica que s’exerceix a la seva superfície, la veuràs pujar com l’Atlàntic mateix.

En aquell moment trepitjàvem la sorra de la riba, i les onades guanyaven la platja de mica en mica.

—El flux comença a pujar —vaig exclamar.

—Sí, Axel, i segons la distància entre les ones, pots veure que el mar s’eleva uns deu peus, aproximadament.

—És meravellós!

—No, és natural.

—Ja podeu dir, oncle, però tot això em sembla extraordinari, i amb prou feines puc creure el que veuen els meus ulls. Qui s’hauria imaginat mai dins de l’escorça terrestre un veritable oceà, amb fluxos i refluxos, amb brises i amb tempestes?

—Per què no? Hi ha cap llei física que s’hi oposi?

—Jo no en veig cap, des del moment que hem abandonat el sistema de la calor central.

—Així doncs, troba justificació fins ara la teoria de Davy?

—Evidentment, i a partir d’ara res no contradiu l’existència de mars o regions a l’interior del globus.

—Sens dubte, però deshabitats.

—Bé, i per què aquestes aigües no podrien allotjar alguns peixos d’una espècie desconeguda?

—En qualsevol cas, nosaltres no n’hem vist ni un, fins ara.

—Doncs bé, podem fabricar unes canyes i veure si l’ham té tanta fortuna aquí baix com als oceans sublunars.

—Ho provarem, Axel, perquè hem de desentrellar tots els secrets d’aquestes noves regions.

—Però on som? Perquè encara no us he plantejat, oncle, aquesta pregunta per a la qual els instruments deuen tenir resposta.

—Horitzontalment, a tres-centes cinquanta llegües d’Islàndia.

—Tant?

—Estic segur que no m’equivoco de cinc-centes canes.

—I la brúixola continua indicant el sud-est?

—Sí, amb una declinació occidental de dinou graus i quaranta-dos minuts, absolutament com a la superfície. Per la inclinació, hi ha un fet curiós que he observat amb la màxima cura.

—Quin?

—Que l’agulla, en comptes d’inclinar-se cap al pol, com ho fa a l’hemisferi boreal, s’adreça en sentit contrari.

—Hem de concloure, doncs, que el punt d’atracció magnètica es troba comprès entre la superfície del globus i l’indret al qual hem arribat?

—Justament, i és probable que, si arribéssim a les regions polars, al grau setanta on James Ross va descobrir el pol magnètic, veuríem que l’agulla s’alça verticalment. Així doncs, aquest misteriós centre d’atracció no es troba pas situat a una gran profunditat.

—En efecte, i aquest és un fet que la ciència no ha sospitat.

—La ciència, fillet, és feta d’errors, però errors que paga la pena cometre, perquè de mica en mica porten a la veritat.

—I a quina profunditat som?

—A una profunditat de trenta-cinc llegües.

—Així doncs —vaig dir, examinant el mapa—, la part muntanyosa d’Escòcia és damunt nostre, i allà, les muntanyes Grampianes eleven a una altura prodigiosa els seus cims coberts de neu.

—Sí —va respondre el professor, rient—. És una mica feixuc de suportar, però la volta és sòlida; el gran arquitecte de l’univers la va construir amb bons materials, i l’home no hauria pogut donar-li mai un abast tan gran! Què són els arcs dels ponts i les ogives de les catedrals al costat d’aquesta nau d’un radi de tres llegües, sota la qual poden estendre’s còmodament un oceà i les seves tempestes?

—Oh, no tinc por que el cel em caigui al cap. Ara, oncle, quins projectes teniu? No compteu retornar a la superfície del globus?

—Retornar? I ara! Al contrari, continuar el nostre viatge, ja que tot ha anat tan bé fins ara.

—Tot i això, no veig com penetrarem sota aquesta plana líquida.

—Oh, no pretenc pas llançar-m’hi de cap. Però si els oceans són, pròpiament parlant, només llacs, ja que estan envoltats de terra, amb més motiu aquest mar interior es troba circumscrit pel massís granític.

—Això és indubtable.

—Doncs bé, a la riba oposada estic segur de trobar-hi noves sortides.

—Quina longitud calculeu a aquest oceà?

—Trenta o quaranta llegües.

—Ah! —vaig fer, imaginant que aquest càlcul podia molt bé ser inexacte.

—Així doncs, no podem perdre temps, i demà mateix ens farem a la mar.

Sense voler, vaig buscar amb la mirada el vaixell que ens havia de transportar.

—Ah! —vaig dir—, ens embarcarem. Bé! I en quina nau prendrem passatge?

—No serà una nau, fill meu, sinó un bon i sòlid rai.

—Un rai! —vaig exclamar—. Un rai resulta tan impossible de construir com una nau, i no veig…

—No ho veus, Axel, però si escoltessis, podries sentir!

—Sentir?

—Sí, uns cops de martell que t’anunciarien que en Hans ja hi treballa.

—Construeix un rai?

—Sí.

—Què? Ja ha fet caure arbres amb la destral?

—Oh, els arbres ja estaven abatuts. Vine i el veuràs treballar.

Al cap d’un quart d’hora de marxa, a l’altre costat del promontori que formava el petit port natural vaig albirar en Hans a la feina. Uns passos més i vaig arribar al seu costat. Per a gran sorpresa meva, un rai mig acabat s’estenia sobre la sorra; estava fet amb bigues d’una fusta particular, i un gran nombre de taulons, travessers i quadernes de tota classe encatifaven literalment el terra. N’hi havia per construir una flota sencera.

—Oncle, quina fusta és aquesta?

—És pi, avet, bedoll, totes les espècies de coníferes del nord, mineralitzades per l’acció de l’aigua del mar.

—És possible?

—És el que s’anomena surtarbrandur o fusta fòssil.

—Però aleshores, igual que els lignits, deu tenir la duresa de la pedra i no podrà flotar.

—De vegades passa; hi ha fustes que s’han convertit en veritables antracites; però d’altres, com aquestes, tot just han experimentat un començament de transformació fòssil. Fixa-t’hi —va afegir el meu oncle, llançant al mar una d’aquelles precioses restes.

El tros de fusta, després de desaparèixer, va tornar a sortir a la superfície de l’aigua i va oscil·lar a mercè de les seves ondulacions.

—N’estàs convençut? —va dir l’oncle.

—Convençut sobretot que això és increïble!

L’endemà al vespre, gràcies a l’habilitat del guia, el rai estava acabat; feia deu peus de llarg per cinc d’ample; les bigues de surtarbrandur, lligades entre elles per fortes cordes, presentaven una superfície sòlida, i, un cop llançada, aquella embarcació improvisada va flotar tranquil·lament sobre les aigües del mar Lidenbrock.





XXXII


El 13 d’agost ens vam despertar de bon matí. Es tractava d’inaugurar un nou mitjà de locomoció ràpid i poc cansat.

Un pal fet amb dos bastons acoblats, una verga formada per un tercer i una vela manllevada de les nostres mantes constituïen l’ormeig del rai.

Les cordes no hi faltaven. Tot plegat era ben sòlid.

A les sis, el professor va donar el senyal d’embarcament. Els queviures, els equipatges, els instruments, les armes i una notable quantitat d’aigua dolça recollida a les roques es trobaven al seu lloc.

En Hans havia instal·lat un timó que li permetia dirigir el seu aparell flotant. Es va posar a la barra. Jo vaig deixar anar l’amarra que ens retenia a la riba. Vam orientar la vela i vam desatracar ràpidament.

En el moment de deixar el petit port, el meu oncle, que insistia en la seva nomenclatura geogràfica, va voler posar-li un nom, precisament el meu.

—A fe meva —vaig dir—, en tinc un altre per proposar-vos.

—Quin?

—El nom de la Graüben. Port Graüben quedarà molt bé al mapa.

—Que sigui port Graüben, doncs.

I vet aquí com el record de la meva estimada virlandesa es va relacionar amb la nostra atrevida expedició.

La brisa bufava del nord-est. Navegàvem amb vent de popa amb una rapidesa extrema. Les capes molt denses de l’atmosfera tenien un impuls considerable i actuaven sobre la vela com un potent ventilador.

Al cap d’una hora, el meu oncle havia pogut calcular bastant exactament la nostra velocitat.

—Si continuem avançant així —va dir—, farem almenys trenta llegües cada vint-i-quatre hores, i no trigarem a reconèixer la riba contrària.

Jo no vaig contestar, i vaig anar a instal·lar-me a la proa del rai. La costa septentrional ja s’abaixava a l’horitzó. Els dos braços de la costa s’obrien àmpliament com per facilitar la nostra partida. Davant dels meus ulls s’estenia un mar immens. Uns grans núvols passejaven ràpidament per la superfície la seva ombra grisenca, que semblava pesar sobre aquella aigua monòtona. Els raigs argentats de la llum elèctrica, reflectits aquí i allà per alguna goteta, feien esclatar punts lluminosos als remolins de l’embarcació. Ben aviat tota terra es va perdre de vista, tot punt de referència va desaparèixer, i, sense el solc escumós del rai, jo hauria pogut creure que estava perfectament immòbil.

Cap al migdia, unes algues immenses van venir a ondular a la superfície de les ones. Jo coneixia el poder vegetatiu d’aquelles plantes, que s’arrosseguen a una profunditat de més de dotze mil peus al fons dels mars, es reprodueixen sota pressions de quatre-centes atmosferes i formen sovint uns bancs prou considerables per obstaculitzar la marxa dels vaixells; però crec que mai no hi va haver unes algues més gegantines que les del mar Lidenbrock.

El nostre rai va vorejar uns fucus de tres i quatre mil peus de llarg, serps immenses que s’estenien lluny de l’abast de la vista; jo em divertia seguint amb la mirada les seves cintes infinites, creient sempre assolir-ne el final, i durant hores senceres la meva paciència era enganyada, si no el meu esbalaïment.

Quina força natural podia generar aquelles plantes, i quin devia ser l’aspecte de la Terra als primers segles de la seva formació, quan, per acció de la calor i la humitat, el regne vegetal era l’únic que es desenvolupava a la superfície?

Va arribar la nit i, tal com havia comprovat la vigília, l’estat lluminós de l’aire no va sofrir cap disminució. Era un fenomen constant, amb la durada del qual es podia comptar.

Després de sopar, em vaig estirar al peu del pal i no vaig trigar a adormir-me enmig de somieigs indolents.

En Hans, immòbil al timó, deixava córrer el rai, que, d’altra banda, empès pel vent de popa, ni tan sols requeria que el dirigissin.

Des de la sortida de port Graüben, el professor Lidenbrock m’havia encarregat de portar el «diari de bord», d’anotar les observacions més petites, de consignar els fenòmens interessants, la direcció del vent, la velocitat assolida, el camí recorregut, en una paraula, tots els incidents d’aquella estranya navegació.

Em limitaré, doncs, a reproduir aquí aquelles notes quotidianes, escrites per dir-ho així sota el dictat dels esdeveniments, per tal de donar una relació més exacta de la nostra travessia.

Divendres, 14 d’agost.–Brisa uniforme del NO. El rai avança amb rapidesa i en línia recta. La costa queda trenta llegües a sotavent. Res a l’horitzó. La intensitat de la llum no varia. Bon temps, és a dir, els núvols són bastant alts, poc espessos i estan amarats d’una atmosfera blanca, com la plata en fusió. Termòmetre: + 32º C.

Al migdia en Hans prepara un ham a l’extrem d’una corda. L’esquer amb un trosset de carn i el llança al mar. Durant dues hores no pesca res. Són inhabitades aquestes aigües? No. Es produeix una estrebada. En Hans estira la corda i treu un peix que es debat vigorosament.

—Un peix! —exclama el meu oncle.

—És un esturió! —exclamo jo al meu torn—. Un esturió petit!

El professor observa atentament l’animal i no comparteix la meva opinió. El peix té el cap pla, arrodonit, i la part anterior del cos coberta de plaques òssies; la boca no té dents; unes aletes pectorals bastant desenvolupades estan ajustades a un cos desproveït de cua. Aquest animal pertany a un ordre en el qual els naturalistes han classificat l’esturió, però en difereix per uns aspectes ben essencials.

El meu oncle no s’enganya pas, ja que, després d’un breu examen, diu:

—Aquest peix pertany a una família extingida des de fa segles i de la qual es troben només vestigis fòssils als terrenys devonians.

—Què? —dic jo—. Hem pogut agafar viu un dels habitants dels mars primitius?

—Sí —respon el professor, continuant les seves observacions—, i ja veus que aquests peixos fòssils no tenen cap identitat amb les espècies actuals. Així doncs, tenir un d’aquests éssers viu és una veritable fortuna per a un naturalista.

—Però a quina família pertany?

—A l’ordre dels ganoïdeus, família dels cefalàspids, gènere…

—I doncs?

—Gènere dels Pterychtis, juraria! Però aquest presenta una particularitat que, diuen, es troba entre els peixos de les aigües subterrànies.

—Quina?

—És cec!

—Cec?

—No solament és cec, sinó que no té òrgan de la vista.

Miro. Res de més cert. Però potser és un cas particular. Així doncs, tornem a esquerar la corda i a llançar-la al mar. Aquest oceà, de ben segur, conté molts peixos, perquè en dues hores capturem una gran quantitat de Pterychtis, com també uns peixos pertanyents a una família igualment extingida, els diptèrids, però el gènere dels quals el meu oncle no pot identificar. Tots estan mancats de l’òrgan de la vista. Aquesta pesca inesperada renova avantatjosament les nostres provisions.

Així doncs, sembla constant que aquest mar no conté sinó espècies fòssils, en les quals tant els peixos com els rèptils són més perfectes com més antiga és la seva creació.

Potser trobarem alguns d’aquells saures que la ciència ha sabut reconstruir a partir d’un fragment d’os o de cartílag?

Agafo la ullera i examino el mar. Està desert. Segurament encara som massa a prop de les costes.

Miro a l’aire. Per què no baten les ales en aquestes feixugues capes atmosfèriques alguns dels ocells reconstruïts per l’immortal Cuvier? Els peixos els fornirien un aliment suficient. Observo l’espai, però els aires són tan deshabitats com les ribes.

Tanmateix, la imaginació m’arrossega a les meravelloses hipòtesis de la paleontologia. Somio ben despert. Crec veure a la superfície de les aigües els enormes quersits, aquelles tortugues antediluvianes, semblants a illots flotants. Per les platges enfosquides passen els grans mamífers dels primers dies, el Leptotherium, trobat a les cavernes del Brasil, el Mericotherium, vingut de les regions glaçades de Sibèria. Més lluny, el paquiderm Lophiodon, aquell tapir gegantí, s’amaga darrere les roques, disposat a disputar la presa a l’Anoplotherium, un animal estrany, que s’assembla al rinoceront, al cavall, a l’hipopòtam i al camell, com si el Creador, massa atrafegat durant les primeres hores del món, hagués reunit diversos animals en un de sol. El mastodont gegant fa giravoltar la trompa i tritura amb els ullals les roques de la riba, mentre que el megateri, plantat sobre les seves enormes potes, remena la terra despertant amb els seus rugits l’eco dels granits sonors. Més amunt, el protopitec, el primer simi aparegut a la superfície del globus, s’enfila als cims escarpats. Més amunt encara, el pterodàctil, de mans alades, llisca com una enorme ratapinyada per l’aire comprimit. Finalment, a les últimes capes, uns ocells immensos, més poderosos que el casuari, més grans que l’estruç, despleguen les vastes ales i van a xocar de cap contra la paret de la volta granítica.

Tot aquest món fòssil reneix en la meva imaginació. Em remunto a les èpoques bíbliques de la Creació, molt abans del naixement de l’home, quan la Terra incompleta encara no li podia bastar. Llavors el meu somni s’avança a l’aparició dels éssers animats. Els mamífers desapareixen, tot seguit els ocells, després els rèptils de l’era secundària, i finalment els peixos, els crustacis, els mol·luscs, els articulats. Els zoòfits del període de transició tornen al no-res al seu torn. Tota la vida de la Terra es resumeix en mi, i el meu cor és l’únic que batega en aquest món despoblat. Ja no hi ha estacions; ja no hi ha climes; la calor pròpia del planeta augmenta sense parar i neutralitza la de l’astre radiant. La vegetació s’exagera. Jo passo com una ombra per entre les falgueres arborescents, trepitjant amb el meu pas insegur les margues irisades i els gresos bigarrats del sòl; em recolzo sobre el tronc de coníferes immenses; m’ajaço a l’ombra de les esfenofil·lals, els asterofil·lits i els licopodis de cent peus d’altura.

Els segles passen com si fossin dies! Remunto la sèrie de transformacions terrestres. Les plantes desapareixen; les roques granítiques perden la puresa; l’estat líquid substituirà l’estat sòlid per acció d’una calor més intensa; les aigües corren per la superfície del globus; bullen, es volatilitzen; els vapors envolten la Terra, que de mica en mica es transforma en una massa gasosa, portada al roig blanc, tan gran i lluent com el sol!

Jo, al centre d’aquesta nebulosa, un milió quatre-centes mil vegades més considerable que el globus que formarà algun dia, sóc arrossegat als espais planetaris! El meu cos se subtilitza, se sublima al seu torn i es mescla com un àtom imponderable amb aquells vapors immensos que tracen a l’infinit la seva òrbita encesa!

Quin somni! On em porta? La meva mà febril llança sobre el paper els detalls estranys! Ho he oblidat tot, el professor, el guia, el rai! Una al·lucinació s’ha apoderat de la meva ment…

—Què tens? —diu el meu oncle.

Els meus ulls, molt oberts, es fixen en ell sense veure’l.

—Para compte, Axel, que cauràs al mar!

Al mateix temps, em sento subjectat vigorosament per la mà d’en Hans. Sense ell, sota el domini del meu somni, m’hauria precipitat a l’aigua.

—Que s’ha tornat boig? —exclama el professor.

—Què passa? —dic finalment, tornant en mi.

—Estàs malalt?

—No, he tingut un moment d’al·lucinació, però ja ha passat. Tot va bé, a part d’això?

—Sí, una bona brisa i bona mar! Avancem ràpidament, i si els meu càlculs no m’han enganyat, no podem trigar a recalar.

En sentir aquestes paraules, m’aixeco i consulto l’horitzó; però la línia d’aigua encara es confon amb la línia dels núvols.





XXXIII


Dissabte, 15 d’agost.–El mar conserva la seva monòtona uniformitat. No es veu terra enlloc. L’horitzó sembla excessivament llunyà.

Encara tinc el cap afeixugat per la violència del meu somni.

L’oncle no ha somiat, però està de mal humor. Recorre tots els punts de l’espai amb la ullera i encreua els braços amb un aire despitat.

Em fixo que el professor Lidenbrock tendeix a tornar a ser l’home impacient d’abans, i consigno el fet en el diari. Han calgut els meus perills i sofriments per arrencar-li alguna espurna d’humanitat; però, des que em vaig guarir, la naturalesa torna a dominar-lo. I, tanmateix, per què enfurismar-se? No es compleix el viatge en les circumstàncies més favorables? No avança el rai amb una rapidesa meravellosa?

—Sembleu inquiet, oncle —dic, en veure’l posar-se sovint la ullera als ulls.

—Inquiet? No.

—Impacient, doncs?

—N’estaria per menys!

—Però si avancem a una velocitat…

—Què m’importa? No és pas que la velocitat sigui massa petita, sinó que el mar és massa gran!

Llavors recordo que el professor, abans de la nostra partida, calculava d’unes trenta llegües la longitud d’aquest oceà subterrani. Doncs bé, ja hem recorregut un camí tres vegades més llarg i les costes del sud encara no apareixen.

—No baixem! —continua el professor—. Tot això és temps perdut, i, al cap i a la fi, jo no he vingut tan lluny per fer una excursió amb barca per un estany!

Anomena aquesta travessia una excursió amb barca, i aquest mar, un estany!

—Però —dic jo— si seguim la ruta indicada per Saknussemm…

—Aquesta és la qüestió. Hem seguit aquesta ruta? Va trobar Saknussemm aquesta extensió d’aigua? La va travessar? No ens deu haver desencaminat del tot el rierol que vam prendre com a guia?

—En qualsevol cas, no ens podem penedir d’haver arribat fins aquí. Aquest espectacle és magnífic, i…

—No es tracta pas de veure. Jo em vaig proposar un objectiu, i el vull assolir! Per tant, no em parlis d’admirar!

Em dono per advertit, i deixo que el professor es rosegui els llavis d’impaciència. A les sis de la tarda, en Hans reclama la seva paga, i li són lliurades les tres rixdales.

Diumenge, 16 d’agost.–Res de nou. Mateix temps. El vent té una lleugera tendència a refrescar. Quan em desperto, el primer que faig és constatar la intensitat de la llum. Sempre temo que el fenomen elèctric no vingui a enfosquir-se i després s’apagui. No és així. L’ombra del rai es dibuixa clarament a la superfície de les ones.

Realment, aquest mar és infinit! Deu tenir l’extensió del Mediterrani, o fins i tot de l’Atlàntic. Per què no?

El meu oncle sonda diverses vegades. Lliga un dels pics més pesants al final d’una corda, que deixa anar fins a dues-centes braces. No toca fons. Ens costa molt recuperar la sonda.

Quan el pic torna a bord, en Hans em fa observar a la superfície de l’eina unes empremtes molt marcades. És com si aquest tros de ferro hagués estat subjectat vigorosament entre dos cossos durs.

Miro el caçador.

—Tänder! —diu.

No l’entenc. Em giro cap al meu oncle, que està completament abstret en les seves cavil·lacions. No goso molestar-lo. Torno cap a l’islandès. Ell, obrint i tancant la boca diverses vegades, em fa comprendre la seva idea.

—Dents! —dic amb estupefacció, considerant més detingudament la barra de ferro.

Sí, són marques de dents allò que s’ha incrustat al metall! Les mandíbules a les quals pertanyen deuen tenir una força prodigiosa! Hi ha un monstre de les espècies perdudes agitant-se sota la capa profunda de les aigües, més voraç que l’esqual, més temible que la balena? No puc apartar els ulls d’aquesta barra mig rosegada! Es farà realitat el meu somni de la nit passada?

Aquests pensaments m’esveren durant tot el dia, i la meva imaginació amb prou feines es calma en un son d’unes hores.

Dilluns, 17 d’agost.–Provo de recordar els instints particulars d’aquells animals antediluvians de l’era secundària que, succeint els mol·luscs, els crustacis i els peixos, van precedir l’aparició dels mamífers sobre el planeta. El món pertanyia aleshores als rèptils. Aquests monstres eren els amos dels mars juràssics. La natura els havia concedit l’organització més completa. Quina estructura gegantina, quina força prodigiosa! Els saures actuals, al·ligàtors o cocodrils, els més grans i els més temibles, no són sinó reduccions afeblides dels seus avantpassats dels primers temps!

M’esgarrifo evocant aquests monstres. Cap ull humà no els ha vist mai vius. Van aparèixer sobre la Terra mil anys abans de l’home, però els seus ossaments fòssils, trobats al sòl calcari argilós que els anglesos anomenen lias, han permès reconstruir-los anatòmicament i conèixer la seva conformació colossal.

He vist al Museu d’Hamburg l’esquelet d’un d’aquests saures, que feia trenta peus de llargada. Estic doncs destinat, jo, habitant de la Terra, a trobar-me cara a cara amb aquests representants d’una família antediluviana? No! És impossible! Tot i això, la marca d’unes dents poderoses està gravada a la barra de ferro, i, per l’empremta, reconec que són còniques com les del cocodril.

Els meus ulls es fixen amb basarda sobre el mar. Tinc por de veure abalançar-se un d’aquests habitants de les cavernes submarines.

Suposo que el professor Lidenbrock comparteix les meves idees, si no els meus temors, perquè, després d’haver examinat el pic, recorre l’oceà amb la mirada.

«Al diable», dic per a mi mateix, «la idea que he tingut de sondar! Ha torbat algun animal al seu amagatall, i si no ens ataca pel camí…!».

Faig un cop d’ull a les armes i m’asseguro que estan en bones condicions. El meu oncle em veu fer-ho i ho aprova amb un gest.

Unes àmplies agitacions a la superfície de les ones indiquen l’alteració de les capes remotes. El perill és a prop. Cal estar alerta.

Dimarts, 18 d’agost.–Arriba la nit, o més aviat el moment en què la son ens afeixuga les parpelles, perquè no hi ha nit en aquest oceà, i la implacable llum ens fatiga obstinadament els ulls, com si naveguéssim sota el sol dels mars àrtics. En Hans és al timó. Durant la seva guàrdia, jo m’adormo.

Al cap de dues hores, una sotragada espantosa em desperta. El rai s’ha aixecat sobre les onades amb una força indescriptible i ha anat a parar vint canes lluny.

—Què passa? —exclama el meu oncle—. Hem tocat terra?

En Hans assenyala amb el dit, a una distància de dues-centes canes, una massa negrosa que puja i baixa ara i adés. Jo miro i exclamo:

—És un marsuí colossal!

—Sí —replica el meu oncle—, i ara hi ha un llangardaix de mar d’una grandària poc comuna.

—I més enllà un cocodril monstruós! Mireu l’enorme mandíbula i les fileres de dents amb què està armada. Oh, desapareix!

—Una balena, una balena! —exclama llavors el professor—. En veig les enormes aletes! Mira l’aire i l’aigua que treu pels narius!

En efecte, dues columnes líquides s’eleven a una altura considerable per sobre del mar. Quedem sorpresos, estupefactes, espaordits, en presència d’aquell ramat de monstres marins. Tenen unes dimensions sobrenaturals, i el més petit trencaria el rai d’una dentada. En Hans vol orsar, per tal de fugir d’aquella perillosa companyia; però albira a l’altra banda uns altres enemics no menys temibles: una tortuga de quaranta peus d’amplada i una serp de trenta peus de llargada, que treu el seu cap enorme per damunt de les ones.

Impossible fugir. Els rèptils s’acosten; giren al voltant del rai amb una rapidesa que uns combois llançats a gran velocitat no podrien igualar; tracen cercles concèntrics al seu voltant. Jo he agafat la meva escopeta. Però quin efecte pot fer una bala sobre les escates que cobreixen el cos d’aquests animals?

Estem muts d’espant. Ja s’acosten! D’una banda el cocodril, de l’altra la serp. La resta del ramat marí ha desaparegut. Em disposo a disparar. En Hans m’atura amb un senyal. Els dos monstres passen a cinquanta canes del rai, es precipiten l’un sobre l’altre i la seva fúria els impedeix veure’ns.

El combat s’entaula a cent canes del rai. Veiem clarament els dos monstres barallant-se.

Però em sembla que ara els altres animals vénen a participar en la lluita, el marsuí, la balena, el llangardaix, la tortuga. Els entreveig a cada instant. Els assenyalo a l’islandès. Ell branda el cap negativament.

—Tva —diu.

—Què? Dos? Pretén que només dos animals…

—Té raó —exclama el meu oncle, que no s’ha apartat la ullera dels ulls.

—Caram!

—Sí, el primer d’aquests monstres té el musell d’un marsuí, el cap d’un llangardaix, les dents d’un cocodril, i és això el que ens ha enganyat. És el més temible dels rèptils antediluvians: l’ictiosaure!

—I l’altre?

—L’altre és una serp amagada dins la closca d’una tortuga, el terrible enemic del primer: el plesiosaure!

En Hans ha dit la veritat. Només dos monstres alteren així la superfície del mar, i tinc davant dels ulls dos rèptils dels oceans primitius. Albiro l’ull sangonós de l’ictiosaure, gros com el cap d’un home. La natura l’ha dotat amb un aparell òptic d’una potència extrema i capaç de resistir la pressió de les capes d’aigua a les profunditats que habita. Se l’ha anomenat justament la balena dels saures, perquè en té la rapidesa i la grandària. La bèstia no fa menys de cent peus, i puc jutjar les seves dimensions quan aixeca per sobre de les ones les aletes verticals de la cua. La mandíbula és enorme i, segons els naturalistes, no té menys de cent vuitanta-dues dents.

El plesiosaure, una serp de tronc cilíndric i cua curta, té les potes disposades en forma de rem. El seu cos està completament revestit per una closca, i el coll, flexible com el del cigne, s’alça trenta peus per sobre de les aigües.

Els animals s’ataquen amb una fúria indescriptible. Aixequen muntanyes líquides que reflueixen fins al rai. Vint vegades estem a punt de sotsobrar. Se senten uns xiulets d’una intensitat prodigiosa. Les dues bèsties estan entrellaçades. Es pot témer qualsevol cosa de la ràbia del vencedor.

Passa una hora, passen dues hores. La lluita continua amb el mateix acarnissament. Ara i adés, els combatents s’apropen al rai i se n’allunyen. Nosaltres restem immòbils, preparats per disparar.

De sobte, l’ictiosaure i el plesiosaure desapareixen provocant un veritable maelström[12] al si de les aigües. Passen uns minuts. S’acabarà el combat a les profunditats del mar?

De cop i volta, emergeix un cap enorme, el cap del plesiosaure. El monstre està ferit de mort. Ja no albiro la seva immensa closca. Solament el seu coll llarg s’alça, s’abaixa, s’adreça, es corba, assota les ones com un fuet gegantí i es cargola com un cuc tallat. L’aigua salta a una distància considerable. Ens encega. Però aviat l’agonia del rèptil arriba a la fi, els seus moviments minven, les seves contorsions s’apaivaguen, i aquell llarg tros de serp s’estén com una massa inerta sobre les ones calmades.

Pel que fa a l’ictiosaure, ha tornat a la seva caverna submarina o tornarà a aparèixer a la superfície del mar?





XXXIV


Dimecres, 19 d’agost.–Sortosament el vent, que bufa amb força, ens ha permès fugir ràpidament de l’escenari de la lluita. En Hans continua al timó. El meu oncle, distret de les seves absorbents idees pels incidents del combat, torna a caure en la contemplació impacient del mar.

El viatge recupera la seva monòtona uniformitat, que no voldria veure interrompuda per perills com els d’ahir.

Dijous, 20 d’agost.–Brisa NNE bastant desigual. Temperatura càlida. Avancem a una velocitat de tres llegües i mitja per hora.

Cap a migdia, se sent un soroll molt llunyà. Consigno el fet aquí sense poder donar-ne l’explicació. És un bramul continu.

—Allà al lluny —diu el professor— hi ha alguna roca, o algun illot on va a rompre el mar.

En Hans s’enfila al capdamunt del pal, però no adverteix cap escull. L’oceà és llis fins a la línia de l’horitzó.

Passen tres hores. Els bramuls semblen provenir d’un salt d’aigua llunyà.

Ho faig notar al meu oncle, que branda el cap. Tot i això, tinc la convicció que no m’equivoco. Correm cap a una cascada que ens precipitarà a l’abisme? Potser aquesta manera de baixar plau al professor, perquè s’acosta a la vertical, però el que és a mi…

En qualsevol cas, a algunes llegües a sobrevent hi deu haver un fenomen sorollós, perquè ara els bramuls es fan sentir amb una gran violència. Vénen del cel o de l’oceà?

Dirigeixo la mirada cap als vapors suspesos en l’atmosfera, i provo de sondar-ne la profunditat. El cel està tranquil. Els núvols, arrossegats al capdamunt de la volta, semblen immòbils i es perden en la intensa irradiació de la llum. Així doncs, cal buscar en una altra banda l’origen d’aquest fenomen.

Llavors interrogo l’horitzó pur i lliure de tota boira. El seu aspecte no ha canviat. Però si el soroll ve d’un salt, d’una cascada, si tot aquest oceà es precipita a una conca inferior, si aquests bramuls són provocats per una massa d’aigua que cau, el corrent s’ha d’activar, i la seva velocitat creixent em pot donar la mesura del perill que ens amenaça. Consulto el corrent. No n’hi ha. Una ampolla buida que llanço al mar queda a sotavent.

Pels volts de les quatre en Hans s’aixeca, s’aferra al pal i s’enfila a l’extrem. Des d’allà els seus ulls recorren l’arc de cercle que l’oceà descriu davant del rai i s’aturen en un punt. El seu rostre no expressa cap sorpresa, però té la mirada fixa.

—Ha vist alguna cosa —diu el meu oncle.

—Crec que sí.

En Hans torna a baixar, i després estira el braç cap al sud dient:

—Der nere!

—Allà? —respon l’oncle.

I, agafant la ullera, mira atentament durant un minut, que em sembla un segle.

—Sí, sí! —exclama.

—Què veieu?

—Un brollador immens que s’alça per sobre de les onades.

—Un altre animal marí?

—És possible.

—Aleshores fem proa més a l’oest, perquè ja sabem a què atenir-nos sobre el perill d’ensopegar aquests monstres antediluvians!

—Continuem endavant —respon el meu oncle.

Em giro cap a en Hans. L’islandès manté la barra amb inflexible rigor.

Tanmateix, si des de la distància que ens separa d’aquest animal, una distància que s’ha de calcular de dotze llegües pel cap baix, es pot albirar la columna d’aigua que expulsen els seus narius, deu ser d’una mida sobrenatural. Fugir seria conformar-se a les regles de la prudència més vulgar. Però no hem vingut pas aquí per ser prudents.

Així doncs, anem endavant. Com més ens hi acostem, més creix el sortidor. Quin monstre pot omplir-se d’una quantitat d’aigua semblant i expulsar-la sense interrupció?

A les vuit del vespre, no som a més de dues llegües d’ell. El seu cos negrenc, enorme, monstruós, s’estén al mar com un illot. És una il·lusió o és la basarda? La seva longitud em sembla depassar les mil canes! Quin és, doncs, aquest cetaci que no van preveure ni els Cuvier ni els Blumembach? Està immòbil i com adormit; sembla com si el mar no el pogués aixecar, i són les ones les que ondulen sobre els seus costats. La columna d’aigua, projectada a una altura de cinc-cents peus, torna a caure en forma de pluja amb un brogit eixordador. Correm com insensats cap a aquella massa poderosa que cent balenes no alimentarien durant un dia.

El terror em domina. No vull anar més lluny! Tallaré, si molt convé, la drissa de la vela! Em revolto contra el professor, que no em contesta.

De cop i volta en Hans s’aixeca i assenyala amb un dit el punt amenaçador:

—Holme! —diu.

—Una illa! —exclama el meu oncle.

—Una illa! —repeteixo jo, arronsant les espatlles.

—Evidentment —respon el professor, llançant una gran rialla.

—Però, i aquesta columna d’aigua?

—Geyser —fa en Hans.

—Oh, és clar, un guèiser! —replica el meu oncle—. Un guèiser com els d’Islàndia!

Primer, no desitjo haver-me equivocat d’una manera tan grollera. Confondre un illot amb un monstre marí! Però es fa l’evidència i finalment he de reconèixer el meu error. Allò no és més que un fenomen natural.

A mesura que ens hi acostem, les dimensions del sortidor líquid esdevenen grandioses. L’illot s’assembla d’allò més a un cetaci immens el cap del qual domina les aigües des d’una altura de deu canes. El guèiser, paraula que els islandesos pronuncien geysir i que significa ‘furor’, s’eleva majestuosament al seu extrem. Uns detonacions sordes esclaten per moments, i l’enorme raig, presa de còleres més violentes, sacseja la seva columna de vapors saltant fins a la primera capa de núvols. Està sol. No l’envolten ni fumaroles ni fonts calentes, i tota la força volcànica es resumeix en ell. Els raigs de la llum elèctrica vénen a barrejar-se amb aquest fascinant sortidor, cada gota del qual es matisa amb tots els colors del prisma.

—Atraquem —diu el professor.

Però cal evitar amb cura aquella tromba d’aigua, que enfonsaria el rai en un instant. En Hans, maniobrant hàbilment, ens porta a l’extrem de l’illot.

Jo salto a la roca. El meu oncle em segueix amb agilitat, mentre que el caçador es queda al seu lloc, com aquell qui està per damunt d’aquestes sorpreses.

Caminem sobre un granit barrejat amb turo silici; el sòl tremola sota els nostres peus com els costats d’una caldera plena de vapor sobreescalfat; crema. Arribem a la vista d’una petita conca central d’on s’eleva el guèiser. Introdueixo a l’aigua que raja bullint un termòmetre de decantament, i marca una escalfor de cent seixanta-tres graus.

Així doncs, aquesta aigua surt d’un focus ardent. Això contradiu singularment les teories del professor Lidenbrock. No puc evitar comentar-ho.

—Molt bé —replica—, què demostra això contra la meva doctrina?

—No res —dic jo amb un to sec, veient la seva tossuderia absoluta.

Tanmateix, em veig obligat a confessar que hem estat molt afavorits fins ara i que, per alguna raó que se m’escapa, aquest viatge es compleix en unes condicions particulars de temperatura; però em sembla evident, cert, que un dia o altre arribarem a aquelles regions on la calor central ateny els límits més alts i supera totes les graduacions dels termòmetres.

Ja ho veurem. Són les paraules del professor, que, després d’haver batejat aquest illot volcànic amb el nom del seu nebot, dóna el senyal d’embarcar.

Jo resto uns minuts més contemplant el guèiser. Em fixo que el raig és irregular en els seus accessos, que de vegades disminueix d’intensitat i després es refà amb un nou vigor, la qual cosa atribueixo a les variacions de pressió dels vapors acumulats al seu dipòsit.

Finalment partim contornejant les roques escarpadíssimes del sud. En Hans ha aprofitat la parada per tornar a posar el rai en condicions.

Però, abans de desatracar, faig algunes observacions per calcular la distància recorreguda, i les anoto en el meu diari. Hem travessat dues-centes setanta llegües de mar des de port Graüben, i som a sis-centes vint llegües d’Islàndia, sota Anglaterra.





XXXV


Divendres, 21 d’agost.–L’endemà, el magnífic guèiser ha desaparegut. El vent ha refrescat i ens ha allunyat ràpidament de l’illot Axel. Els bramuls s’han apagat de mica en mica.

El temps, si és que es pot dir així, canviarà d’aquí a poc. L’atmosfera es carrega de vapors que s’emporten l’electricitat formada per l’evaporació de les aigües salines; els núvols baixen apreciablement i adopten un to uniformement olivenc: els raigs elèctrics amb prou feines poden travessar aquest teló opac que s’abaixa sobre l’escenari on es representarà el drama de les tempestes.

Em sento particularment impressionat, com ho està a la terra qualsevol criatura davant la proximitat d’un cataclisme. Els cúmuls amuntegats al sud presenten un aspecte sinistre; tenen aquella aparença «despietada» que he notat sovint al començament de les tempestes. L’aire és feixuc, el mar està tranquil.

Al lluny, els núvols semblen grans bales de cotó apilonades en un pintoresc desordre; de mica en mica, s’inflen i perden en nombre el que guanyen en volum; la seva feixuguesa és tal, que no poden separar-se de l’horitzó; però, amb l’impuls dels corrents elevats, es fonen a poc a poc, s’enfosqueixen i presenten ben aviat una capa única d’un aspecte temible; de vegades un cabdell de vapors, encara il·luminada, rebota contra aquest tapís grisenc i va a perdre’s de seguida dins la massa opaca.

És evident que l’atmosfera està saturada de líquid; n’estic amarat; els cabells se m’ericen sobre el cap com quan ets a prop d’una màquina elèctrica. Em sembla que, si els meus companys em toquessin ara mateix, rebrien una violenta commoció.

A les deu del matí, els símptomes de la tempesta són més decisius; sembla com si el vent afluixés per prendre alè; els núvols retiren a una bóta immensa en la qual s’acumulen els huracans.

No vull creure en les amenaces del cel, però no puc evitar dir:

—Es prepara mal temps.

El professor no contesta. Està d’un humor insuportable, en veure com l’oceà es prolonga indefinidament davant dels seus ulls. Arronsa les espatlles en sentir les meves paraules.

—Tindrem tempesta —dic, estenent una mà cap a l’horitzó—. Aquells núvols s’abaixen sobre el mar com si el volguessin esclafar!

Silenci general. El vent calla. La natura sembla morta i no respira. Sobre el pal, on veig ja posar-se un lleuger foc de Sant Elm, la vela estesa cau en plecs feixucs. El rai està immòbil enmig d’un mar espès, sense ondulacions. Però, si ja no avancem, de què serveix conservar aquesta tela, que ens pot portar la perdició al primer xoc de la tempesta?

—Arriem-la —dic—, abaixem el pal! Serà més prudent!

—No, diantre! —exclama el meu oncle—. Cent vegades no! Que el vent ens agafi, que la borrasca se’ns emporti! Però que albiri finalment les roques d’una costa, encara que el rai hagi de trencar-s’hi en mil trossos!

Encara no s’han acabat de pronunciar aquestes paraules, quan l’horitzó del sud canvia sobtadament d’aspecte. Els vapors acumulats es resolen en aigua, i l’aire, violentament cridat per omplir els buits generats per la condensació, es fa huracà. Ve dels extrems més remots de la caverna. La foscor augmenta. Amb prou feines puc prendre algunes notes incompletes.

El rai s’aixeca, fa bots. El meu oncle cau llarg com és. Jo m’arrossego fins a ell. S’ha aferrat fortament a un cap de corda i sembla considerar amb delit aquest espectacle dels elements desfermats.

En Hans no es mou. Els seus cabells llargs, agitats per l’huracà contra el seu rostre immòbil, li donen una fisonomia estranya, perquè cadascun dels extrems està eriçat de petits plomalls lluminosos. La seva màscara espantosa és la d’un home antediluvià, contemporani dels ictiosaures i els megateris.

Malgrat tot, el pal resisteix. La vela s’infla com una bombolla a punt de rebentar. El rai corre amb un impuls que no puc calcular, però encara més lent que les gotes d’aigua que es desplacen per sota, la rapidesa de les quals forma línies rectes i nítides.

—La vela, la vela! —dic, fent senyal d’abaixar-la.

—No! —respon el meu oncle.

—Nej —fa en Hans, brandant el cap lentament.

Mentrestant, la pluja forma una cascada braoladora davant d’aquest horitzó cap al qual correm com insensats. Però, abans d’arribar fins a nosaltres, el vel de núvols s’esquinça, el mar entra en ebullició i l’electricitat, produïda per una vasta acció química que té lloc a les capes superiors, es posa en joc. Amb els espetecs del tro es combinen els raigs resplendents del llamp; innombrables llampecs s’encreuen enmig de les detonacions; la massa de vapors es torna incandescent; les pedres de la calamarsada que colpegen el metall de les nostres eines o armes es fan lluminoses; les onades esvalotades semblen turons ignívoms sota els quals cova un foc interior, i les crestes dels quals són coronades per una flama.

La intensitat de la llum m’enlluerna, l’estrèpit del llamp em trenca les oïdes! He d’agafar-me al pal, que es vincla com un canyís sota la violència de l’huracà!

. . . . . . . . . . . . . . . . . . . . . . . . . . . . . . . . . . . . . . . . . . . .

[Aquí les meves notes esdevenen molt incompletes. Només he trobat algunes observacions fugisseres, que vaig prendre maquinalment, per dir-ho així. Però a pesar de la seva brevetat, fins i tot la seva obscuritat, estan impregnades de l’emoció que em dominava, i expressen els meus sentiments en aquella situació més bé que no pas la memòria.]

. . . . . . . . . . . . . . . . . . . . . . . . . . . . . . . . . . . . . . . . . . . .

Diumenge, 23 d’agost.–On som? Arrossegats a una velocitat incommensurable.

La nit ha estat espantosa. La tempesta no es calma. Vivim enmig de sorolls, de detonacions incessants. Ens sagnen les orelles. No podem bescanviar ni una paraula.

Els llampecs no paren. Veig ziga-zagues retrògrades que, després d’un raig ràpid, tornen de baix a dalt i van a xocar contra la volta de granit. I si s’esfondra? Altres llampecs es bifurquen o adopten la forma de globus de foc que esclaten com si fossin bombes. El brogit general no sembla intensificar-se per això; ha depassat el límit d’intensitat que pot percebre l’oïda humana, i, encara que tots els polvorins del món volessin alhora, no podríem sentir res més.

Hi ha una emissió contínua de llum a la superfície dels núvols; la matèria elèctrica es desprèn incessantment de les molècules; evidentment, els principis gasosos de l’aire són alterats; innombrables columnes d’aigua es llancen cap a l’atmosfera i tornen a caure escumejant.

On anem?… El meu oncle està estirat tan llarg com és a l’extrem del rai.

La calor augmenta. Miro el termòmetre; indica… [La xifra està esborrada.]

Dilluns, 24 d’agost.–Això no s’acabarà pas! Per què l’estat d’aquesta atmosfera tan densa, un cop modificat, no hauria de ser definitiu?

Estem rebentats de cansament. En Hans, com de costum. El rai corre invariablement cap al sud-est. Hem fet més de dues-centes llegües des de l’illot Axel.

Al migdia la violència de l’huracà s’intensifica. Cal subjectar fortament tots els objectes que componen la càrrega. Cadascun de nosaltres s’agafa també. Les ones ens passen per damunt del cap.

És impossible dirigir-nos una sola paraula des de fa tres dies. Obrim la boca, movem els llavis; no es produeix cap so apreciable. No ens sentim ni parlant-nos a cau d’orella.

El meu oncle se m’ha acostat. Ha articulat algunes paraules. Crec que m’ha dit: «Estem perduts». Però no n’estic segur.

Em decideixo a escriure-li aquests mots: «Arriem la vela».

Em fa senyal que hi està d’acord.

El seu cap no ha tingut temps ni de pujar de baix a dalt quan un disc de foc apareix a bord del rai. El pal i la vela surten disparats tot d’una peça, i els he vist aixecar-se fins a una altura prodigiosa, semblants al pterodàctil, l’ocell fantàstic dels primers segles.

Estem glaçats d’espant. La bola mig blanca, mig blavosa, de la mida d’una bomba de deu polzades, es passeja lentament, girant a una velocitat sorprenent sota l’assot de l’huracà. Va i ve, puja per un dels taulons del rai, salta sobre el sac de les provisions, torna a baixar lleugerament, bota, frega la caixa de pólvora. Horror! Saltarem per l’aire! No. El disc enlluernador s’allunya; s’acosta a en Hans, que el mira fixament; al meu oncle, que cau de genolls per esquivar-lo; a mi, pàl·lid i tremolós sota l’esclat de la llum i la calor; fa piruetes al costat del meu peu, que tracto de retirar. No ho aconsegueixo.

Una olor de gas nitrós omple l’atmosfera; penetra a la gola, als pulmons. Ens ofeguem.

Per què no puc apartar el peu? El tinc clavat al rai! Ah, la caiguda d’aquest globus elèctric ha imantat tot el ferro de bord; els instruments, les eines, les armes s’agiten xocant amb una dringadissa aguda; els claus de la meva sabata s’adhereixen violentament a una placa de ferro incrustada a la fusta. No puc retirar el peu!

Finalment, amb un esforç violent, l’allibero en el moment en què la bola es disposava a atrapar-lo en el seu moviment giratori i a arrossegar-me a mi, si…

Ah, quina llum més intensa! El globus esclata! Estem coberts de raigs de flames!

Després tot s’apaga. He tingut temps de veure el meu oncle estirat sobre el rai. En Hans, sempre a la barra i «escopint foc» per la influència de l’electricitat que el penetra!

On anem, on anem?

. . . . . . . . . . . . . . . . . . . . . . . . . . . . . . . . . . . . . . . . . . . .

Dimarts, 25 d’agost.–Surto d’un desmai prolongat. La tempesta continua; els llampecs es desfermen com una covada de serps aviada a l’atmosfera.

Som encara sobre el mar? Sí, arrossegats a una velocitat incalculable. Hem passat sota Anglaterra, sota la Mànega, sota França, sota tot Europa, potser!

. . . . . . . . . . . . . . . . . . . . . . . . . . . . . . . . . . . . . . . . . . . .

Se sent un soroll nou! És, evidentment, el mar en rompre contra les roques!… Però aleshores…

. . . . . . . . . . . . . . . . . . . . . . . . . . . . . . . . . . . . . . . . . . . .





XXXVI


Aquí s’acaba el que he anomenat «el diari de bord», afortunadament salvat del naufragi. Ara reprenc el meu relat com abans.

No sabria dir el que va passar quan el rai va xocar contra els esculls de la costa. Em vaig sentir precipitat a les aigües, i si em vaig escapar de la mort, si el meu cos no es va esquinçar sobre les roques esmolades, és perquè el braç vigorós d’en Hans em va treure de l’abisme.

El valent islandès em va transportar lluny de l’abast de les ones, sobre una sorra ardent on em vaig trobar al costat del meu oncle.

Després va tornar cap a les roques amb les quals xocaven les onades furioses, per tal de salvar algunes restes del naufragi. Jo no podia parlar; estava destrossat per les emocions i les fatigues; vaig necessitar una hora llarga per refer-me.

Mentrestant, una pluja diluviana continuava caient, però amb aquell augment que anuncia el final de les tempestes. Algunes roques superposades ens oferien aixopluc contra els torrents del cel. En Hans va preparar alguns aliments, que jo no vaig poder ni tastar, i cadascun de nosaltres, esgotat per tres nits de vigília, es va sumir en un son dolorós.

L’endemà, el temps era magnífic. El cel i el mar s’havien apaivagat de comú acord. Havia desaparegut qualsevol rastre de tempesta. Van ser les paraules joioses del professor les que van saludar el meu despertar. Estava d’allò més alegre.

—I doncs, fillet? —va exclamar—. Has dormit bé?

No semblava com si fóssim a la casa de la Königstrasse, i jo baixés tranquil·lament per esmorzar, i el meu casament amb la pobra Graüben hagués de celebrar-se aquell mateix dia?

Ai las! Per poc que la tempesta hagués llançat el rai cap a l’est, hauríem passat sota d’Alemanya, sota la meva estimada ciutat d’Hamburg, sota aquell carrer on residia el que més estimava en el món. Llavors amb prou feines me’n separaven quaranta llegües! Però quaranta llegües verticals d’un mur de granit, i, en realitat, més de mil llegües per recórrer!

Totes aquestes doloroses reflexions van travessar ràpidament la meva ment abans de respondre a la pregunta del meu oncle.

—Apa! —va fer—. No em vols dir si has dormit bé?

—Molt bé —vaig contestar—; encara estic rebentat, però no serà res.

—Absolutament res, una mica de fatiga i res més.

—Us veig molt alegre aquest matí, oncle.

—Estic encantat, fillet, encantat! Hem arribat!

—Al terme de la nostra expedició?

—No, però sí al final d’aquest mar que no s’acabava mai. Ara reprendrem el camí per terra i ens endinsarem de veritat a les entranyes del globus.

—Oncle, permeteu-me que us faci una pregunta.

—T’ho permeto, Axel.

—I la tornada?

—La tornada! Oh, ja penses a tornar quan ni tan sols hem arribat?

—No, tan sols vull preguntar com l’efectuarem.

—De la manera més senzilla del món. Un cop arribats al centre de l’esferoide, o trobarem una ruta nova per tornar a pujar a la superfície, o tornarem planerament pel camí que ja hem recorregut. M’agrada pensar que no es tancarà pas darrere nostre.

—Aleshores haurem de tornar a posar el rai en bon estat.

—Necessàriament.

—Però queden prou provisions per complir totes aquestes grans coses?

—Sí, és clar. En Hans és un xicot hàbil, i estic segur que ha salvat la major part de la càrrega. Però val més que ens n’assegurem.

Vam abandonar aquella gruta oberta a tots els vents. Jo tenia una esperança que era al mateix temps un temor: em semblava impossible que el terrible abordatge del rai no hagués destruït tot allò que portava. Estava equivocat. Quan vaig arribar a la platja, vaig albirar en Hans enmig d’una munió d’objectes disposats amb ordre. El meu oncle li va estrènyer la mà amb un viu sentiment de reconeixença. Aquell home, d’una dedicació sobrehumana de la qual no es trobaria potser cap més exemple, havia treballat mentre nosaltres dormíem i havia salvat els objectes més valuosos arriscant fins i tot la vida.

No és pas que no haguéssim tingut pèrdues bastant sensibles; les armes, per exemple; però, al capdavall, en podíem prescindir. La provisió de pólvora estava intacta, després d’haver estat a punt d’esclatar durant la tempesta.

—Molt bé —va exclamar el professor—, com que no tenim fusells, haurem de passar sense caçar.

—D’acord, però i els instruments?

—Aquí hi ha el manòmetre, el més útil de tots, i pel qual hauria donat tots els altres! Amb ell, puc calcular la profunditat i saber quan haurem assolit el centre. Sense ell, ens arriscaríem a passar de llarg i tornar a sortir per les antípodes!

Aquella alegria resultava ferotge.

—I la brúixola? —vaig preguntar.

—És aquí, sobre aquesta roca, en perfecte estat, igual que el cronòmetre i els termòmetres. Ah, el caçador val un imperi!

Calia reconèixer que era veritat; pel que feia als instruments, no faltava res. Quant a les eines i els aparells, vaig albirar, escampats sobre la sorra, escales, cordes, pics, aixades, etc.

Tot i això, quedava per elucidar la qüestió dels queviures.

—I les provisions? —vaig dir.

—Vejam les provisions —va contestar el meu oncle.

Les caixes que les contenien estaven alineades sobre la platja en un perfecte estat de conservació; el mar n’havia respectat la major part, i, comptat i debatut, entre galetes, carn salada, ginebra i peix sec, encara teníem queviures per a quatre mesos.

—Quatre mesos! —va exclamar el professor—. Tenim temps d’anar i tornar, i, amb el que quedarà, vull oferir un gran sopar a tots els meus col·legues del Johannæumm!

Ja feia temps que jo hauria d’estar acostumat al temperament del meu oncle, i tanmateix aquell home no deixava mai de sorprendre’m.

—Ara —va dir— tornarem a fer provisió d’aigua amb la pluja que la tempesta ha deixat a tots aquests dipòsits de granit; per consegüent, no hem de tenir por de patir set. Pel que fa al rai, recomanaré a en Hans que l’adobi tan bé com pugui, encara que ja no ens farà servei, m’imagino.

—Com és això? —vaig exclamar.

—És una idea meva, fillet. Crec que no sortirem per on vam entrar.

Vaig mirar el professor amb una certa desconfiança. Em preguntava si no es devia haver tornat boig. Però potser, ben mirat, tenia tota la raó.

—Anem a esmorzar —va afegir.

El vaig seguir fins a un cap elevat, després que hagués donat instruccions al caçador. Allà, carn seca, galetes i te van compondre un àpat excel·lent, i, he de confessar, un dels millors que he fet mai en la vida. La necessitat, l’aire lliure, la calma després de les agitacions, tot contribuïa a fer-me venir gana.

Durant l’esmorzar, vaig plantejar al meu oncle la qüestió de saber on érem en aquell moment.

—Això —vaig dir— em sembla difícil de calcular.

—De calcular exactament, sí —va respondre ell—; és fins i tot impossible, perquè, durant aquests tres dies de tempesta, no he pogut prendre notes sobre la velocitat i la direcció del rai; però tot i això podem determinar la nostra situació a cop d’ull.

—Efectivament, l’última observació la vam fer a l’illot del guèiser…

—A l’illot Axel, fill meu. No declinis l’honor d’haver batejat amb el teu nom la primera illa descoberta al centre del massís terrestre.

—Com vulgueu! A l’illot Axel, havíem travessat aproximadament dues-centes setanta llegües de mar, i ens trobàvem a més de sis-centes llegües d’Islàndia.

—Bé! Aleshores partim d’aquest punt, i comptem quatre dies de tempesta, durant els quals la nostra velocitat no devia ser pas inferior a vuitanta llegües per vint-i-quatre hores.

—Ho crec. Això faria, doncs, tres-centes llegües per afegir.

—Sí, i el mar Lidenbrock tindria aproximadament sis-centes llegües d’una riba a l’altra! Saps, Axel, que podria competir en extensió amb el Mediterrani?

—Sí, sobretot si només l’hem travessat a l’ample!

—La qual cosa és molt possible!

—I, curiosament —vaig afegir—, si els nostres càlculs són exactes, ara mateix tenim el Mediterrani damunt del cap.

—De debò?

—De debò, perquè som a nou-centes llegües de Reykjavík!

—Hem caminat un bon tros, fillet. Però que siguem sota el Mediterrani, sota Turquia o sota l’Atlàntic, només es pot afirmar si no ens hem desviat de direcció.

—No, el vent semblava constant; crec, doncs, que aquesta costa deu ser situada al sud-est de port Graüben.

—Bé, és fàcil assegurar-se’n consultant la brúixola. Anem a consultar la brúixola!

El professor es va dirigir cap a la roca sobre la qual en Hans havia dipositat els instruments. Estava content, animat, es fregava les mans, feia postures! Com un jovenet! Jo el vaig seguir, encuriosit per saber si no m’equivocava en el meu càlcul.

Un cop arribat a la roca, el meu oncle va agafar el compàs, el va col·locar horitzontalment i va observar l’agulla, que, després d’oscil·lar, es va aturar en una posició fixa sota la influència magnètica.

L’oncle va mirar, es va fregar els ulls i va tornar a mirar. Finalment es va girar cap a mi, estupefacte.

—Què passa? —vaig preguntar.

Em va indicar que examinés l’instrument. Se’m va escapar una exclamació de sorpresa. La flor de l’agulla marcava el nord allà on suposàvem el sud! Es girava cap a la platja en comptes de mostrar la mar oberta!

Vaig sacsejar la brúixola, la vaig examinar; estava en perfecte estat. Fos quina fos la posició que féssim prendre a l’agulla, assenyalava obstinadament aquella direcció inesperada.

Així doncs, no en podíem dubtar, durant la tempesta s’havia produït un cop de vent sense que ens n’haguéssim adonat i havia tornat el rai cap a les costes que el meu oncle creia deixar endarrere.





XXXVII


Em seria impossible descriure la successió de sentiments que van agitar el professor Lidenbrock, l’estupefacció, la incredulitat i finalment la còlera. No havia vist mai un home tan desconcertat primer i tan irritat després. Les fatigues de la travessia, els perills correguts, tot havia de tornar a començar! Havíem retrocedit en comptes d’anar endavant!

Però el meu oncle va recuperar el control ràpidament.

—Ah, la fatalitat em juga males passades! —va exclamar—. Els elements conspiren contra mi! L’aire, el foc i l’aigua combinen les seves forces per oposar-se al meu pas! Molt bé, ja coneixeran el poder de la meva voluntat. No cediré, no recularé ni un pas, i ja veurem qui guanya, si l’home o la natura!

Dret damunt la roca, irritat, amenaçador, l’Otto Lidenbrock, com el ferotge Àiax, semblava desafiar els déus. Però em va semblar oportú intervenir i posar fre a aquella fogositat insensata.

—Escolteu-me —li vaig dir amb to ferm—. Aquí baix hi ha un límit a tota ambició; no s’ha de lluitar contra l’impossible; anem mal equipats per a un viatge per mar; cinc-centes llegües no es fan pas sobre una plataforma feta amb quatre bigues, amb una manta com a vela, un bastó a tall de pal, i contra els vents desfermats. No podem governar, som la joguina de les tempestes, i intentar per segona vegada aquesta travessia impossible és cosa de bojos!

Vaig poder desenvolupar durant deu minuts la sèrie d’aquestes raons, totes irrefutables, sense ser interromput, però únicament a causa de la inatenció del professor, que no va sentir ni un sol mot de la meva argumentació.

—Al rai! —va exclamar.

Tal va ser la seva resposta. Jo ja podia suplicar, enfurismar-me, que topava amb una voluntat més dura que el granit.

En aquell moment en Hans acabava de reparar el rai. Semblava com si aquell ésser estrany endevinés els projectes del meu oncle. Amb uns quants trossos de surtarbrandur havia consolidat l’embarcació. Ja s’hi alçava una vela i el vent jugava amb els seus plecs flotants.

El professor va dir unes paraules al guia, i immediatament l’home va embarcar l’equipatge i ho va disposar tot per a la partida. L’atmosfera era bastant pura i el vent del nord-oest continuava bufant.

Què podia fer jo? Resistir tot sol contra dos? Impossible. Si en Hans s’hagués unit a mi, encara. Però no! Semblava com si l’islandès hagués deixat de banda tota voluntat personal i hagués fet vot d’abnegació. Jo no podia aconseguir res d’un servent tan fidel al seu amo. Calia anar endavant.

Així doncs, em disposava a ocupar el meu lloc acostumat al rai, quan l’oncle em va aturar amb un gest.

—No sortirem fins demà —va dir.

Vaig fer el gest d’un home resignat a tot.

—No he de negligir res —va continuar—, i com que la fatalitat m’ha empès a aquesta part de la costa, no la deixaré sense haver-la reconegut.

Aquest comentari s’entendrà si es té en compte que havíem tornat a les ribes del nord, però no pas al mateix indret de la nostra primera sortida. Port Graüben devia trobar-se situat més a l’oest. Per tant, res de més raonable que examinar amb cura els voltants d’aquell nou punt de recalada.

—Anem a la descoberta! —vaig dir.

I, deixant en Hans amb les seves ocupacions, vam partir. L’espai comprès entre el mar i el peu dels contraforts era molt extens. Es podia caminar mitja hora abans d’arribar a la paret de roca. Els nostres peus esclafaven innombrables petxines de totes les formes i mides, on van viure els animals de les primeres èpoques. Distingia també closques enormes, el diàmetre de les quals depassava sovint els quinze peus. Havien pertangut als gegantins gliptodonts del pliocè, dels quals la tortuga moderna no és més que una miniatura. A més, el terra estava sembrat d’una gran quantitat de trossos de pedra, una mena de còdols arrodonits per les aigües i disposats en línies successives. Així doncs, em vaig veure impulsat a fer aquest comentari, que en altre temps el mar devia ocupar aquell espai. Sobre les roques disperses i ara fora del seu abast, les onades havien deixat empremtes evidents del seu pas.

Això podia explicar fins a un cert punt l’existència d’aquell oceà, a quaranta llegües sota la superfície del globus. Però, segons el meu parer, aquella massa líquida devia perdre’s de mica en mica a les entranyes de la Terra, i era evident que provenia de les aigües de l’oceà que s’obrien pas a través d’alguna fissura. Tanmateix, calia admetre que aquesta fissura estava actualment tapada, car tota aquella caverna, o més ben dit, aquella conca immensa, s’havia emplenat en un temps bastant curt. Potser fins i tot aquella aigua, havent hagut de lluitar contra focs subterranis, s’havia evaporat en part. Això explicaria els núvols suspesos sobre els nostres caps i el despreniment d’aquella electricitat que provocava tempestes a l’interior del massís terrestre.

Aquesta teoria dels fenòmens que havíem presenciat em semblava satisfactòria, perquè, per molt grans que siguin les meravelles de la natura, sempre són explicables per causes físiques.

Caminàvem, doncs, per una mena de terreny sedimentari, format per les aigües com tots els territoris d’aquest període, tan àmpliament distribuïts per la superfície del globus. El professor examinava atentament cada interstici de roca. Allà on existia una obertura, resultava important per a ell sondar-ne la profunditat.

Havíem vorejat durant una milla les ribes del mar Lidenbrock, quan de sobte el sòl va canviar d’aspecte. Semblava trastornat, convulsionat per una elevació violenta de les capes inferiors. A molts indrets, enfonsaments o aixecaments indicaven una poderosa dislocació del massís terrestre.

Avançàvem difícilment per sobre d’aquelles fractures de granit, barrejades amb sílex, quars i dipòsits al·luvials, quan un camp, o més aviat una plana d’ossaments, va aparèixer davant dels nostres ulls. Semblava un cementiri immens, on les generacions de vint segles confonien la seva pols eterna. Uns alts monticles de restes se superposaven al lluny. Ondulaven fins als límits de l’horitzó i s’hi perdien en una boira fundent. Allà, potser en tres milles quadrades, s’acumulava tota la història de la vida animal, amb prou feines escrita als terrenys massa recents del món habitat.

Mentrestant, una curiositat impacient ens impulsava. Els nostres peus esclafaven amb un soroll sec les restes d’aquells animals prehistòrics, i uns fòssils tan rars i interessants que se’ls haurien disputat els museus de les grans ciutats. L’existència de mil Cuviers no hauria bastat per recompondre els esquelets dels éssers orgànics estesos en aquella magnífica ossera.

Jo estava estupefacte. El meu oncle havia aixecat els seus llargs braços cap a l’espessa volta que ens servia de cel. Amb la boca desmesuradament oberta, els ulls resplendents sota la lent de les ulleres, el cap movent-se de dalt a baix, de dreta a esquerra, tot el seu posat denotava un esbalaïment sense límits. Es trobava davant d’una inapreciable col·lecció de leptotèriums, mericotèriums, lofodionts, anoplotèriums, megateris, mastodonts, protopitecs, pterodàctils, de tots els monstres antediluvians amuntegats per a la seva satisfacció personal. Imagineu-vos un bibliòfil apassionat, transportat de cop i volta a aquella famosa biblioteca d’Alexandria cremada per Umar i que un miracle hagués fet renéixer de les seves cendres! Així estava el meu oncle, el professor Lidenbrock.

Però l’astorament va ser encara més gran quan, corrent a través d’aquella pols orgànica, va agafar un crani denudat i va exclamar amb veu tremolosa:

—Axel! Axel! Un cap humà!

—Un cap humà, oncle! —vaig respondre jo, no menys estupefacte.

—Sí, nebot! Ah, senyor Milne-Edwards! Ah, senyor de Quatrefages! Què no donaríeu per ser on sóc jo, l’Otto Lidenbrock!





XXXVIII


Per entendre aquesta evocació que va fer el meu oncle a aquells il·lustres savis francesos, convé saber que un fet de gran importància en paleontologia havia tingut lloc algun temps abans de la nostra partida.

El 28 de març de 1863, uns terrelloners que excavaven sota la direcció del senyor Boucher de Perthes a les pedreres de Moulin-Quignon, a prop d’Abbeville, al departament de la Somme, a França, van trobar una mandíbula humana a catorze peus sota la superfície del sòl. Era el primer fòssil d’aquesta mena que sortia a la llum del dia. Al seu costat es van trobar destrals de pedra i sílex tallats, acolorits i coberts per una pàtina uniforme.

L’enrenou d’aquest descobriment va ser gran, no solament a França, sinó també a Anglaterra i Alemanya. Diversos savis de l’Institut Francès, entre els quals els senyors Milne-Edwards i de Quatrefages, es van prendre l’afer a la valenta, van demostrar la incontestable autenticitat de l’ossamenta en qüestió, i es van convertir en els més ardents defensors d’aquell «procés de la mandíbula», d’acord amb l’expressió anglesa.

Als geòlegs del Regne Unit que van donar el fet per cert, els senyors Falconer, Busk, Carpenter, etc., es van sumar savis d’Alemanya, i, entre ells, a primera fila, el més fogós, el més entusiasta: el meu oncle Lidenbrock.

L’autenticitat d’un fòssil humà de l’era quaternària semblava, doncs, indiscutiblement demostrada i admesa.

És cert que aquesta hipòtesi havia tingut un adversari acarnissat en el senyor Élie de Beaumont. Aquest savi, de tan elevada autoritat, sostenia que el terreny de Moulin-Quignon no pertanyia pas al diluvium, sinó a un estrat menys antic, i, d’acord en això amb Cuvier, no admetia que l’espècie humana hagués estat contemporània dels animals de l’era quaternària. El meu oncle Lidenbrock, de concert amb la gran majoria de geòlegs, s’havia mantingut ferm, havia disputat i discutit, i el senyor Élie de Beaumont s’havia quedat pràcticament sol en el seu parer.

Nosaltres coneixíem tots aquests detalls de l’assumpte, però ignoràvem que, des de la nostra partida, la qüestió havia fet nous progressos. S’havien trobat altres mandíbules idèntiques, encara que pertanyents a individus de tipus diversos i nacions diferents, a les terres dolces i grises de determinades grutes a França, a Suïssa, a Bèlgica, a més d’armes, utensilis, eines, ossos d’infants, d’adolescents, d’adults, de vells. L’existència de l’home quaternari s’afirmava, doncs, cada dia amb més força.

I això no era tot. Noves restes exhumades del terreny terciari pliocè havien permès a uns savis encara més audaços assignar una antiguitat més gran a la raça humana. Aquests vestigis, és veritat, no eren pas ossamenta d’home, sinó solament objectes de la seva indústria, tíbies, fèmurs d’animals fòssils, estriats regularment, esculpits per dir-ho així, i que portaven la marca d’un treball humà.

Així, d’un salt, l’home remuntava l’escala dels temps un bon nombre de segles; precedia el mastodont; esdevenia contemporani de l’Elephas meridionalis; tenia cent mil anys d’existència, ja que aquesta és la data que els geòlegs de més anomenada han assignat a la formació del terreny pliocè!

Aquest era llavors l’estat de la ciència paleontològica, i allò que en coneixíem bastava per explicar la nostra actitud davant d’aquella ossera del mar Lidenbrock. Es comprendrà, doncs, les sorpreses i les alegries del meu oncle, sobretot quan, vint passos més enllà, es va trobar en presència, es pot dir cara a cara, d’un espècimen de l’home quaternari.

Era un cos humà absolutament recognoscible. L’havia conservat així un sòl d’una naturalesa particular, com el del cementiri Saint-Michel, a Bordeus? No sabria dir-ho. Però aquell cadàver, de pell tibada i apergaminada, els membres encara carnosos —si més no a la vista—, les dents intactes, la cabellera abundant, les ungles de les mans i dels peus d’una grandària espantosa, es mostrava als nostres ulls tal com havia viscut.

Jo estava mut davant d’aquella aparició d’una altra època. El meu oncle, tan loquaç, tan impetuosament xerraire de costum, també callava. Havíem aixecat el cos. L’havíem redreçat. Ens mirava amb les òrbites buides. Vam palpar el seu tors sonor.

Al cap d’uns instants de silenci, l’oncle va ser vençut i el professor Otto Lidenbrock, emportat pel seu temperament, va oblidar les circumstàncies del nostre viatge, l’indret on érem, la immensa caverna que ens contenia. Sens dubte es creia al Johannæum, professor davant dels seus alumnes, perquè va adoptar un to doctoral i, dirigint-se a un públic imaginari, va dir:

—Senyors, tinc l’honor de presentar-vos un home de l’era quaternària. Grans savis han negat la seva existència, d’altres no menys grans l’han afirmat. Els sants Tomàs de la paleontologia, si fossin aquí, el tocarien amb el dit i es veurien obligats a reconèixer el seu error. Sé molt bé que la ciència ha de posar-se en guàrdia contra els descobriments d’aquesta mena! No ignoro quina explotació dels homes fòssils han fet els Barnum i altres xarlatans de la mateixa casta. Conec la història de la ròtula d’Àiax, del pretès cos d’Orestes trobat pels espartans, i del cos d’Asterius, de deu colzes de llarg, del qual parla Pausànies. He llegit els informes sobre l’esquelet de Trapani descobert al segle XIV, i en el qual es volia reconèixer Polifem, i la història del gegant desterrat durant el segle XVI als voltants de Palerm. No ignoreu pas més que jo, senyors, l’anàlisi que es va fer a prop de Lucerna, el 1577, d’aquella gran ossamenta que el cèlebre metge Fèlix Plater va declarar que pertanyien a un gegant de dinou peus! He devorat els tractats de Cassanion, i totes les memòries, tots els opuscles, discursos i contradiscursos publicats a propòsit de l’esquelet del rei dels cimbres, Teutobochus, l’invasor de la Gàl·lia, exhumat d’un sorral del Delfinat el 1613! Al segle XVIII, jo hauria combatut amb Pierre Campet l’existència dels preadamites de Scheuchzer! He tingut entre les mans l’escrit anomenat Gigans…

Aquí va reaparèixer la malaltia natural del meu oncle, que en públic no podia pas pronunciar els mots difícils.

—L’escrit anomenat Gigans… —va repetir.

No podia anar més lluny.

—Giganteo…

Impossible! La inoportuna paraula no volia sortir! Com haurien rigut, al Johannæum!

—Gigantosteologia —va acabar de dir el professor Lidenbrock entre dos renecs.

Llavors va continuar, animant-se cada vegada més:

—Sí, senyors, jo sé totes aquestes coses! Sé també que Cuvier i Blumenbach han reconegut en aquesta ossamenta simples ossos de mamut i altres animals de l’era quaternària. Però, aquí, el mer dubte serà una injúria a la ciència! El cadàver és aquí! El podeu veure, tocar. No és pas un esquelet, és un cos intacte, conservat amb un objectiu únicament antropològic!

Jo em vaig estar de contradir aquesta asseveració.

—Si pogués rentar-lo en una solució d’àcid sulfúric —va afegir el meu oncle—, en faria desaparèixer totes les parts terroses i aquestes petxines resplendents que té incrustades. Però no disposo del preciós dissolvent. No obstant això, tal com és, aquest cos ens explicarà la seva història.

Aleshores el professor va agafar el cadàver i el va manejar amb la destresa d’un exhibidor de curiositats.

—Ja ho veieu —va continuar—, no fa sis peus de llarg, i som lluny dels suposats gegants. Pel que fa a la raça a la qual pertany, és indiscutiblement caucàsica. És la raça blanca, la nostra! El crani d’aquest fòssil és regularment ovoide, sense desenvolupament dels pòmuls, sense projecció de la mandíbula. No presenta cap caràcter del prognatisme que modifica l’angle facial[13]. Mesureu aquest angle, és de quasi noranta graus. Però aniré encara més lluny pel camí de les deduccions, i m’atreviré a dir que aquesta mostra humana pertany a la família japètica, estesa des de les Índies fins als límits de l’Europa occidental. No somrigueu, senyors!

No somreia ningú, però el professor estava tan acostumat a veure com s’il·luminaven les cares durant les seves sàvies dissertacions!

—Sí —va continuar amb nova animació—, aquí tenim un home fòssil, i contemporani dels mastodonts els ossaments dels quals omplen aquest amfiteatre. Però dir-vos per quina ruta va arribar fins aquí, com les capes a les quals estava colgat van lliscar fins a aquesta enorme cavitat del globus, és una cosa que no em permetré pas. Sens dubte, a l’era quaternària, encara es manifestaven trasbalsos considerables a l’escorça terrestre; el refredament continu del planeta produïa trencaments, esquerdes, falles, on davallava versemblantment una part del terreny superior. No em pronuncio pas, però en fi, l’home és aquí, envoltat de les obres de la seva mà, d’aquestes destrals, aquests sílexs tallats que van constituir l’edat de pedra, i llevat que hi vingués com jo en qualitat de turista, de pioner de la ciència, no puc posar en dubte l’autenticitat del seu origen antic.

El professor va callar, i jo vaig esclatar en aplaudiments unànimes. D’altra banda, el meu oncle tenia raó, i d’altres més savis que el seu nebot s’haurien vist ben impedits de contradir-lo.

Un altre indici. Aquell cos fossilitzat no era l’únic de la immensa ossera. A cada pas que fèiem per entre aquella pols trobàvem altres cossos, i el meu oncle podia triar el més meravellós d’aquells exemplars per convèncer els incrèduls.

En veritat, era un espectacle sorprenent, el de les generacions d’homes i animals confosos en aquell cementiri. Però es presentava una qüestió greu, que no gosàvem resoldre. Aquells éssers animats, havien lliscat per una convulsió del sòl cap a les ribes del mar Lidenbrock quan ja estaven reduïts a pols? O bé van viure allà, en aquell món subterrani, sota aquell cel factici, naixent i morint com els habitants de la Terra? Fins llavors, només els monstres marins, els peixos, se’ns havien aparegut vius! Vagava encara algun home de l’abisme per aquelles platges desertes?





XXXIX


Durant mitja hora més, els nostres peus van trepitjar aquelles capes d’ossamenta. Continuàvem endavant, empesos per una curiositat ardent. Quines altres meravelles encloïa aquella caverna, quins tresors per a la ciència? El meu esguard s’esperava totes les sorpreses; la meva imaginació, tots els astoraments.

Ja feia molta estona que les ribes del mar havien desaparegut darrere dels turons de l’ossera. L’imprudent professor, que poc s’amoïnava per la possibilitat de perdre’s, em duia cada vegada més lluny. Avançàvem silenciosament, amarats d’ones elèctriques. Per un fenomen que no puc explicar, i gràcies a la seva difusió, que llavors era completa, la llum il·luminava uniformement les diverses cares dels objectes. El seu focus ja no existia en un punt determinat de l’espai i no produïa cap efecte d’ombra. Un s’hauria pogut creure en ple migdia i en ple estiu, enmig de les regions equatorials, sota els raigs verticals del sol. Tots els vapors havien desaparegut. Les roques, les muntanyes remotes, algunes masses confuses de boscos allunyats, prenien un aspecte estrany sota la distribució igual del fluid lluminós. Ens assemblàvem a aquell personatge fantàstic de Hoffmann que va perdre l’ombra.

Després d’una milla de marxa, va aparèixer el llindar d’un bosc immens, però no pas un d’aquells boscos de bolets que es trobaven pròxims a port Graüben.

Era la vegetació de l’era terciària en tota la seva esplendor. Grans palmeres, d’espècies actualment desaparegudes, palmàcies superbes, pins, teixos, xiprers, tuies, representaven la família de les coníferes i s’enllaçaven entre ells per una xarxa de lianes inextricables. Un tapís de molses i hepàtiques recobria flonjament el sòl. Alguns rierols murmuraven sota aquells ombratges, poc dignes d’aquest nom, ja que no produïen ombra. A les seves vores creixien falgueres arborescents semblants a les de les serres càlides del planeta habitat. Només que mancava el color a aquells arbres, aquells arbusts, aquelles plantes, privats de la vivificant escalfor del sol. Tot es confonia en un to uniforme, marronós i com passat. Les fulles estaven desproveïdes de verdor, i les flors, tan nombroses en aquella era terciària que les va veure néixer, aleshores sense colors ni perfums, semblaven fetes d’un paper descolorit per l’acció de l’atmosfera.

L’oncle Lidenbrock es va aventurar sota aquell boscatge gegantí. Jo el vaig seguir, no sense una certa aprensió. Ja que la natura havia fet allà la despesa d’una alimentació vegetal, per què no s’hi podien trobar mamífers temibles? Jo albirava, en aquelles àmplies clarianes que deixaven els arbres abatuts i rosegats pel temps, lleguminoses, aceràcies, rubiàcies i mil arbrells comestibles, apreciats pels remugants de totes les èpoques. Després apareixien, confosos i entremesclats, els arbres de les contrades més diferents de la superfície del globus, el roure creixent al costat de la palmera, l’eucaliptus australià repenjant-se sobre l’avet de Noruega, el bedoll del nord confonent les seves branques amb les del kauris zelandès. N’hi havia per torbar la raó dels classificadors més enginyosos de la botànica terrestre.

De sobte, em vaig aturar. Vaig retenir el meu oncle amb la mà.

La llum difusa permetia percebre els objectes més petits en la profunditat del boscatge. M’havia semblat veure… No! Realment, amb els meus propis ulls, veia unes formes immenses que s’agitaven sota els arbres! En efecte, eren animals gegantins, tot un ramat de mastodonts, no pas fòssils, sinó vius, i semblants a aquells que es van descobrir el 1801 als aiguamolls d’Ohio! Ataüllava grans elefants, les trompes dels quals es bellugaven sota els arbres com una legió de serps. Sentia el soroll dels seus llargs ullals de vori, que burxaven els troncs vells. Les branques cruixien, i les fulles, arrencades en masses considerables, desapareixien dins la vasta gola d’aquells monstres.

El somni en el qual havia vist renéixer tot aquell món dels temps prehistòrics, de les eres terciària i quaternària, es feia finalment realitat! I nosaltres érem allà, sols, a les entranyes del planeta, a la mercè dels seus ferotges habitants!

El meu oncle mirava.

—Anem —va dir de cop i volta, agafant-me pel braç—. Endavant, endavant!

—No! —vaig exclamar jo—. No tenim armes! Què faríem enmig d’aquest ramat de quadrúpedes gegants? Veniu, oncle, veniu! Cap criatura humana no pot desafiar impunement la còlera d’aquests monstres.

—Cap criatura humana! —va respondre el meu oncle, abaixant la veu—. T’equivoques, Axel! Mira, mira allà! Em sembla albirar un ésser viu, un ésser semblant a nosaltres, un home!

Vaig mirar, arronsant les espatlles i decidit a portar la incredulitat fins als últims límits. Però, no obstant això, vaig haver de rendir-me a l’evidència.

Efectivament, a menys d’un quart de milla, recolzat al tronc d’un kauris enorme, un ésser humà, un Proteu d’aquelles regions subterrànies, un nou fill de Neptú, guardava aquell innombrable ramat de mastodonts!

Immanis pecoris custos, immanior ipse![14]

Sí, immanior ipse! Allò no era pas l’ésser fòssil el cadàver del qual havíem aixecat a l’ossera, allò era un gegant, capaç de dominar aquells monstres. La seva estatura superava els dotze peus. El cap, gran com el cap d’un búfal, desapareixia entre les bardisses d’una cabellera inculta. Semblava una veritable crinera, com la de l’elefant dels primers temps. Brandava amb la mà una branca enorme, digna gaiata d’aquell pastor antediluvià.

Ens havíem quedat immòbils, estupefactes. Però ens podien veure. Havíem de fugir.

—Veniu, veniu! —vaig exclamar jo estirant el meu oncle, que per primera vegada em va fer cas.

Al cap d’un quart d’hora, érem lluny de la vista d’aquell temible enemic.

I ara que hi penso tranquil·lament, ara que ha tornat la calma a la meva ment, que han passat mesos des d’aquella trobada estranya i sobrenatural, què he de pensar, què he de creure? No! És impossible! Els nostres sentits ens van enganyar, els nostres ulls no van veure el que veien! No existeix cap criatura humana en aquell món subterrestre! Cap generació d’homes no habita aquelles cavernes inferiors del globus, sense preocupar-se pels habitants de la superfície, sense comunicació amb ells! Això és insensat, profundament insensat!

M’estimo més admetre l’existència d’algun animal l’estructura del qual s’acosta a la humana, d’algun mico de les primeres eres geològiques, algun protopitec, algun mesopitec semblant al que va descobrir el senyor Lartet al jaciment ossi de Sansan! Però aquell depassava per la grandària totes les mesures que donava la paleontologia moderna! Tant se val! Un mico, sí, un mico, per més inversemblant que sigui! Però un home, un home viu, i amb ell tota una generació amagada a les entranyes de la Terra! Això mai!

Mentrestant, havíem abandonat el bosc clar i lluminós, muts d’esbalaïment, aclaparats per una estupefacció que arribava a insensibilitzar-nos. Corríem sense voler. Era una veritable fugida, semblant als tragins esgarrifosos que es pateix en segons quins malsons. Instintivament, tornàvem cap al mar Lidenbrock, i no sé en quines divagacions s’hauria sumit la meva ment, sense una preocupació que em va portar a observacions més pràctiques.

Per més segur que estigués de trepitjar un terreny completament verge, veia sovint agregacions de roques la forma de les quals recordava la de les de port Graüben. Això confirmava, de fet, la indicació de la brúixola i la nostra tornada involuntària al nord del mar Lidenbrock. De vegades n’hi havia per confondre-s’hi. Torrents i cascades queien a centenars dels sortints de les roques. Em semblava tornar a veure la capa de surtarbrandur, el nostre fidel Hans-bach i la gruta on jo havia tornat a la vida. Després, uns quants passos més enllà, la disposició dels contraforts, l’aparició d’un rierol, el perfil sorprenent d’una roca em tornava a sumir en el dubte.

Vaig transmetre al meu oncle la meva indecisió. Ell va vacil·lar com jo. No podia orientar-se enmig d’aquell panorama uniforme.

—Evidentment —li vaig dir—, no hem arribat al nostre punt de partida, sinó que la tempesta ens ha portat una mica més avall, i seguint la costa trobaríem port Graüben.

—En aquest cas —va respondre l’oncle— és inútil continuar aquesta exploració, i val més que tornem al rai. Però no t’equivoques, Axel?

—És difícil pronunciar-se, oncle, perquè totes aquestes roques s’assemblen. Tot i això, crec reconèixer el promontori al peu del qual en Hans va construir l’embarcació. Devem ser a prop del petit port, si és que no hi som ja —vaig afegir, examinant una caleta que creia identificar.

—No, Axel, almenys trobaríem les nostres petjades, i jo no veig res…

—Però jo sí que veig alguna cosa —vaig exclamar, llançant-me sobre un objecte que brillava sobre la sorra.

—Què és?

—Això —vaig contestar.

I vaig ensenyar al meu oncle un punyal cobert de rovell que acabava de collir.

—Vaja! —va dir—. T’havies emportat aquesta arma?

—Jo? De cap manera! Però vós…

—No, que jo sàpiga —va respondre el professor—. No he tingut mai aquest objecte.

—Quina cosa més curiosa!

—No, no, és molt senzill, Axel. Els islandesos tenen sovint armes d’aquesta mena, i deu ser d’en Hans, que l’ha perdut…

Vaig brandar el cap. En Hans no havia posseït mai aquell punyal.

—És doncs l’arma d’algun guerrer antediluvià —vaig exclamar—, d’un home viu, un contemporani d’aquell pastor gegantí? És clar que no! Això no és una eina de l’edat de pedra! Ni tan sols de l’edat de bronze! Aquesta fulla és d’acer…

El meu oncle va interrompre en sec aquest camí pel qual m’arrossegava una divagació nova, i em va dir fredament:

—Calma’t, Axel, i torna a la raó. Aquest punyal és una arma del segle XVI, una veritable daga, d’aquelles que els gentilhomes duien a la cintura per donar el cop de gràcia. És d’origen espanyol. No és teva, ni meva, ni del caçador, ni tan sols dels éssers humans que viuen potser a les entranyes del globus!

—Goseu dir que…?

—Mira, aquestes osques no s’han fet a còpia d’enfonsar-se al coll de la gent; la fulla està coberta d’una capa de rovell que no és d’un dia, d’un any ni d’un segle!

El professor s’animava, segons el seu costum, deixant-se portar per la imaginació.

—Axel —va continuar—, som al camí d’un gran descobriment! Aquesta fulla ha estat abandonada sobre la sorra des de fa cent, dos-cents, tres-cents anys, i s’ha deteriorat sobre les roques d’aquest mar subterrani!

—Però no hi ha vingut tota sola —vaig exclamar—; ni s’ha torçat per si mateixa! Algú ens ha precedit!

—Sí, un home.

—I aquest home…

—Aquest home va gravar el seu nom amb aquest punyal! Aquest home va voler una vegada més marcar amb la seva mà el camí del centre! Busquem, busquem!

I, prodigiosament interessats, vam recórrer l’alta muralla, interrogant les fissures més petites que poguessin convertir-se en galeries.

Vam arribar així en un indret on la riba s’estrenyia. El mar venia a banyar gairebé el peu dels contraforts, deixant un pas d’una cana d’amplada, a tot estirar. Entre dos sortints de roca, s’albirava l’entrada d’un túnel fosc.

Allà, sobre una placa de granit, apareixien dues lletres misterioses i mig gastades, les dues inicials de l’atrevit i fantàstic viatger:



—A. S.! —va exclamar el meu oncle—. Arne Saknussemm! Encara Arne Saknussemm!





XL


Des del començament del viatge, havia passat per moltes sorpreses; hauria hagut de creure’m curat d’espants i fastiguejat d’astoraments. Tot i això, en veure aquelles dues lletres gravades allà des de feia tres-cents anys, vaig caure en un esbalaïment pròxim a l’estupidesa. No solament la firma del savi alquimista es llegia sobre la roca, sinó que a més tenia entre les mans l’estilet que l’havia traçat. Llevat de demostrar una insigne mala fe, jo ja no podia posar en dubte l’existència del viatger i la realitat del seu viatge.

Mentre aquestes reflexions giravoltaven dins del meu cap, el professor Lidenbrock es deixava portar per un accés una mica ditiràmbic pel que feia a Arne Saknussemm.

—Geni meravellós! —va exclamar—. No vas oblidar res del que havia d’obrir a altres mortals els camins de l’escorça terrestre, i els teus semblants poden retrobar les petjades que els teus peus van deixar, fa tres segles, al fons d’aquests soterranis obscurs! Vas reservar per a altres esguards la contemplació d’aquestes meravelles! El teu nom, gravat d’etapa en etapa, condueix directament al seu objectiu el viatger prou audaç per seguir-te, i, al centre mateix del nostre planeta, el trobarem encara inscrit per la teva mà. Molt bé, jo també firmaré amb el meu nom aquesta última pàgina de granit! Però, a partir d’ara, que aquest cap que vas veure al costat d’aquest mar descobert per tu s’anomeni per sempre més el cap Saknussemm!

Vet aquí el que vaig sentir, més o menys, i em va dominar l’entusiasme que respiraven aquestes paraules. Un foc interior es va revifar dins del meu pit! Ho vaig oblidar tot, els perills del viatge, els perills de la tornada. Allò que havia fet algú altre, jo també ho volia fer, i res del que fos humà no em semblava impossible!

—Endavant, endavant! —vaig exclamar.

Em precipitava ja cap a la fosca galeria quan el professor em va aturar, i ell, l’home dels arravataments, em va aconsellar que tingués paciència i sang freda.

—Primer tornem amb en Hans —va dir— i portem el rai fins aquí.

Vaig obeir aquesta ordre, no pas sense desgrat, i em vaig esmunyir ràpidament per entre les roques de la riba.

—Sabeu, oncle —vaig dir tot caminant—, que fins ara les circumstàncies ens han afavorit singularment?

—Ah, tu creus, Axel?

—Segur, i fins i tot la tempesta ens va portar al bon camí. Beneïda sigui la tempesta! Ens va portar a aquesta costa, d’on el bon temps ens hauria allunyat! Suposeu per un instant que haguéssim tocat amb la proa (la proa d’un rai!) les ribes meridionals del mar Lidenbrock; què s’hauria fet de nosaltres? El nom de Saknussemm no hauria aparegut davant dels nostres ulls, i ara estaríem abandonats en una platja sense sortida.

—Sí, Axel, hi ha alguna cosa de providencial en el fet que, navegant cap al sud, haguem tornat precisament al nord i al cap Saknussemm. He de dir que això resulta més que sorprenent, i hi ha un fet que no em puc explicar de cap manera.

—Tant se val! No ens hem d’explicar els fets, sinó aprofitar-los!

—Sens dubte, fill meu, però…

—Però reprendrem la ruta del nord, passarem sota les contrades septentrionals d’Europa, Suècia, Sibèria, què sé jo!, en comptes d’endinsar-nos sota els deserts de l’Àfrica o les aigües de l’oceà, i no en vull saber res més!

—Sí, Axel, tens raó, i tot serà per a bé, ja que abandonarem aquest mar horitzontal que no podia portar enlloc. Ara baixarem, baixarem més, baixarem sense parar! Ja saps que, per arribar al centre del globus, només ens queden per recórrer mil cinc-centes llegües?

—Bah! —vaig exclamar jo—. No paga la pena parlar-ne! En camí, en camí!

Aquests discursos insensats encara duraven quan ens vam reunir amb el caçador. Tot estava preparat per a una sortida immediata. No quedava ni un sol paquet per embarcar. Ens vam instal·lar al rai i, amb la vela hissada, en Hans es va dirigir resseguint la costa vers el cap Saknussemm.

El vent no era favorable a una mena d’embarcació que no podia costejar. Així, doncs, a molts indrets, vam haver d’avançar amb l’ajut dels bastons amb punta de ferro. Sovint les roques, situades a flor d’aigua, ens obligaven a fer marrades bastant llargues. Finalment, al cap de tres hores de navegació, és a dir, pels volts de les sis de la tarda, vam atènyer un lloc adequat per desembarcar.

Vaig saltar a terra, seguit del meu oncle i l’islandès. Aquella travessia no m’havia calmat. Al contrari. Fins i tot vaig proposar que creméssim «les naus», per tal d’impedir tota retirada. Però el meu oncle s’hi va oposar. Em va semblar singularment tebi.

—Si més no —vaig dir—, partim sense perdre més temps.

—Sí, fillet; però, abans, examinem aquesta nova galeria per tal de saber si hem de preparar les escales.

L’oncle va engegar l’aparell de Ruhmkorff. Vam deixar sol el rai, lligat a la riba. D’altra banda, l’obertura de la galeria no distava més de vint passos, i el nostre grupet, jo al capdavant, hi va entrar sense dilació.

L’orifici, aproximadament circular, presentava un diàmetre d’uns cinc peus; el fosc túnel era excavat a la roca viva i acuradament allisat per les matèries eruptives a les quals havia donat pas en altre temps; la part inferior arribava gairebé a terra, de manera que hi vam poder penetrar sense cap dificultat.

Seguíem un pla quasi horitzontal quan, al cap de sis passes, la interposició d’un bloc enorme ens va barrar el pas.

—Maleïda roca! —vaig exclamar enrabiat, en veure’m sobtadament frenat per un obstacle infranquejable.

Per més que vam buscar a dreta i esquerra, amunt i avall, no hi havia cap pas, cap bifurcació. Vaig experimentar una intensa decepció, no volia admetre la realitat de l’obstacle. Em vaig ajupir. Vaig mirar per sota del bloc. Cap interstici. Per sobre. La mateixa barrera de granit. En Hans va passar la llum de la llàntia per tots els punts de la paret, però no oferia cap solució de continuïtat. Calia renunciar a tota esperança de passar.

Jo m’havia assegut a terra; el meu oncle anava amunt i avall del passadís a grans gambades.

—Però, i Saknussemm? —vaig exclamar.

—Sí —va fer l’oncle—, devia quedar aturat per aquesta porta de pedra?

—No, no! —vaig continuar amb vivacitat—. Aquest tros de roca, de resultes d’alguna sotragada, o un d’aquells fenòmens magnètics que agiten l’escorça terrestre, va tancar bruscament aquest pas. Devien transcórrer molts anys entre la tornada de Saknussemm i la caiguda d’aquest bloc. No és evident que aquesta galeria va ser antigament el camí de les laves, i que aleshores les matèries eruptives hi circulaven lliurement? Mireu, hi ha fissures recents que solquen aquest sostre de granit; és format per trossos transportats, pedres enormes, com si la mà d’algun gegant hagués treballat en la construcció; però, un dia, la pressió va ser més forta, i aquest bloc, com si faltés una clau de volta, va lliscar fins al terra i va obstruir el pas. És un obstacle accidental que Saknussemm no va trobar, i si no l’enderroquem, serem indignes d’arribar al centre del món!

Vet aquí com parlava jo! L’ànima del professor havia passat a mi tota sencera. El geni dels descobriments m’inspirava. Oblidava el passat, desdenyava el futur. Per a mi ja no hi havia res a la superfície d’aquell esferoide dins del qual m’havia enfonsat, ni les ciutats, ni els camps, ni Hamburg, ni la Königstrasse, ni la meva pobra Graüben, que em devia creure perdut per sempre més a les entranyes de la Terra!

—Molt bé! —va replicar el meu oncle—. A cops de pic, a cops d’aixada, enderrocarem aquestes muralles i reprendrem el camí!

—És massa dur per al pic —vaig exclamar jo.

—Aleshores l’aixada!

—És massa llarg per a l’aixada!

—Però…!

—Doncs bé, amb pólvora! Minem, i farem saltar l’obstacle!

—La pólvora!

—Sí, només es tracta de trencar un tros de roca!

—Hans, mans a l’obra! —va exclamar el meu oncle.

L’islandès va anar cap al rai, i va tornar aviat amb un pic que va utilitzar per cavar un forat. No era pas una feina senzilla. Es tractava de fer una cavitat prou considerable per contenir cinquanta lliures de fulmicotó, la força expansiva del qual és quatre vegades més gran que la de la pólvora de canó.

Jo em trobava en un estat prodigiós de sobreexcitació mental. Mentre en Hans treballava, jo ajudava activament el meu oncle a preparar un ble llarg, fet amb pólvora mullada dins d’una mànega de tela.

—Passarem! —deia jo.

—Passarem —repetia l’oncle.

A mitjanit, la nostra tasca de miners s’havia acabat del tot; la càrrega de fulmicotó es trobava allotjada al forat, i el ble, estenent-se al llarg de la galeria, anava a parar a fora.

Ara bastava una guspira per activar aquell formidable giny.

—Fins demà —va dir el professor.

Vaig haver de resignar-me i esperar encara durant sis llargues hores!





XLI


L’endemà, dijous, 27 d’agost, va ser una data cèlebre en aquell viatge subterrestre. No em ve pas al cap sense que el cor no em bategui d’espant. A partir d’aquest moment, la nostra raó, el nostre enteniment, el nostre enginy perden la veu en el capítol, i esdevindrem la joguina dels fenòmens de la Terra.

A les sis, estàvem llevats. S’acostava el moment d’obrir amb pólvora un pas a través de l’escorça de granit.

Vaig sol·licitar l’honor d’encendre la mina. Un cop fet això, havia de reunir-me amb els meus companys al rai, que no havíem descarregat; tot seguit vam tocar el dos, per tal de prevenir els perills de l’explosió, els efectes de la qual podien no limitar-se a l’interior del massís.

El ble havia de cremar durant deu minuts, segons els nostres càlculs, abans de portar el foc a la cambra de la pólvora. Així doncs, disposaria del temps necessari per tornar al rai.

Em vaig preparar per complir el meu paper, no sense una certa emoció.

Després d’un àpat ràpid, el meu oncle i el caçador van embarcar, mentre que jo em quedava a la riba. Estava proveït d’un fanal encès que m’havia de servir per calar foc al ble.

—Vés, fill meu —em va dir l’oncle—, i torna amb nosaltres immediatament.

—No us hi amoïneu —vaig contestar—, que no m’entretindré gens pel camí.

Em vaig dirigir de seguida cap a l’orifici de la galeria. Vaig obrir el fanal i vaig agafar l’extrem del ble.

El professor tenia el seu cronòmetre a la mà.

—Estàs preparat? —em va cridar.

—Estic preparat.

—Molt bé! Foc, fill meu!

Vaig ficar ràpidament dins la flama el ble, que va crepitar en fer contacte, i, corrent, vaig tornar a la riba.

—Embarca —va fer el meu oncle— i desatraquem.

En Hans, d’una vigorosa empenta, ens va impulsar al mar. El rai es va allunyar unes vint canes.

Era un moment apassionant. El professor seguia amb la vista l’agulla del cronòmetre.

—Falten cinc minuts —deia—. En falten quatre! En falten tres!

El pols em bategava cada mig segon.

—Falten dos minuts! Un minut!… Ensorreu-vos, muntanyes de granit!

Què va passar aleshores? El soroll de la detonació, crec que no el vaig sentir. Però la forma de les roques es va alterar sobtadament davant dels meus ulls; es van obrir com un teló. Vaig veure un abisme insondable que s’obria en plena riba. El mar, atacat pel vertigen, no va ser més que una onada enorme, al damunt de la qual el rai es va elevar perpendicularment.

Vam caure tots tres. En menys d’un segon, la llum va cedir el lloc a la més profunda foscor. Llavors vaig notar que em faltava el suport físic, no pas als peus, sinó al rai. Vaig pensar que s’enfonsava a plom. Però no era res d’això. Hauria volgut dirigir la paraula al meu oncle, però el bramul de les aigües li hauria impedit sentir-me.

A pesar de les tenebres, el soroll, la sorpresa, l’emoció, vaig comprendre el que acabava de succeir.

A l’altra banda de la roca que acabava de saltar, hi havia un abisme. L’explosió havia provocat una mena de terratrèmol en aquell sòl clivellat de fissures, s’havia obert l’avenc, i el mar, convertit en torrent, ens hi arrossegava.

Em vaig sentir perdut.

Així va passar una hora, dues hores, què sé jo! Ens estrenyíem els colzes, ens agafàvem les mans per tal de no precipitar-nos fora del rai. Quan topava contra el mur, es produïen uns xocs d’una violència extrema. Tanmateix aquests xocs eren infreqüents, per la qual cosa vaig deduir que la galeria s’eixamplava considerablement. Aquell era, sense cap dubte, el camí de Saknussemm; però, en comptes de baixar-lo tots sols, per causa de la nostra imprudència ens hi emportàvem un mar sencer.

Ja s’entén que aquestes idees em van venir a la ment d’una manera vaga i obscura. Les associava difícilment durant aquella cursa vertiginosa que semblava una caiguda. Si s’havia de jutjar per l’aire que m’assotava el rostre, devia superar la dels trens més ràpids. Encendre una torxa en aquelles condicions resultava, doncs, impossible, i el nostre últim aparell elèctric s’havia trencat en el moment de l’explosió.

Per tant, vaig quedar molt sorprès en veure una llum que brillava de cop i volta al meu costat. El rostre serè d’en Hans es va il·luminar. L’hàbil caçador havia aconseguit encendre el fanal i, tot i que la flama vacil·lava i semblava que volgués apagar-se, va projectar una mica de claror en l’espantosa obscuritat.

La galeria era àmplia. Jo havia tingut motius per jutjar-la així. La insuficient llum no ens permetia veure’n les dues parets alhora. La inclinació de les aigües que ens emportaven superava la dels ràpids més insuperables d’Amèrica. La seva superfície semblava formada per un feix de fletxes líquides disparades amb una potència extrema. No puc expressar la meva impressió amb una comparació més justa. El rai, dominat per alguns remolins, corria de vegades giravoltant. Quan s’acostava a les parets de la galeria, jo hi projectava la llum del fanal, i podia jutjar la seva velocitat en veure com els sortints de la roca es transformaven en traços continus, de tal manera que estàvem tancats en una xarxa de línies movedisses. Vaig calcular que la nostra velocitat devia atènyer trenta llegües per hora.

El meu oncle i jo guaitàvem amb la mirada perduda, recolzats al tros del pal, que, en el moment de la catàstrofe, s’havia partit en rodó. Ens giràvem d’esquena a l’aire, per no ofegar-nos a causa de la rapidesa d’un moviment que cap força humana no podia aturar.

Mentrestant passaven les hores. La situació no canviava, però un incident va venir a complicar-la.

Procurant posar una mica d’ordre en la càrrega, vaig veure que la major part dels objectes embarcats havien desaparegut en el moment de l’explosió, quan el mar ens va escometre amb tanta violència! Vaig voler saber exactament a què atenir-me sobre els nostres recursos, i, amb el fanal a la mà, vaig començar les meves perquisicions. Dels instruments, tan sols quedaven la brúixola i el cronòmetre. Les escales i les cordes es reduïen a un cap de soga enroscat al voltant del tros de pal. Ni un pic, ni una aixada, ni un martell, i, desgràcia irreparable, només ens quedaven queviures per a un dia!

Vaig escorcollar els intersticis del rai, els més petits racons formats per les bigues i la juntura dels taulons! No res! Les nostres provisions consistien únicament en un tros de carn seca i unes quantes galetes.

Vaig mirar amb un posat estúpid! No volia pas entendre! I, tanmateix, de quin perill em preocupava? Encara que els queviures haguessin estat suficients per passar mesos, anys, com sortir dels abismes on ens arrossegava aquell torrent irresistible? De què servia témer les tortures de la fam, quan la mort es presentava de tantes altres formes? Per ventura tindríem temps de morir d’inanició?

No obstant això, per una inexplicable extravagància de la imaginació, oblidava el perill immediat en canvi de les amenaces del futur, que se m’apareixien en tot el seu horror. D’altra banda, potser podríem fugir de les ires del torrent i tornar a la superfície del globus. Com? No ho sabia. On? Què importava? Una possibilitat entre mil és sempre una possibilitat, mentre que la mort de fam no ens deixava cap mena d’esperança, per més petita que fos.

Em va venir la idea de dir-ho tot al meu oncle, de mostrar-li a quin grau de misèria estàvem reduïts, i de fer el càlcul exacte del temps que ens quedava per viure. Però vaig tenir el valor de callar. Vaig voler que conservés tota la sang freda.

En aquell moment, la llum del fanal va minvar a poc a poc i es va apagar del tot. El ble s’havia consumit fins al final. La foscor va tornar a ser absoluta. Ja no es podia pensar a dissipar aquelles tenebres impenetrables. Quedava encara una torxa, però no hauria pogut mantenir-se encesa. Llavors, com un infant, vaig tancar els ulls per no veure tota aquella obscuritat.

Al cap d’un espai de temps bastant llarg, la velocitat de la nostra cursa va augmentar. Me’n vaig adonar per la reverberació de l’aire al meu rostre. La inclinació de les aigües es feia excessiva. Crec realment que ja no lliscàvem. Quèiem. Tenia la impressió d’una caiguda gairebé vertical. La mà del meu oncle i la d’en Hans, aferrades als meus braços, em retenien amb força.

De cop i volta, després d’un temps inapreciable, vaig notar una mena de xoc; el rai no havia ensopegat amb un cos dur, sinó que s’havia aturat sobtadament en la seva caiguda. Una tromba d’aigua, una immensa columna líquida es va abatre sobre la seva superfície. Em vaig sufocar. M’ofegava…

Però aquella inundació sobtada no va durar pas. En uns segons vaig tornar a trobar-me a l’aire lliure, que vaig respirar a plens pulmons. El meu oncle i en Hans m’estrenyien el braç fins a fer-me mal, i el rai ens portava encara tots tres.





XLII


Suposo que devien ser les deu de la nit. El primer dels sentits que em va funcionar, després d’aquell últim assalt, va ser el de l’oïda. Vaig sentir quasi immediatament, perquè va ser un autèntic acte d’audició, com es feia el silenci a la galeria i com succeïa els bramuls que, des de feia llargues hores, m’omplien les orelles. Finalment em van arribar, com un murmuri, aquestes paraules del meu oncle:

—Pugem!

—Què voleu dir? —vaig exclamar.

—Sí, pugem! Pugem!

Vaig estirar el braç; vaig tocar el mur; em vaig fer sang a la mà. Pujàvem amb una rapidesa extrema.

—La torxa! La torxa! —va cridar el professor.

En Hans, no sense dificultats, va aconseguir encendre-la, i la flama, que es mantenia de baix a dalt a pesar del moviment ascendent, va difondre prou claror per il·luminar tota l’escena.

—És el que em pensava —va dir el meu oncle—. Som en un pou estret, que no fa ni quatre canes de diàmetre. L’aigua, un cop arribada al fons de l’avenc, recupera el seu nivell i ens fa pujar amb ella.

—On?

—Ho ignoro, però hem d’estar preparats per a qualsevol emergència. Pugem a una velocitat que calculo de dues canes per segon, és a dir, cent vint canes per minut, o més de tres llegües i mitja per hora. A aquest ritme, es fa molta via.

—Sí, si no ens atura res, si aquest pou té sortida! Però si està tapat, si l’aire es comprimeix de mica en mica per la pressió de la columna d’aigua, si ens esclafa…!

—Axel —va respondre el professor amb molta calma—, la situació és gairebé desesperada, però hi ha algunes possibilitats de salvació, i és això el que examino. Si bé podem morir en qualsevol moment, també ens podem salvar en qualsevol moment. Així doncs, hem d’estar en situació d’aprofitar les més petites circumstàncies.

—Però què farem?

—Recuperar forces menjant.

En sentir aquestes paraules, vaig esguardar el meu oncle amb la mirada perduda. Havia arribat l’hora de dir allò que no havia volgut confessar:

—Menjar? —vaig repetir.

—Sí, ara mateix.

El professor va afegir alguns mots en danès. En Hans va brandar el cap.

—Què? —va exclamar el meu oncle—. Hem perdut les provisions?

—Sí, vet aquí els queviures que ens resten: un tros de carn seca per a tots tres!

L’oncle em va mirar sense voler comprendre les meves paraules.

—I doncs? —vaig dir—. Encara creieu que ens podrem salvar?

La meva pregunta no va obtenir cap resposta.

Va passar una hora. Jo començava a tenir una fam virulenta. Els meus companys també patien, i cap de nosaltres no gosava tocar aquella miserable resta d’aliment.

Mentrestant, continuàvem pujant amb una rapidesa extrema. De vegades l’aire ens tallava la respiració com a aquells aeronautes l’ascensió dels quals és massa ràpida. Però si bé ells experimenten un fred proporcional a mesura que s’eleven a les capes atmosfèriques, nosaltres sofríem un efecte totalment contrari. La calor s’incrementava de manera inquietant i en aquell moment devia assolir certament els quaranta graus.

Què significava un canvi semblant? Fins llavors els fets havien donat la raó a les teories de Davy i de Lidenbrock; fins llavors unes condicions particulars de roques refractàries, d’electricitat, de magnetisme havien modificat les lleis generals de la natura en proporcionar-nos una temperatura moderada, ja que la teoria del foc central continuava essent, al meu entendre, l’única explicable. Arribaríem a un medi on aquests fenòmens es complien amb tot rigor i en el qual la calor reduïa les roques a un estat complet de fusió? Això temia, i vaig dir al professor:

—Si no ens ofeguem o ens destrossem, si no ens morim de fam, sempre ens queda la possibilitat de cremar-nos de viu en viu.

Ell es va limitar a arronsar les espatlles i va tornar a les seves reflexions.

Va transcórrer una hora, i, tret d’un lleuger increment de la temperatura, cap incident no va modificar la situació. Finalment el meu oncle va rompre el silenci.

—Vejam —va dir—, hem de prendre una decisió.

—Prendre una decisió? —vaig replicar.

—Sí. Hem de recuperar forces. Si intentem, reservant aquesta resta d’aliment, prolongar la nostra existència unes hores, estarem febles fins al final.

—Sí, fins al final, que no es farà esperar.

—Doncs bé, si es presenta una possibilitat de salvació, si és necessari un moment d’acció, d’on traurem les forces per actuar si ens deixem debilitar per la inanició?

—Però, oncle, un cop devorat aquest tros de carn, què ens quedarà?

—No res, Axel, no res. Però t’alimentarà més si te’l menges amb els ulls? Fas els raonaments d’un home sense voluntat, d’un ésser sense energia!

—Vós no us desespereu? —vaig exclamar amb irritació.

—No! —va replicar el professor amb fermesa.

—Encara creieu en alguna possibilitat de salvació?

—Sí, és clar que sí! I mentre el seu cor bategui, la seva carn s’estremeixi, no admeto pas que un ésser dotat de voluntat deixi dins seu lloc per a la desesperació.

Quines paraules! L’home que les pronunciava en unes circumstàncies com aquelles era certament d’un tremp poc comú.

—Bé —vaig dir—, què penseu fer?

—Menjar el que queda d’aliment fins a l’última molla i recuperar les forces perdudes. Aquest àpat serà l’últim, d’acord, però si més no, en comptes d’estar esgotats, tornarem a ser homes.

—Molt bé, devorem! —vaig exclamar.

El meu oncle va agafar el tros de carn i les galetes que s’havien salvat del naufragi, va fer tres parts iguals i les va repartir. Això feia aproximadament una lliura d’aliment per a cadascú. El professor va menjar àvidament, amb una mena d’arravatament febril; jo, sense delit, a pesar de la meva fam, gairebé amb repugnància; en Hans, tranquil·lament, amb moderació, mastegant sense fer soroll bocades petites, assaborint-les amb la calma d’aquell a qui les angúnies del futur no poden inquietar. Escorcollant bé, havia trobat una cantimplora mig plena de ginebra; ens la va oferir, i aquell licor benefactor va tenir el poder de revifar-me una mica.

—Förtrafflig! —va dir en Hans, bevent al seu torn.

—Excel·lent! —va respondre el meu oncle.

Jo havia recuperat una certa esperança. Però el nostre últim àpat s’havia acabat. Eren les cinc del matí.

L’home és fet de tal manera que la seva salut és un efecte purament negatiu; un cop satisfeta la necessitat de menjar, difícilment s’imagina els horrors de la fam; cal experimentar-los per comprendre’ls. Per tant, al final d’un llarg dejuni, unes quantes bocades de galeta i de carn van triomfar sobre les penes passades.

Tanmateix, després d’aquell àpat, cadascú es va lliurar a les seves reflexions. Què pensava en Hans, aquell home de l’extrem occident que dominava la resignació fatalista dels orientals? Pel que a mi respecta, els meus pensaments em portaven a la superfície del planeta que no hauria hagut d’abandonar mai. La casa de la Königstrasse, la pobra Graüben, la bona Marthe, van passar com si fossin visions davant dels meus ulls, i, en els brams lúgubres que corrien a través del massís, creia sorprendre el brogit de les ciutats de la Terra.

Pel que fa al meu oncle, «sempre a la seva», amb la torxa a la mà, examinava amb atenció la naturalesa dels terrenys; provava de reconèixer la seva situació per l’observació dels estrats superposats. Aquest càlcul, o més ben dit aquesta estimació, només podia ser molt aproximada; però un savi és sempre un savi, quan aconsegueix conservar la sang freda, i el professor Lidenbrock posseïa aquesta qualitat en un grau poc ordinari.

El sentia murmurar paraules de la ciència geològica; jo les entenia, i m’interessava sense voler per aquell estudi suprem.

—Granit eruptiu —deia ell—. Som encara a l’era primitiva; però pugem, pugem! Qui sap?

Qui sap? Ell no perdia l’esperança. Va palpar la paret vertical, i, al cap d’uns instants, va continuar dient:

—Això són gneis! Això són micasquists! Bé, aviat arribaran els terrenys de l’era de transició, i llavors…

Què volia dir el professor? Podia mesurar el gruix de l’escorça terrestre suspesa sobre els nostres caps? Posseïa algun mitjà per fer aquest càlcul? No. Li mancava el manòmetre, i cap estimació no el podia pas suplir.

Mentrestant la temperatura s’incrementava en gran proporció i jo em sentia amarat enmig d’una atmosfera abrusadora. Només podia comparar-la amb la calor que desprenen els forns d’una foneria a l’hora de les colades. De mica en mica, en Hans, el meu oncle i jo vam haver de treure’ns les jaquetes i les armilles; la peça més petita esdevenia un motiu de malestar, per no dir de patiment.

—Pugem cap a un focus incandescent? —vaig exclamar, en un moment en què la calor augmentava.

—No —va contestar el meu oncle—, això és impossible! És impossible!

—Tot i això —vaig dir, palpant la paret—, aquest mur crema!

En el moment de pronunciar aquestes paraules, quan vaig tocar l’aigua amb la mà, vaig haver de retirar-la de seguida.

—L’aigua crema! —vaig cridar.

Aquesta vegada, el professor va respondre amb un gest de còlera.

Llavors un espant invencible es va apoderar del meu cervell i ja no el va deixar. Tenia la sensació d’una catàstrofe pròxima, i tan gran que no la podria concebre ni la imaginació més audaç. Una idea, de primer vaga, incerta, es transformava en certesa dins la meva ment. Jo la refusava, però ella tornava amb obstinació. No m’atrevia a formular-la. Tanmateix algunes observacions involuntàries van determinar la meva convicció. A la claror vacil·lant de la torxa, em vaig fixar en uns moviments desordenats a les capes granítiques; era evident que estava a punt de produir-se un fenomen en el qual l’electricitat tenia un paper; a més, aquella calor excessiva, aquella aigua bullent!… Vaig voler observar la brúixola.

S’havia tornat boja!





XLIII


Sí, boja! L’agulla saltava d’un pol a l’altre amb brusques sacsejades, recorria tots els punts del quadrant, i girava, com si fos atacada pel vertigen.

Jo sabia bé que, segons les teories més acceptades, l’escorça mineral del globus no es troba mai en un estat de repòs absolut; les modificacions provocades per la descomposició de les matèries internes, l’alteració procedent dels grans corrents líquids, l’acció del magnetisme, tendeixen a fer-la trontollar incessantment, encara que els éssers disseminats per la superfície no sospitin la seva agitació. Per tant, aquest fenomen no m’hauria espantat, o almenys no hauria fet néixer a la meva ment una idea terrible.

Però altres fets, alguns detalls sui generis, no van poder enganyar-me per més temps. Les detonacions es multiplicaven amb una intensitat esfereïdora. Jo només les podia comparar amb el soroll que farien un gran nombre de carros arrossegats ràpidament sobre l’empedrat. Era un tro continu.

També la brúixola embogida, sacsejada pels fenòmens elèctrics, em confirmava en la meva opinió. L’escorça mineral amenaçava de rompre’s, els massissos granítics s’ajuntarien, la fissura s’uniria, el buit s’ompliria, i nosaltres, pobres àtoms, seríem esclafats en aquella opressió formidable.

—Oncle! Oncle! —vaig cridar—. Estem perduts.

—Què és aquest nou terror? —em va respondre ell amb una calma sorprenent—. Què et passa?

—Què em passa? Observeu aquests murs que s’agiten, aquest massís que es disloca, aquesta calor tòrrida, aquesta aigua que bull, aquests vapors que s’espesseixen, aquesta agulla boja, tots els indicis d’un terratrèmol!

El meu oncle va brandar lentament el cap.

—Un terratrèmol? —va dir.

—Sí!

—Fill meu, crec que t’equivoques!

—Què? No en reconeixeu els símptomes?…

—D’un terratrèmol? No! Espero una cosa millor!

—Què voleu dir?

—Una erupció, Axel.

—Una erupció! —vaig fer—. Som a la xemeneia d’un volcà en erupció!

—Això crec —va dir el professor, somrient—, i és el millor que ens pot passar!

El millor! S’havia tornat boig el meu oncle? Què significaven aquelles paraules? Per què aquella calma i aquell somriure?

—Què dieu? —vaig exclamar—. Estem atrapats en una erupció! La fatalitat ens ha posat en el camí de les laves incandescents, les roques enceses, les aigües bullents, totes les matèries eruptives! Serem rebutjats, expulsats, escopits, vomitats, expectorats en l’aire amb els fragments de roques, les pluges de cendres i escòries, en un remolí de flames, i això és el millor que ens pot passar?

—Sí —va contestar el professor, mirant-me per sobre de les ulleres—, perquè és l’única possibilitat que tenim de tornar a la superfície de la Terra!

Passo ràpidament per sobre de les mil idees que es van encreuar al meu cervell. L’oncle tenia raó, tota la raó, i no em va semblar mai tan audaç ni tan convençut com en aquell moment en què esperava i calculava amb calma les possibilitats d’una erupció.

Mentrestant continuàvem pujant; aquell moviment ascensional va durar tota la nit; els baluerns del voltant augmentaven; jo estava gairebé ofegat, em creia pròxim a l’última hora, i, no obstant això, la imaginació és tan estranya, que em vaig lliurar a una recerca veritablement infantil. Però sofria els meus pensaments, no els dominava pas!

Resultava evident que érem impulsats per una força eruptiva; sota el rai, hi havia aigües en ebullició, i sota aquelles aigües tota una pasta de lava, un agregat de roques que, al cim del cràter, es dispersarien en totes direccions. Érem, doncs, a la xemeneia d’un volcà. No hi havia cap mena de dubte sobre això.

Però aquesta vegada, en comptes de l’Snæffell, que era un volcà extingit, es tractava d’un volcà en plena activitat. Jo em preguntava doncs quina devia ser aquella muntanya i per quina part del món seríem expulsats.

A les regions septentrionals, això no oferia cap dubte. Abans de la seva follia, la brúixola no havia variat mai en aquest sentit. Des del cap Saknussemm, havíem estat arrossegats directament al nord durant centenars de llegües. Però havíem tornat a sota d’Islàndia? Seríem expulsats pel cràter de l’Hecla o per alguna de les altres set muntanyes ignívomes de l’illa? En un radi de cinc-centes llegües, a l’oest, només veia sota aquest paral·lel els volcans poc coneguts de la costa nord-oest d’Amèrica. A l’est, només n’existia un, sota el grau vuitanta de latitud, l’Esk, a l’illa de Jan Mayen, no gaire lluny de Spitzbergen! En efecte, de cràters no en mancaven pas, i eren prou espaiosos per vomitar un exèrcit sencer! Però el que jo tractava d’endevinar era quin ens serviria de sortida.

Cap al matí, el moviment d’ascensió es va accelerar. Si la calor s’incrementava, en comptes de disminuir, en proximitat de la superfície del globus, és perquè era totalment local i provocada per una influència volcànica. El nostre mitjà de locomoció ja no em podia deixar cap mena de dubte. Una força enorme, una força de centenars d’atmosferes produïda pels vapors acumulats al si de la Terra ens empenyia irresistiblement. Però a quins perills innombrables ens exposava!

Aviat uns reflexos rogencs van penetrar a la galeria vertical, que s’eixamplava; jo albirava a dreta i esquerra uns passadissos profunds, semblants a immensos túnels d’on s’escapaven vapors espessos; unes llengües de foc en llepaven les parets crepitant.

—Mireu, mireu, oncle! —vaig exclamar.

—Doncs sí, són flames sulfuroses. Res de més normal en una erupció.

—Però, i si ens envolten?

—No ens envoltaran.

—I si ens ofeguem?

—No ens ofegarem. La galeria s’eixampla, i, si molt convé, abandonarem el rai per refugiar-nos en alguna escletxa.

—I l’aigua, l’aigua que puja?

—Ja no hi ha aigua, Axel, sinó una mena de pasta de lava que ens fa pujar amb ella fins a l’orifici del cràter.

Efectivament, la columna líquida havia desaparegut per deixar el lloc a unes matèries eruptives bastant denses, encara que bullents. La temperatura es feia insuportable, i un termòmetre exposat a aquell ambient hauria marcat més de setanta graus! Jo estava amarat de suor. Sense la rapidesa de l’ascensió, segurament ens hauríem ofegat.

Tanmateix, el professor va renunciar a la seva proposició d’abandonar el rai, i va fer bé. Aquelles quatre bigues mal unides oferien una superfície sòlida, un punt de suport que hauríem trobat a faltar a qualsevol altre lloc.

Cap a les vuit del matí, un nou incident es va produir per primera vegada. El moviment ascensional va cessar de cop i volta. El rai va quedar completament immòbil.

—Què és això? —vaig preguntar jo, torbat per aquella aturada que semblava conseqüència d’un xoc.

—Un alto —va respondre el meu oncle.

—Es calma l’erupció?

—Espero que no.

Em vaig aixecar. Vaig intentar mirar al voltant. Potser el rai, aturat per un sortint de roca, oposava una resistència momentània a la massa eruptiva. En aquest cas, havíem d’afanyar-nos a alliberar-lo de seguida.

No era pas això. La columna de cendres, escòries i restes pètries havia deixat de pujar per si mateixa.

—S’aturarà l’erupció? —vaig exclamar.

—Ah —va fer el meu oncle, serrant les dents—, això és el que tems, fillet. Però tranquil·litza’t, que aquest moment de calma no es prolongarà; ja fa cinc minuts que dura, i aviat reprendrem l’ascensió cap a l’orifici del cràter.

El professor, mentre parlava, no deixava de consultar el cronòmetre, i una vegada més va encertar en els seus pronòstics. Ben aviat el rai va reprendre un moviment ràpid i desordenat que va durar un parell de minuts, i es va aturar de nou.

—Bé —va fer el meu oncle, observant l’hora—, d’aquí a deu minuts tornarà a moure’s.

—Deu minuts?

—Sí. Ens trobem dins d’un volcà que té una erupció intermitent. Ens deixa respirar amb ell.

Era ben veritat. Al minut assignat, vam ser projectats de nou amb una rapidesa extrema. Vam haver d’aferrar-nos a les bigues per no caure fora del rai. Després, l’impuls es va aturar.

Des d’aleshores, he reflexionat sobre aquest fenomen singular sense trobar-ne cap explicació satisfactòria. De tota manera, em va semblar evident que no ocupàvem pas la xemeneia principal del volcà, sinó un conducte accessori, on es notava un efecte de retruc.

No sabria dir quantes vegades es va reproduir aquesta maniobra. L’únic que puc afirmar és que, a cada represa del moviment, érem llançats amb una força creixent i com si se’ns emportés un veritable projectil. Durant els instants de parada, ens ofegàvem; durant els moments de projecció, l’aire ardent em tallava la respiració. Vaig pensar per un instant en la voluptuositat de trobar-me sobtadament a les regions hiperbòries, amb un fred de trenta graus sota zero. La meva imaginació sobreexcitada es passejava per les planes nevades de les contrades àrtiques, i aspirava al moment en què rodolaria sobre les catifes glaçades del pol! Però de mica en mica, destrossat per aquells sotracs reiterats, vaig perdre el cap. Sense els braços d’en Hans, més d’una vegada m’hauria esclafat el crani contra la paret de granit.

Així doncs, no he conservat cap record precís del que va passar durant les hores següents. Tinc la sensació confusa de detonacions contínues, de l’agitació del massís, d’un moviment giratori que va arrossegar el rai. Va ondular sobre onades de laves, enmig d’una pluja de cendres. Les flames sonores el van envoltar. Un huracà que semblava provocat per un ventilador immens activava els focs subterranis. Per última vegada, se’m va aparèixer el rostre d’en Hans en un reflex d’incendi, i ja no vaig tenir cap més sensació que la de l’espant sinistre dels condemnats lligats a la boca del canó, en el moment en què l’arma es dispara i dispersa els seus membres en l’aire.





XLIV


Quan vaig tornar a obrir els ulls, em vaig sentir aferrat per la cintura per la mà vigorosa del guia. Amb l’altra mà subjectava el meu oncle. Jo no estava greument ferit, sinó més aviat rebentat per un esgotament general. Em vaig veure estirat al vessant d’una muntanya, a dues passes d’un avenc al qual m’hauria precipitat el més petit moviment. En Hans m’havia salvat de la mort mentre jo rodolava per la falda del cràter.

—On som? —va preguntar el meu oncle, que em va semblar molt irritat d’haver tornat a la superfície.

El caçador va arronsar les espatlles en senyal d’ignorància.

—A Islàndia —vaig dir jo.

—Nej —va respondre en Hans.

—Com que no? —va exclamar el professor.

—En Hans s’equivoca —vaig dir, aixecant-me.

Després de les innombrables sorpreses d’aquell viatge, encara ens esperava una estupefacció. Jo m’esperava veure un con cobert de neus eternes, enmig dels àrids deserts de les regions septentrionals, sota els raigs pàl·lids d’un cel polar, més enllà de les latituds més elevades; i, contràriament a totes aquestes previsions, el meu oncle, l’islandès i jo estàvem estirats a mitja falda d’una muntanya calcinada pels ardors del sol que ens devorava amb el seu foc.

No volia creure el que veia; però la coïssor real de què el meu cos era objecte no permetia cap dubte. Havíem sortit mig despullats del cràter, i l’astre radiant, al qual no havíem demanat res des de feia dos mesos, mostrant-se als nostres ulls pròdig de llum i calor, ens enviava a gavadals una irradiació esplèndida.

Quan els meus ulls es van avesar a aquella resplendor, de la qual havien perdut el costum, els vaig fer servir per rectificar els errors de la meva imaginació. Com a mínim, volia ser a Spitzbergen, i no estava d’humor per desdir-me fàcilment.

El professor va ser el primer a prendre la paraula i va dir:

—Efectivament, això no s’assembla pas a Islàndia.

—I l’illa de Jan Mayen? —vaig replicar.

—Tampoc, fillet. Això no és un volcà del nord, amb els seus turons de granit i el casquet de neu.

—Tot i així…

—Mira, Axel, mira!

Per damunt dels nostres caps, a cinc-cents peus a tot estirar, s’obria el cràter d’un volcà pel qual s’escapava, cada quart d’hora, amb una fortíssima detonació, una alta columna de flames, barrejada amb pedra tosca, cendres i laves. Jo sentia les convulsions de la muntanya, que respirava com les balenes i expulsava de tant en tant el foc i l’aire pels seus enormes narius. A sota, i per un pendent bastant dret, les capes de matèries eruptives s’estenien a una profunditat de set a vuit-cents peus, la qual cosa no atorgava al volcà una altura total de més de tres-centes canes. La seva base desapareixia en una autèntica panera d’arbres verds, entre els quals vaig distingir oliveres, figueres i vinyes carregades de raïm vermell.

Aquell no era pas l’aspecte de les regions àrtiques, s’havia de reconèixer.

Quan la mirada travessava aquell àmbit verdejant, arribava a perdre’s ràpidament a les aigües d’un mar admirable o d’un llac, que convertia aquella terra encantada en una illa de poques llegües d’amplada. A llevant es veia un petit port, precedit per algunes cases, i on unes embarcacions d’una forma particular es balancejaven sobre les onades blavíssimes. Més enllà, uns grups d’illots sortien de la plana líquida, i tan nombrosos, que semblaven un vast formiguer. Cap a ponent, les costes allunyades s’arrodonien a l’horitzó; per sobre d’algunes es perfilaven unes muntanyes blaves d’harmoniosa conformació; sobre les altres, més llunyanes, apareixia un con prodigiosament elevat, al cim del qual s’agitava una columna de fum. Al nord, una immensa extensió d’aigua espurnejava sota els raigs solars, deixant apuntar aquí i allà l’extrem d’una arboradura o la convexitat d’una vela inflada pel vent.

L’imprevist d’un espectacle semblant encara en centuplicava les meravelloses belleses.

—On som? On som? —repetia jo a mitja veu.

En Hans tancava els ulls amb indiferència, i el meu oncle mirava sense comprendre.

—Sigui quina sigui aquesta muntanya —va dir finalment—, hi fa una mica de calor; les explosions no paren, i no valdria pas la pena haver sortit d’una erupció per rebre un cop de roc al cap. Baixem, i sabrem a què atenir-nos. A més, em moro de gana i de set.

Decididament, el professor no era un esperit contemplatiu. Per la meva banda, oblidant la necessitat i les fatigues, m’hauria quedat en aquell indret durant llargues hores, però vaig haver de seguir els meus companys.

El talús del volcà presentava pendents molt drets; lliscàvem per autèntics aiguamolls de cendres, evitant els rierols de lava que s’allargaven com serps de foc. Tot baixant, jo xerrava pels descosits, ja que la meva imaginació estava massa plena per no anar-se’n en paraules.

—Som a l’Àsia —vaig exclamar—, a les costes de l’Índia, a les illes malaies, en plena Oceania! Hem travessat la meitat del globus per anar a sortir a les antípodes d’Europa.

—Però, i la brúixola? —va replicar el meu oncle.

—Sí, la brúixola! —vaig dir jo amb un aire desconcertat—. Si l’hem de creure, hem avançat sempre cap al nord.

—Així doncs, ha mentit?

—Oh, mentir…

—Llevat que això sigui el pol nord!

—El pol no, però…

En tot plegat hi havia un fet inexplicable. Jo no sabia què pensar.

Mentrestant ens acostàvem a aquella verdor que feia goig de veure. La gana em turmentava i la set també. Per sort, al cap de dues hores de marxa, un bell camp es va presentar davant dels nostres ulls, totalment cobert d’oliveres, magraners i vinyes que semblaven pertànyer a tothom. D’altra banda, atesa la nostra indigència, no estàvem per mirar prim. Quin plaer va ser prémer aquells fruits saborosos contra els llavis i mossegar amb totes les dents aquells raïms vermells! No gaire lluny, sobre l’herba, a l’ombra deliciosa dels arbres, vaig descobrir una font d’aigua fresca, on vam submergir la cara i les mans amb voluptuositat.

Mentre cadascú s’abandonava així a totes les dolçors del descans, va aparèixer un nen entre dues oliveres.

—Ah! —vaig exclamar—. Un habitant d’aquesta benaurada contrada!

Era una mena de pobre, vestit molt miserablement, bastant malaltís, i que es va espantar molt en veure el nostre aspecte. En efecte, mig despullats, amb la barba inculta, devíem fer molt mala fila, i, a menys que aquell fos un país de lladres, no era estrany que espantéssim els seus habitants.

En el moment en què el vailet es disposava a fugir, en Hans el va perseguir i el va portar, a pesar dels seus crits i cops de peu.

El meu oncle va començar per tranquil·litzar-lo tan bé com va poder i li va dir en bon alemany:

—Com es diu aquesta muntanya, amiguet?

El nen no va contestar.

—Bé —va dir l’oncle—, no som pas a Alemanya.

I va repetir la pregunta en anglès.

El nen no va respondre tampoc. Jo estava molt intrigat.

—Que és mut, doncs? —va exclamar el professor, que, molt orgullós del seu poliglotisme, va formular la mateixa pregunta en francès.

L’infant continuava en silenci.

—Aleshores provarem l’italià —va afegir el meu oncle, i va dir en aquesta llengua—: Dove noi siamo?

—Sí, on som? —vaig repetir jo amb impaciència.

El nen no va contestar.

—Ah, parlaràs d’una vegada? —va exclamar el meu oncle, que començava a ser dominat per la còlera i que va sacsejar l’infant per les orelles—. Come si noma questa isola?

—Stromboli —va respondre el petit pastor, que es va escapar de les mans d’en Hans i va assolir la plana a través de les oliveres.

No vam pensar gaire més en ell! L’Stromboli! Quin efecte va fer sobre la meva imaginació aquest nom inesperat! Érem en ple Mediterrani, enmig de l’arxipèlag eòlic de memòria mitològica, a l’antiga Strongyle, on Èol tenia encadenats els vents i les tempestes. I aquelles muntanyes blaves que s’arrodonien a llevant, eren les muntanyes de Calàbria! I aquell volcà dreçat a l’horitzó del sud, l’Etna, el ferotge Etna.

—Stromboli! Stromboli! —repetia jo.

El meu oncle m’acompanyava amb els seus gestos i les seves paraules. Semblava com si cantéssim a cor!

Ah, quin viatge! Quin meravellós viatge! Després d’entrar per un volcà, havíem sortit per un altre, i aquest altre era situat a més de mil dues-centes llegües de l’Snæffell, d’aquell àrid país d’Islàndia deixat als confins del món! Les ventures d’aquella expedició ens havien transportat al si de les contrades més harmonioses de la Terra. Havíem abandonat la regió de les neus eternes per anar a les de la verdor infinita, i havíem deixat sobre els nostres caps la boira grisenca de les zones glaçades per sortir al cel blau de Sicília!

Després d’un deliciós àpat a base de fruita i aigua fresca, vam reprendre el camí per atènyer el port de Stromboli. No ens va semblar prudent dir com havíem arribat a l’illa: l’esperit supersticiós dels italians no hauria deixat de veure en nosaltres uns dimonis vomitats de les entranyes de l’infern; així doncs, vam haver de resignar-nos a passar per humils nàufrags. Era menys gloriós, però més segur.

Tot caminant, vaig sentir que el meu oncle murmurava:

—Però, i la brúixola? La brúixola indicava el nord! Com es pot explicar aquest fet?

—A fe meva! —vaig dir jo amb un posat desdenyós—. No cal pas explicar-lo, és el més fàcil!

—I ara! Un professor del Johannæum que no trobés la causa d’un fenomen còsmic! Això seria una vergonya!

Mentre parlava així, el meu oncle, mig despullat, amb la bossa de cuiro a la cintura i alçant-se les ulleres sobre el nas, va tornar a ser el terrible professor de mineralogia.

Al cap d’una hora d’haver deixar el camp d’oliveres, vam arribar al port de San Vicenzo, on en Hans va reclamar la paga de la tretzena setmana de servei, que se li va donar amb càlides estretes de mà.

En aquell instant, si no va compartir la nostra emoció ben natural, almenys es va deixar anar a un moviment d’expansió extraordinari.

Amb la punta dels dits va prémer lleugerament les nostres mans i va somriure.





XLV


Vet aquí la conclusió d’un relat que es negarà a creure la gent més avesada a no estranyar-se de res. Però jo ja estic cuirassat contra la incredulitat humana.

Vam ser rebuts pels pescadors de Stromboli amb els respectes pertinents a uns nàufrags. Ens van donar roba i queviures. Al cap de quaranta-vuit hores d’espera, el 31 d’agost, un petit speronare ens va portar a Messina, on uns dies de repòs ens van refer de totes les fatigues.

El divendres 4 de setembre, vam embarcar a bord del Volturne, un dels paquebots-correu de les missatgeries imperials de França, i, al cap de tres dies, preníem terra a Marsella, sense cap més preocupació a la ment que la de la nostra maleïda brúixola. Aquell fet inexplicable no deixava de capficar-me molt seriosament. El 9 de setembre al vespre arribàvem a Hamburg.

Renuncio a descriure l’estupefacció de la Marthe, la joia de la Graüben.

—Ara que ets un heroi —em va dir la meva estimada promesa—, ja no tindràs necessitat de separar-te de mi, Axel!

La vaig mirar. Ella plorava mentre somreia.

Ja us podeu imaginar la sensació que va produir a Hamburg la tornada del professor Lidenbrock. Gràcies a les indiscrecions de la Marthe, la notícia de la seva partida cap al centre de la Terra s’havia estès arreu del món. La gent no s’ho va voler creure, i, en tornar a veure’l, no s’ho va creure tampoc.

Però la presència d’en Hans i diverses informacions arribades d’Islàndia van modificar de mica en mica l’opinió pública.

Llavors el meu oncle es va convertir en un gran home, i jo, en el nebot d’un gran home, que ja és alguna cosa. Hamburg va organitzar una festa en honor nostre. Al Johannæum va tenir lloc un acte públic, durant el qual el professor va relatar la seva expedició i només va ometre els fets relatius a la brúixola. Aquell mateix dia va dipositar als arxius de la ciutat el document de Saknussemm, i va expressar la seva viva recança que les circumstàncies, més fortes que la seva voluntat, no li haguessin permès seguir fins al centre de la Terra les petjades del viatger islandès. Va ser modest en la seva glòria, i això va fer augmentar la seva reputació.

Tants honors havien de suscitar-li necessàriament enveges. En va tenir, i com que les seves teories, basades en fets reals, contradeien les hipòtesis de la ciència sobre la qüestió del foc central, va sostenir amb la paraula i la ploma notables discussions amb els savis de tots els països.

Pel que a mi respecta, no puc admetre la seva teoria del refredament: a pesar del que vaig veure, crec i creuré sempre en l’escalfor central; però reconec que determinades circumstàncies encara mal definides poden modificar aquesta llei per l’acció de fenòmens naturals.

En el moment en què aquestes qüestions eren palpitants, el meu oncle va experimentar un gran disgust. En Hans, malgrat les seves instàncies, havia marxat d’Hamburg; l’home al qual ho devíem tot no va deixar que li paguéssim el nostre deute. Va ser víctima de la nostàlgia d’Islàndia.

—Farval —va dir un dia, i amb aquesta simple paraula de comiat va sortir cap a Reykjavík, on va arribar sa i estalvi.

Sentíem un afecte singular pel nostre valent caçador d’èiders; la seva absència no farà que l’oblidin aquells a qui va salvar la vida, i certament jo no em penso morir sense haver-lo vist per última vegada.

Per acabar, he d’afegir que aquest Viatge al centre de la Terra va fer una gran sensació arreu del món. Es va editar i traduir en totes les llengües; els diaris més acreditats se’n van disputar els principals episodis, que van ser comentats, discutits, atacats, defensats amb igual convicció en les files dels creients i en les dels incrèduls. Cosa rara, el meu oncle gaudia en vida de tota la glòria que havia adquirit, i fins i tot el senyor Barnum li va proposar «exhibir-lo» per un preu molt alt als Estats de la Unió.

Però un neguit, diguem fins i tot un turment, s’esquitllava dins d’aquesta glòria. Un fet restava inexplicable: el de la brúixola; i, per a un savi, un fenomen injustificat com aquest esdevé un suplici per a la intel·ligència. Doncs bé, el Cel reservava al meu oncle la felicitat completa.

Un dia, ordenant una col·lecció de minerals al seu despatx, vaig veure la famosa brúixola i em vaig posar a examinar-la.

Feia sis mesos que era allà, al seu racó, sense sospitar els maldecaps que causava.

De cop i volta, quina va ser la meva estupefacció! Vaig deixar anar un crit. El professor va venir corrents.

—Què passa? —va preguntar.

—Aquesta brúixola!…

—I doncs?

—Que la seva agulla indica el sud i no el nord!

—Què dius?

—Mireu! Té els pols canviats.

—Canviats?

El meu oncle va mirar, va comparar, i va fer tremolar la casa amb un bot fantàstic.

Quina llum va il·luminar alhora la seva ment i la meva!

—Així doncs —va exclamar tan bon punt va recuperar la parla—, després de la nostra arribada al cap Saknussemm, l’agulla d’aquesta maleïda brúixola marcava el sud en comptes del nord?

—Evidentment.

—Això explica el nostre error. Però quin fenomen devia produir aquesta inversió dels pols?

—Res de més senzill.

—Explica’t, fill meu.

—Durant la tempesta al mar Lidenbrock, aquella bola de foc que imantava el ferro del rai va desorientar la nostra brúixola!

—Ah! —va exclamar el professor, esclafint a riure—. De manera que va ser una mala passada de l’electricitat?

A partir d’aquell dia, el meu oncle va ser el més feliç dels savis, i jo, el més feliç dels homes, perquè la meva bonica virlandesa, abdicant de la seva posició de pupil·la, va assumir grau a la casa de la Königstrasse en la doble condició de neboda i esposa. No cal afegir que el seu oncle va ser l’il·lustre professor Otto Lidenbrock, membre corresponent de totes les societats científiques, geogràfiques i mineralògiques de les cinc parts del món.





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics. És el segon autor més traduït de tots els temps, després d’Agatha Christie, segons Index Translationum. Juntament amb H. G. Wells, és considerat un dels pares de la ciència-ficció. Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





Notes


[1] Probablement procedent de Virland, ciutat i província de l’Estònia actual. (Nota de l’editor.) [Torna]



[2] Xifra: signe d’una escriptura secreta o d’un llenguatge secret.(N. de l’e.) [Torna]



[3] Vaixell de vapor, nau. (N. de l’e.) [Torna]



[4] La Recherche va ser enviada el 1835 per l’almirall Duperré per trobar el rastre d’una expedició perduda, la del senyor de Blosseville i la Lilloise, de la qual no es va tenir cap més notícia. (Nota de l’autor.) [Torna]



[5] Espècie d’ànec gran dels països del Nord, molt apreciat pel seu plomall. (N. de l’e.) [Torna]



[6] L’aparell del senyor Ruhmkorff consisteix en una pila de Bunzen, activada per mitjà de bicromat de potassa, que no fa cap olor; una bobina d’inducció posa l’electricitat generada per la pila en comunicació amb una llanterna d’una disposició particular; en aquesta llanterna es troba un serpentí de vidre on s’ha fet el buit, dins del qual resta solament un residu de gas carbònic o nitrogen. Quan l’aparell funciona, aquest gas es torna lluminós i produeix una llum blanquinosa i contínua. La pila i la bobina es col·loquen dins d’un sac de cuir que el viatger porta en bandolera. La llanterna, col·locada exteriorment, il·lumina a bastament en les foscors profundes; permet aventurar-se, sense tèmer cap explosió, enmig dels gasos més inflamables, i no s’apaga ni en els cursos d’aigua més profunds. El senyor Ruhmkorff és un savi i un hàbil físic. El seu gran descobriment és la bobina d’inducció que permet generar electricitat a alta tensió. Acaba d’obtenir, el 1864, el premi quinquennal de 50.000 francs que França reserva a l’aplicació més enginyosa de l’electricitat. (N. de l’a.) [Torna]



[7] «I seguim per qualsevol camí que ens depari la fortuna.» (N. de l’e.) [Torna]



[8] Casa de pagès a Islàndia. (N. de l’a.) [Torna]



[9] Vuit llegües. (N. de l’a.) [Torna]



[10] Així anomenat perquè els terrenys d’aquest període són molt estesos a Anglaterra, a les contrades habitades antigament pel poble cèltic dels sílurs. (N. de l’a.) [Torna]



[11] Fosfat de calç. (N. de l’a.) [Torna]



[12] Remolí, terbolí d’aigua. (N. de l’e.) [Torna]



[13] L’angle facial és format per dos plans, un de més o menys vertical que és tangent al front i les incisives, i un altre d’horitzontal, que passa per l’obertura dels conductes auditius i l’espina nasal inferior. S’anomena prognatisme, en terminologia antropològica, la projecció de la mandíbula que modifica l’angle facial. (N. de l’a.) [Torna]



[14] «El pastor d’un gran ramat és ell mateix més gran.» (N. de l’e.) [Torna]





