Un 26 de juliol de 1864, Lord Edward Glenarvan, un aristòcrata escocès, troba a alta mar una ampolla amb un missatge molt malmès. Es tracta d’una nota que Harry Grant, capità del Britannia, va escriure en naufragar dos anys abans. Amb els fills del capità, Lord Glenarvan decideix muntar una expedició per rescatar-lo. I amb seva dona, els joves i la tripulació del Duncan, marxen cap a Sud-Amèrica. Al viatge s’afegirà, casualment, Jacques Paganel, un conegut i distret geògraf francès. La dificultat per desxifrar el missatge, l’atzar de la mar i la traïció d’alguns tripulants portaran els membres de l’expedició des d’Amèrica fins a Austràlia, a través d’apassionants i increïbles aventures.

Amb la publicació d’Els fills del capità Grant el 1867, Jules Verne iniciava la famosa trilogia que completaria més endavant amb Vint mil llegües de viatge submarí, el 1869, i L’illa misteriosa, el 1874.





Jules Verne





Els fills del capità Grant


Versió reduïda

Viatges extraordinaris - 05



ePUB v1.1

BreivaX 03.06.17





Títol original: Les Enfants du Capitaine Grant

Jules Verne, 1868

Traducció: Carles J. Guardiola, 1966

Edició digital: BreivaX (v1.0)

Aportació: Epubqüest

ePUBCat base r1.3





CAPÍTOL PRIMER


Lord Eduard Glenarvan, el qual, a més d’ésser el soci més distingit del Reial Club de Yachts del Tàmesi, era un dels setze pars d’Escòcia i tenia seient a la Cambra dels Lords, s’havia fet construir un magnífic yacht que, batejat amb el nom de Duncan, acabava de fer les proves no gaires milles enfora del golf de Clyde.

El 26 de juliol de 1864 retornava el Duncan a Glasgow, ostentant al pal de messana el pavelló d’Anglaterra, al mateix temps que a la punta de l’arbre major onejava un gallardet de color blau, amb una corona ducal i les inicials E. G. del lord brodades en or.

Lady Elena, la jove esposa del lord, es trobava a bord en aquesta petita travessia, acompanyada del comandant Mac Nabbs, cosí seu.

Quan a l’horitzó es veia ja l’illa d’Arran, el guaita del vaixell va assenyalar la presència d’un enorme peix que semblava seguir la nau darrere la popa.

Lord Eduard fou assabentat pel capità, Joan Mangles, de la presència de l’animal, que per les seves característiques podia ser confós amb un tauró.

El propietari del yacht féu constar la seva estranyesa davant la presència d’un tauró en aquells indrets; però el capità assegurà que aquell peix pertanyia a una espècie de taurons que es poden trobar per tots els mars.

—A mi em sembla —va fer— que, per a sortir de dubtes ben aviat, el millor que podríem fer és provar de pescar-lo.

—Doncs, endavant! —contestà lord Glenarvan—. Així aviat sabrem a què atenir-nos.

Mac Nabbs aprovà la idea i tot seguit començaren sobre la coberta els preparatius per a tan interessant operació.

Lady Elena no va voler perdre’s l’espectacle i seguí amb gran interès els treballs dels mariners que, d’acord amb les ordres del capità, van llançar per la borda d’estribord una forta corda, proveïda d’un enorme tros de cansalada.

El tauró, que olorà immediatament el menjar, avançà ràpidament envers el yacht, tot batent les tranquil·les aigües amb les aletes.

En ésser més a prop es van poder adonar que tenia el cap ample, talment com si fos un martell doble a l’extrem d’un mànec, amb quatre files de dents.

Joan Mangles va poder assegurar aleshores que l’animal era un dels exemplars més voraços de la família dels esquals: un que els anglesos anomenen «peix balança», els provençals, «peix jueu» i els espanyols, «peix martell».

Així que l’animal va abastar l’ham, es va girar de panxa enlaire per poder agafar amb més facilitat l’esquer, el qual va desaparèixer tot seguit dins la seva bocassa. El cable va restar ben tibat, la qual cosa demostrava que l’ham havia quedat ben agafat a la gola del monstre.

Amb un xic d’esforç van poder portar la pesca a terme, ja que al cap de mitja hora el tauró era bo i mort a la coberta del yacht.

Amb tot i això, la curiositat dels mariners no havia quedat satisfeta, perquè era costum a tots els vaixells d’escorcollar escrupolosament l’estómac d’aquests animals. La gent del mar esperava sempre alguna sorpresa i gairebé mai no quedava defraudada en aquests casos.

Lady Elena no va voler presenciar l’esquarterament, que, en un tancar i obrir d’ulls, va ésser efectuat pels mariners, a cops de destral.

Desil·lusionats per haver trobat buit el païdor del monstre, estaven a punt de llençar al mar les despulles, quan heus ací que el contramestre es va adonar d’un objecte dur enganxat en una de les vísceres, que va resultar tractar-se d’una ampolla, amb aspecte de portar força temps allà dins.

El lord va ordenar que fos treta amb tota la cura possible, perquè les ampolles trobades al mar solen portar missatges o documents.

El segon de bord, anomenat Tomàs Austin, va ésser l’encarregat de l’extracció.

Al cap de poca estona, l’ampolla trobada en tan singulars circumstàncies era dipositada sobre la taula del menjador, al voltant de la qual s’assegueren lady Elena, el seu marit, el comandant Mac Nabbs i el capità Joan Mangles.

Lord Glenarvan, enmig d’un gran silenci, va procedir a examinar l’ampolla amb tota mena de precaucions, com és lògic, ja que l’indici més petit en aparença pot portar de vegades a un descobriment important.

I així es va adonar que el recipient, de coll prim i broc resistent, al qual havia estat acordillat un tros de filferro, era de parets molt gruixudes, preparades per a suportar una pressió enorme. És a dir, que aquella ampolla deixava entreveure d’un tros lluny el seu origen de la Champagne francesa.

—No en traurem res —va comentar el comandant— de saber-ne la procedència si no sabem, en realitat, d’on ve. Aquest recipient, protegit per seu embolcall petri, pot molt bé haver fet un llarg viatge per l’oceà.

—Això també és veritat —va respondre el lord—, però estic segur que al seu dedins hi trobarem alguna cosa que ens aclarirà el misteri.

—No obstant això —va dir Joan Mangles—, hauria estat millor pescar-la a alta mar en una longitud i una latitud ben definides, perquè així hauríem pogut estudiar els corrents atmosfèrics i marítims i esbrinar el camí recorregut. Però com que els taurons marxen contra el vent i la marea, no ens serà possible de saber res sobre aquest particular.

Glenarvan, estirant el tap amb gran cura, va destapar l’ampolla, que va desprendre immediatament una olor de salnitre.

Tots els circumstants es van ajuntar encara més.

—No estava equivocat —va dir Glenarvan—, aquí dins hi ha papers, només que a causa de la humitat semblen corroïts i no serà possible de treure’ls sense trencar l’ampolla, perquè es troben enganxats a les parets d’aquesta.

—Doncs trenquem-la —va proposar Mac Nabbs.

—M’estimaria més de conservar-la sencera —va tornar a parlar Glenarvan—, però hem de pensar que té més valor el contingut que el continent, i, per tant, val més sacrificar aquest que no aquell.

Per trencar el coll de l’ampolla van haver de fer servir un martell, a causa de la gran duresa que havia agafat l’embolcall calcari.

Al cap de poca estona quedaven al descobert uns trossos de paper, enganxats entre ells, que Glenarvan va treure amb molta cura, i va estendre damunt la taula, davant les atentes mirades de tots.

Aquells trossos de paper eren mig desfets per l’aigua del mar, i contenien diverses paraules aïllades que en altre temps, no hi havia dubte, havien format línies senceres esborrades ara en gran part.

Durant uns minuts, lord Glenarvan els va examinar amb atenció davant la mirada interrogant dels seus amics.

—Les poques paraules que han resistit la corrosió —va dir— permeten d’assegurar que es tracta d’un mateix document escrit en tres idiomes distints. L’un és redactat en francès, l’altre en anglès i l’altre és en alemany.

—Aquesta circumstància —va dir el capità— farà més fàcil la lectura d’aquest missatge, perquè és impossible que l’aigua hagi esborrat les paraules de totes tres còpies precisament als mateixos llocs.

—Això és el que em sembla a mi —va dir lord Glenarvan—. Si combinem el que queda d’unes i altres paraules, a l’últim arribarem segurament a determinar-ne el sentit. Però, anem a pams! Primer, mirem-nos el document anglès.

Així ho van fer i pogueren veure que presentava una disposició de línies i paraules de la manera següent:



El comandant, visiblement desil·lusionat, va dir:

—És ben poc, això.

—Teniu raó —va assentir lord Glenarvan—. Però hi ha l’avantatge que és escrit en bon anglès, com ho demostren les paraules «sink», «aland», «that», «and» i «lost», que es troben intactes, mentre que «skipp» és evident que forma part de la paraula «skipper» i es tracta d’un cavaller Gr, que segurament devia ser el capità d’una embarcació naufragada.

—D’altra banda —va afegir el capità—, les expressions «monit» i «assistance» són molt fàcils d’interpretar.

—Això vol dir —va respondre lord Glenarvan— que, traduïdes aquestes paraules, tindrem, en el mateix ordre que les hem anades dient, «sotsobre», «a terra», «aquest», «i», «perdut», «documents» i «ajuda».

—Desgraciadament —va manifestar el comandant—, ens manquen línies senceres i serà molt difícil de trobar el nom del vaixell perdut i el lloc del naufragi.

—És molt fàcil que, completant l’un document amb l’altre, puguem saber-ne alguna cosa més. Mirem-ho.

El capità Mangles, que sabia l’alemany, va mirar detingudament el segon tros de paper, més deteriorat que el primer, i que no contenia més que algunes paraules aïllades, així:



—Què volen dir aquestes paraules? —va preguntar Elena.

El jove capità va somriure tot responent:

—La síl·laba «Glas», d’aquest segon document, afegida a la de «gow» del primer, dóna la paraula sencera «Glasgow», és a dir, que podem tenir la seguretat que es tracta d’una embarcació del port de Glasgow.

Tothom va estar-hi d’acord.

—La segona línia del document falta del tot —va prosseguir el capità—, però a la tercera hi ha dues paraules molt importants: «zwei», que vol dir dos, i «atrosen», o més ben dit, «Matrosen», que significa mariners. La paraula «graus» si que em fa ballar el cap, i, quant a les dues últimes paraules, es poden explicar sense dificultat: «bringt ihnen» significa «porteu-los», la qual cosa concorda perfectament amb el mot anglès «assistance», que també es troba a la setena línia del primer document, tot junt indica «porteu-los ajuda».

—Però, ja sabem on es troben aquests nàufrags? —va inquirir Glenarvan.

Altra vegada totes les mirades es van concentrar sobre el tercer document, que presentava el següent aspecte:



—Fixeu-vos, senyors! —va exclamar amb gaubança Elena—. Aquí hi ha números!

—Comencem pel començament —va dir lord Glenarvan, mentre reconstruïa d’una a una aquestes paraules incompletes—. Primer de tot, podem estar ben segurs que es tracta d’un veler de tres arbres, o sigui, un bergantí del qual sabem el nom, gràcies als documents anglès i francès. El nom complet és Britannia. De les dues paraules següents, «gonie» i «stral», només la segona té per a nosaltres una significació comprensible, ja que podem considerar que el naufragi devia tenir lloc a l’hemisferi austral. Quant a la paraula «abor» no podem dubtar que és radical del verb «aborder», que significa «abordar» o «arribar a»… Però, on devien arribar aquests malaurats? Si ens fixem en la paraula «contin», podrem suposar que es tracta d’un continent. A què es refereix la paraula «cruel»?

—Aquest mot —va dir llavors el capità— concorda perfectament amb l’expressió de la paraula alemanya «graus»…, «grausam»…, cruel.

—Continuem —va dir el lord, que a mesura que anava veient com s’aclaria el sentit d’aquelles paraules incompletes, hi anava prenent cada vegada més interès—. «Indi»… Deu voler dir que és a l’Índia on van ser llançats aquests mariners? Què deu significar la paraula «ongit». Ah! «Longitud». I aquí hi ha la latitud. Trenta-set graus, onze minuts! Ja tenim una indicació precisa.

—Sí, però, amb tot, encara ens falta la longitud —va afegir Mac Nabbs.

—No ho podem tenir tot —va respondre el lord—, però no és pas poc conèixer la latitud exacta. El document francès és, sens dubte, el més complet, i com que cadascun és una traducció literal dels altres, cal ajuntar-los per tal de completar-ne el sentit més probable, més lògic.

I, agafant la ploma, va emprendre la tasca d’escriure en francès les paraules de tots tres idiomes, amb les qual va poder compondre les següents línies, bo i respectant els intervals que les separaven i completant aquelles el sentit de les quals no donava lloc a dubte.



Llavors mateix es va presentar un mariner a dir que el Duncan embocava el golf de Clyde.

El capità va donar les ordres oportunes i el mariner se’n va anar a transmetre-les al segon. Es tractava d’arribar com més aviat millor a Dumbarton, on lady Elena, seguint el desig del seu marit, retornaria al castell de Malcolm, mentre lord Glenarvan aniria a Londres, a fi de sotmetre el document a la consideració de l’Almirallat.

—Estic convençut —va explicar Glenarvan—, que ens trobem sobre la pista d’una gran catàstrofe. De la nostra intel·ligència depèn la vida d’uns quants homes. Jo crec que hem de posar en pràctica tot allò que sigui possible per tal de desxifrar la clau d’aquest enigma. Hem de considerar-hi tres elements molt distints. En primer lloc, el que sabem amb exactitud, gràcies als documents; després, les conjectures que puguem fer sobre aquests, i, per fi, el que ignorem.

Va fer una pausa, la qual aprofitaren tots els presents per a assentir a tot el que deia el lord.

—Sabem —va prosseguir— que el 7 de juny de 1862 el bergantí Britannia, de Glasgow, va sotsobrar; que dos mariners i el capità van llançar al mar aquest document a trenta-set graus i onze minuts de latitud, i que demanen auxili. A continuació podem conjecturar que el naufragi va ocórrer als mars australs, i això em fa pensar que la paraula «gonnie» pot ser que siguin dues síl·labes corresponents al nom d’un país.

—La Patagònia! —va exclamar Elena.

—També m’ho penso jo, però ens n’hem d’assegurar comprovant si el paral·lel trenta-set passa per aquest país.

—Això no costa res —va dir el capità, tot estenent un mapa d’Amèrica del Sud damunt la taula.

Tot seguit van poder comprovar que el paral·lel 37 passa tocant lleugerament la Patagònia, travessa l’Araucània, toca el nord de les terres patagòniques a través de les Pampes, i es perd finalment a l’Atlàntic.

—Perfectament —va tornar a parlar Glenarvan—. Continuem amb les nostres suposicions. El capità i els dos mariners abor…, és a dir, que «aborden» o «arriben a»…, contin…, el continent, la qual cosa indica clarament que no es tracta d’una illa. A continuació hi ha dues lletres providencials que poden ser una resposta categòrica a la pregunta que ens podem fer: les lletres «pr» donen a entendre d’una manera clara la seva sort, perquè poder ésser part de la paraula «prisonniers», i això també vol dir que són capturats. I per qui?, pels cruels indiens, pels indis ferotges. No un sembla clar el document? No esteu convençuts del que va passar? Les paraules vénen totes soles a omplir els buits, Totes aquestes hipòtesis em semblen molt raonables i estic convençut que la catàstrofe devia tenir lloc a les costes de Patagònia. Per altra part, comprovaré a Glasgow el destí del Britannia, per veure si ha pogut ser que fos portat per l’aigua cap a aquells indrets.

—No cal pas anar tan lluny —va intervenir el capità—. Aquí tenim la col·lecció completa de la Mercantile and Shipping Gazette, que ens proporcionarà les dades precises.

I, tot dient aquestes paraules, va agafar el lligall de periòdics de l’any 1862 i va començar a fullejar-los ràpidament.

Al cap de poc va exclamar, amb aire de satisfacció:

—Trenta de maig de 1862. El Callao. Britannia, amb càrrega per a Glasgow. Capità Grant.

—Grant! —va exclamar lord Eduard—. El valerós escocès que va voler fundar una nova Escòcia al Pacífic… Segur que és ell. El Britannia va salpar del Callao el trenta de maig, i vuit dies després, el set de juny, es va perdre a les costes de Patagònia.

—Efectivament! —va assentir Mangles.

—En aquestes poques paraules que semblaven indesxifrables —va seguir Glenarvan—, hi ha la història sencera. L’única cosa que no sabem és el grau de longitud, que ens manca.

—Detall que, amb tot i ser importantíssim, no crec imprescindible —va afirmar el capità—, ja que coneixent el país i només amb la dada de la latitud, jo em comprometo a anar directament al lloc del naufragi.

Elena, més que ningú, va mostrar l’alegria que això li produïa.

—Ara —va indicar lord Eduard—, podem omplir sense dificultat els espais que queden al document, com si en realitat fossin escrits pel propi capità Grant.

I agafant la ploma va deixar la nota redactada d’aquesta manera:

El 7 de juny de 1862, el bergantí Britannia, de Glasgow, va sotsobrar a les costes de la Patagònia, a l’hemisferi austral. Es dirigeixen a terra dos mariners i el capità Grant, que intenten arribar al continent, on són presos pels ferotges indis. Llancen aquest document a…, graus de longitud i 37 graus 11 minuts de latitud. Porteu-los ajuda o estan perduts.

—Si aquests malaurats tornen a veure la seva pàtria —va dir Elena—, a tu ho deuran.

—El document és massa clar —va exclamar Glenarvan— per no creure que això serà possible. Anglaterra, sens dubte, acudirà en auxili de tres dels seus fills. Allò que va fer per Franklin i per molts d’altres, ho farà avui pels nàufrags del Britannia.

—Hem de suposar —va afegir Elena— que aquests nàufrags tenen una família que en plora la desaparició.

—Tens raó, Elena. És fàcil que el capità Grant tingui esposa i fills, als quals jo m’encarrego de fer saber que encara hi ha esperances.

En aquell moment, lord Eduard Glenarvan va ésser assabentat que el Duncan estava a punt de fondejar al peu del penya-segat basàltic de Dumbarton, coronat pel castell de Wallace, el cèlebre heroi escocès.





CAPÍTOL II


Un cop realitzades les maniobres d’atracada, part de la tripulació del Duncan va desembarcar.

Lady Elena va agafar una sella de posta, expressa per a portar-la al castell de Malcolm, en companyia del seu cosí, el comandant Mac Nabbs.

Mentre, lord Glenarvan, després d’abraçar la seva muller, va anar a agafar l’exprés de la línia de Glasgow.

A l’estació mateixa, el lord va enviar per telègraf una nota important al Times i al Morning Chronicle, que més tard aquests reproduïen com segueix:

Per a informes sobre la sort del bergantí Britannia, de Glasgow, capità Grant, adreceu-vos a lord Eduard Glenarvan, Malcolm-Castle, Luss, comtat de Dumbarton, Escòcia.

L’esmentat castell de Malcolm era un dels més poètics de l’anomenada terra alta d’Escòcia, i es trobava molt a prop del poblat de Luss, des del qual dominava la formosa vall.

La família dels Glenarvan va ser l’única que a l’època de la revolució social d’Escòcia va comprendre que la fidelitat havia de lligar tant els poderosos com els humils, i per aquesta raó va respectar els seus treballadors, mentre que molts altres van ésser expulsats per no poder satisfer els excessius arrendaments que els imposaven els caps dels antics clans.

Aquesta manera de fer va ésser la causa que la família Glenarvan tingués al seu servei només escocesos.

Lord Eduard Glenarvan posseïa una immensa fortuna, amb la qual realitzava moltes bones obres, ja que la seva bondat era il·limitada.

Era un home de trenta-dos anys, d’estatura elevada i de faccions un xic severes, per bé que la seva manera de mirar portava impresa certa dolcesa i el segell poètic tan peculiar dels habitants de les terres altes escoceses. Era home cavalleresc, emprenedor, i, amb raó, tenia una justa anomenada de valent, valentia que en certes ocasions arribava a temeritat.

Llavors d’aquesta narració, feia tant sols tres mesos que estava casat amb Elena Tuffnel, filla del cèlebre explorador Guillem, aquell que fou víctima de la passió pels descobriments geogràfics. Per tant, Elena no descendia de família noble, però era escocesa, i això era prou perquè davant els ulls de Glenarvan aparegués com aureolada amb el major segell de noblesa.

Lord Eduard, creient que la seva muller devia conservar vives les aspiracions del seu pare, havia fet construir el Duncan, destinat a viatjar pels més bonics racons del món. Però els seus propòsits havien estat capgirats per l’aparició d’aquell sensacional document.

L’endemà d’arribar al castell, Elena va rebre un telegrama del seu marit, que li assegurava el seu immediat retorn, telegrama que hores desprès era rectificat per mitjà d’una carta que deia que les seves gestions trobaven algunes dificultats a causa de la conducta de l’Almirallat.

La jove muller va començar a sentir inquietud quan, al capvespre d’aquell mateix dia, l’intendent del castell li va anunciar l’arribada d’una noieta i un xicotet que desitjaven d’entrevistar-se amb lord Glenarvan.

—Segons m’han dit —va explicar Halbert, l’intendent—, han anat amb tren a Balloch, i de Balloch fins a Luss han vingut a peu. No els conec, i estic ben segur que no són pas del país.

—Feu-los pujar —va ordenar Elena.

Al cap de poca estona, van ser introduïts al gabinet d’Elena. La retirada que tenien l’un amb l’altre deia ben clar que eren germans, la qual cosa varen ratificar en explicar que ella tenia setze anys i el seu germà dotze.

La noia tenia un bell rostre, per bé que una mica demacrat, i duia un vestit senzillíssim. El noi semblava decidit i adoptava una actitud com de protector de la seva germana.

Ella va preguntar altra volta per lord Glenarvan, i va tenir una gran decepció quan va saber que no era al castell. Amb tot, però, es va refer immediatament en assabentar-se que ella i el seu germà es trobaven davant la muller del lord.

—Així —va dir la jove—, vós també deveu saber alguna cosa referent a una nota publicada al Times, on es comenta el naufragi del Britannia.

—Efectivament —va contestar de seguida Elena—. I vós…?

—Jo, senyora, sóc la filla del capità Grant i aquest és el meu germà.

Elena, al mateix temps que tornava a pronunciar el nom del capità, va fer acostar cap a ella la noia i el seu germà, i diposità un bes a les galtes d’ambdós.

Immediatament, la noia va començar a fer amb rapidesa preguntes i més preguntes referents al naufragi del seu pare, de tal manera que s’entrebancava parlant.

—Déu me guard de respondre amb lleugeresa —va dir Elena— a tot això que lògicament desitgeu saber. No voldria despertar una esperança il·lusòria. Així i tot, crec que amb l’ajuda de Déu, que tot ho pot, és possible que torneu a veure el vostre pare.

Elena, a continuació, va explicar el contingut del document en què constava la pèrdua del Britannia a les costes de Patagònia, i com el capità i dos mariners, únics supervivents, havien implorat l’auxili del món sencer en aquell document, escrit en tres idiomes, que havien lliurat al mar.

Al fill del capità Grant se li reflectia en la cara l’efecte que li produïen les paraules d’Elena, que feien desfilar per la seva imaginació infantívola les més fantàstiques aventures, amb el seu pare de protagonista.

—On és aquest document? —va demanar la noieta amb interès.

Aleshores, Elena va explicar que el seu marit se l’havia endut a Londres, per mirar d’aconseguir l’ajut del mateix Govern per la recerca dels nàufrags.

—Hauria estat un consol per a nosaltres —va fer la filla de Grant— de poder comprovar que la lletra era del nostre pare. No obstant això, no puc sinó pregar Déu que us beneeixi pel que feu per nosaltres.

Lady Elena va oferir la seva casa als dos germans perquè poguessin esperar el retorn de Glenarvan, que explicaria amb tot detall allò que havia projectat per salvar el capità Grant. Els fills d’aquest no varen poder refutar un oferiment fet amb tanta espontaneïtat.

Encara van continuar parlant una bona estona, sense que Elena digués res dels temors expressats en les cartes del seu marit quant a l’acolliment donat a la seva demanda pels senyors de l’Almirallat. Tampoc no va voler dir res sobre la probable captivitat del capità Grant entre els indis d’Amèrica.

Més tard, Elena va inquirir la vida d’aquells dos simpàtics hostes, i la seva senzilla i commovedora història va fer augmentar la simpatia que havia sentit des del primer moment la muller de Glenarvan envers els dos nois.

Ella es deia Maria i el noi Robert, i eren els únics fills del nàufrag, el qual tenia el nom d’Enric, i havia perdut la seva muller en néixer Robert.

Durant els seus viatges, confiava els fills a una bona vella, cosina seva, que se n’ocupava amb autèntic amor maternal.

El capità Enric Grant era un home que coneixia la seva professió, un ardit mariner, bon navegant i millor negociant, de manera que reunia una munió d’aptituds, molt estimades, per cert, entre els capitans de la marina mercant.

El seu pare, ministre de l’església de Santa Caterina, li havia donat una acurada educació.

Era fill del país i residia a la vila de Dundee, del comtat escocès de Perth.

Els primers viatges a ultramar, els va fer com a segon, per bé que al cap de poc temps els feia ja amb el càrrec de capità. Va estar sempre de sort, i això va fer que tingués una regular fortuna als pocs anys del naixement de Robert.

Fou llavors quan se li va ocórrer la gran idea de formar una vasta colònia escocesa a Oceania, projecte que el Govern no va veure amb bons ulls, i va refusar, per tant, de prestar ajuda a aquella colonització.

Malgrat tot, el capità Grant no es va acovardir, i ja que de cor, si no de fet, es considerava separat de la invasora Anglaterra, va posar la seva pròpia fortuna al servei de la causa, va construir una embarcació i, amb l’ajuda d’una selecta tripulació, es va fer a la mar per explorar les grans illes del Pacífic. Això era l’any 1861, i, fins al maig del 1862, hom havia anat rebent notícies seves, les quals s’havien perdut el mes de juny del mateix any, després de sortir del Callao.

Per aquest temps es va morir la vella cosina d’Enric Grant, i els seus dos fills van quedar sols al món, quan Maria tenia només catorze anys i li calia educar el seu germanet.

Va fer front a la crítica situació i es va consagrar totalment a Robert, treballant nit i dia sens descans.

En l’entendridora posició d’una pobresa noblement acceptada, varen viure els dos nens a Dundee fins que, per fi, trèmuls d’emoció, van llegir l’anunci del Times, que la casualitat els havia posat davant els ulls.

No van vacil·lar ni un moment, i així fou com es van dirigir al castell de Malcolm, amb el convenciment que era millor saber que el seu pare havia estat trobat mort en una costa deserta, que no pas viure amb el dubte incessant.

Després d’aquest prolongat col·loqui i tenint en compte que la nit ho havia embolcallat tot, comprenent a més la fatiga dels dos noiets, Elena no va voler allargar l’entrevista, i per això ordenà que Maria i Robert fossin portats a les seves habitacions, on de seguida van quedar adormits.

Quan la muller de lord Eduard es va quedar sola, va fer que cridessin el seu cosí, a qui va explicar tots els incidents de la visita.

—Déu faci que el meu marit aconsegueixi el que es proposa —va exclamar lady Elena—, perquè si no la situació d’aquestes criatures resultaria horrible, tot i que la noia és molt valerosa.

—No crec que el lords de l’Almirallat —va assegurar el comandant— tinguin el cor més dur que el marbre.

Elena, malgrat les paraules del seu cosí, va passar tota la nit turmentada per grans temors.

L’endemà al matí, va entrar al pati principal del castell un carruatge que arribava a la màxima velocitat que permetien els cavalls. Era lord Glenarvan, el qual va abraçar immediatament la seva muller, que havia sortit a rebre’l.

—Quines notícies portes, Eduard?

—Aquesta gent no té cor —va afirmar Glenarvan—. M’han negat un vaixell parlant-me dels milions despesos inútilment en la recerca de Franklin, i dient que el document era molt fosc i que la desaparició d’aquests homes data ja de fa dos anys i que, per tant, hi ha molt poques probabilitats de trobar-los. En fi, han donat totes les raons que donen aquells qui volen refusar. Recorden els projectes del capità Grant, i el malaurat està perdut per sempre.

Un penós silenci va produir-se darrere les paraules de lord Eduard, al voltant del qual s’havien aplegat Maria i Robert, el comandant i alguns servents del castell.

Ningú no va dir res, però en les cares de tots aquells escocesos es reflectia la protesta contra la conducta de! Govern anglès.

—Pobre pare! —va exclamar la Maria, tot sanglotant.

A lord Glenarvan li van estranyar aquelles paraules, que la seva esposa va aclarir-li en explicar que Maria i Robert eren els fills del capità Grant.

—Si jo hagués sabut que eren aquí… —va murmurar entre dents Glenarvan.

Lady Elena va semblar llegir el pensament del seu marit. Va esguardar els dos jovenets, i després, amb els ulls humitejats, però amb veu ferma, va dir al seu marit:

—En escriure aquesta nota i llançar-la al mar, el capità Grant la va confiar a la voluntat de Déu. És Ell qui sens dubte ens l’envia, perquè ha volgut encarregar-nos la salvació d’aquests malaurats. Hem de tenir com una benaurança canviar aquell projectat viatge de plaer per un altre que constituirà una bona acció.

—Què vols dir, Elena? —va preguntar lord Glenarvan, vivament interessat.

—Saps molt bé a què em refereixo. El Duncan és un vaixell que pot donar la volta al món, i estic convençuda que, si cal, la donarà per anar a la recerca del capità Grant. Quin millor plaer podem cercar que el de salvar uns desgraciats que la seva pàtria abandona?

Lord Glenarvan va abraçar la seva esposa, mentre Robert i Maria li besaven les mans.

—Que sigui així, doncs! —va exclamar lord Glenarvan.

Tot seguit, els servents, emocionats i amb incontenible entusiasme, varen aclamar els amos del castell de Malcolm.





CAPÍTOL III


Lord Glenarvan podia sentir-se orgullós de la seva esposa, aquella dona d’ànima valenta i generosa, capaç de comprendre’l i de seguir-lo, i que s’havia fet el propòsit d’anar en auxili del capità Grant.

De fet, aquesta generosa idea havia passat ja per la ment d’Eduard en veure refusada la seva demanda a Londres, i si no es va anticipar a la seva muller fou perquè no podia suportar la idea de separar-se’n. Però ara, ara que era lady Elena qui ho proposava, ja no havia de vacil·lar. Es tractava de salvar uns escocesos, i lord Glenarvan es va associar de tot cor a les alegres manifestacions dels seus servents.

Aquell mateix dia, lord Glenarvan va ordenar a Mangles que conduís el Duncan a Glasgow, on farien els preparatius necessaris per a un viatge als mars del Sud. La marxa havia estat ja decidida i no hi havia temps a perdre. D’altra banda, tal com havia dit Elena, el Duncan havia estat construït en molt bones condicions de solidesa i de velocitat i era capaç de solcar tots els mars.

El yacht desplaçava dues-centes deu tones i era mogut per una màquina de vapor molt potent. Tenia dos arbres: el de messana, amb trinquet, mastelers de gàbia i de goneta, i el pal major, amb cofa i cangrea; a més, botaló, gran i petit, floc i estais. El velam era suficient, però, sobretot, disposava de la potència mecànica de la màquina, que proporcionava una força de cent seixanta cavalls i feia moure una doble hèlix. El Duncan podia aconseguir, a tota marxa, una velocitat superior a totes les assolides fins al dia, ja que durant les proves al golf de Clyde, havia arribat a fer les disset milles per hora. Era evident que, en aquestes condicions, el Duncan podia emprendre la volta al món.

Joan Mangles no va haver de fer res més que aconduir el yacht interiorment, i la seva primera cura va ser eixamplar els pallets, per tal de poder portar la major quantitat possible de carbó, en previsió d’eventuals dificultats per a renovar el combustible durant la travessia.

També el rebost va ser objecte de la mateixa precaució i Mangles ho va fer de tal manera que va emmagatzemar queviures per a dos anys.

No sabent que podria passar, el capità va comprar un canó giratori, que va emplaçar al castell de proa. Sempre pot resultar d’utilitat poder tirar un projectil a una distància de quatre milles.

El capità Mangles, amb tot i no manar més que un yacht d’esbarjo, era un dels millors mariners matriculats a Glasgow. Tenia trenta anys, i per bé que les seves faccions eren un xic rudes, indicaven intrepidesa i bondat. Quan lord Glenarvan li va oferir el comandament del Duncan, el va acceptar de tot cor, perquè, nascut al castell, estimava com un germà l’amo d’aquest i desitjava consagrar-se al seu servei.

Tomàs Austin era un antic mariner, digne de tota confiança, que ocupava el càrrec de segon de bord.

El Duncan, inclosos el capità i el segon, tenia una tripulació de vint-i-cinc homes, tots oriünds del comtat de Dumbarton, i tots experts mariners. Lord Glenarvan disposava, doncs, a bord, d’una colla de braus escocesos, un grup d’homes honrats, fidels, decidits i satisfets de la professió, tan hàbils en el maneig de les armes com en la maniobra d’una nau.

El capita Mangles no s’oblidà tampoc d’arranjar els departaments dels esposos Glenarvan, de la mateixa manera que va preparar cabines per als fills del capità Grant, ja que lady Elena no va poder negar a Maria el permís per a acompanyar-la en aquella travessia.

Quant a Robert, però, van haver de prescindir de la seva condició de passatger, perquè es va oferir com a grumet, marmitó o mariner, ja que volia que la seva presència fos d’utilitat. El capità mateix es va comprometre a ensenyar-li l’ofici de mariner.

No cal dir que també el comandant Mac Nabbs formava part de la llista de passatgers, ja que essent cosí dels Glenarvan, era molt natural que s’afegís a l’expedició.

Aquest era el personal del yacht que, per rares circumstàncies, estava destinat a realitzar un dels més sorprenents viatges, i per això no era estrany que des del moment de la seva arribada al moll de Glasgow, el Duncan acaparés totalment la curiositat pública.

Una gran gentada anava cada dia a veure’l tot comentant apassionadament l’aventura que estava a punt d’emprendre.

Això desagradava els altres capitans del port, que semblava com si no existissin; entre ells es trobava el capità Burton, que manava un estupend vapor amarrat al costat del Duncan, a punt de salpar cap a Calcuta, i en un dels costats del qual figurava la inscripció «Escòcia».

Aquesta nau, d’acord amb la seva grandària, podia considerar el Duncan com a vaporet de passeig i, malgrat això, tot l’interès es centrava en el yacht de lord Glenarvan.

Un mes després de les proves al golf de Clyde, el Duncan, ben ple de provisions, estava disposat a fer-se a la mar, moment que es va acordar per al 25 d’agost, la qual cosa permetria d’arribar a les latituds austral en entrar a la primavera.

El dia abans al fixat per a la partença, és a dir, el 24 d’agost, el matrimoni Glenarvan, acompanyat de Mac Nabbs, Maria i Robert Grant, el majordom del vaixell, Olbinett, i la seva dona, afegida al servei de lady Elena, varen deixar el castell de Malcolm per a trobar-se hores més tard instal·lats a bord.

Lord Glenarvan i la seva esposa ocupaven els departaments corresponents a la coberta de popa del yacht. Es composaven de dos dormitoris, un saló i dues cambres de bany. Llavors hi havia un menjador general rodejat per sis cabines, de les quals n’ocupaven cinc el germans Grant, el esposos Olbinett, i el comandant Mac Nabbs. El capità i el seu segon tenien les cabines situades al castell de popa, mentre que la resta de la tripulació s’allotjava a l’entrepont amb tota comoditat.

La nit del 24 al 25 d’agost, i amb la marea descendent de les tres de la matinada, el Duncan havia de salpar. Per això, a les vuit del vespre, els esposos Glenarvan, els seus hostes i tota la tripulació es traslladaren a l’antiga catedral de Sant Mungo, on tots van resar per implorar les benediccions del Cel i posar d’aquesta manera l’expedició sota la tutela de la Providència.

Maria Grant no podia refrenar els sanglots i tots els presents es varen retirar amb una profunda emoció.

A les onze de la nit tothom era al seu lloc, a les dotze es van encendre les calderes i a les dues de la matinada el Duncan va començar a tremolar a causa de la trepidació dels motors. El vapor bullent es va escapar xiulant per les vàlvules i no mancava més que fer-se a la mar.

Lord Glenarvan va donar el vist i plau per a la sortida quan el reflux es començava a notar.

El Duncan va afluixar les amarres i es va apartar del vaixells propers, mentre la seva sirena llançava vigorosos tocs. L’hèlix va començar a voltar i impulsà el yacht cap al mig del riu.

Mangles, que coneixia bé els passos del Clyde, no va demanar pilot, ja que cap dels pràctics no hauria maniobrat millor que ell. Amb la mà dreta feia anar la màquina, mentre amb l’esquerra controlava el timó de seguretat.

Al cap de poc, s’anaven perdent els rumors de la ciutat, i a les sis del matí el Duncan eixia del canal del Nord i navegava per l’Atlàntic.

L’endemà a la tarda, el vent va bufar fort i la mar va esdevenir força agitada, de manera que les dames van quedar-se a les cabines.

Al segon dia de navegació, però, el vent es va decantar, i el Duncan va ésser menys sensible als moviments de balanceig i capficall. Per això, a trenc d’alba, lady Elena i Maria Grant es van reunir al pont amb lord Eduard, el comandant i el capità, i així van poder observar l’esplèndida eixida de sol, que va resultar meravellosa.

—Serà llarga la travessia? —va preguntar Maria amb interès.

—Amb aquesta nau —va respondre Joan Mangles— podem obtenir grans resultats. És una embarcació capaç de fer feliç qualsevol mariner, i si podem mantenir la velocitat que portem ara, passarem l’Equador d’aquí a deu dies, i donarem la volta al Cap d’Hornos abans de cinc setmanes.

—Ja ho sentiu, Maria —va intervenir lady Elena—, abans de cinc setmanes.

—Que Déu us escolti —va contestar la noia.

—En tot això —va dir lord Glenarvan—, hi ha alguna cosa de providencial que ens ha d’infondre bones esperances, i no solament triomfarem en el nostres propòsits, sinó que es realitzaran sense dificultats. Si no, mireu tota aquesta bona gent afiliada al nostre servei.

—També el Duncan fa un paper important en aquesta empresa —va intervenir Mangles.

—Us mostreu tan orgullós del vostre yacht —va dir lady Elena—, que em vénen ganes de visitar-lo de cap a cap fins al fons de la sentina.

—No hi ha cap inconvenient —va dir, tot rient, lord Glenarvan—. Però permet-me un instant que avisi Olbinett.

El majordom va acudir sense pèrdua de temps en ésser cridat pel seu senyor.

—Anem a donar una volta abans d’esmorzar i espero que a la nostra tornada trobarem la taula parada.

Olbinett va inclinar-se, mentre lord Glenarvan i els seus acompanyants baixaven a l’entrepont.

Només Mac Nabbs s’havia quedat al lloc de la reunió, llançant glopades de fum, que l’embolcallaven en bromes cada vegada més denses, quan, de sobte, va aparèixer al seu davant un nou personatge que li era del tot desconegut.

Es tractava d’un home que semblava tenir cap a quaranta anys i amb tot l’aspecte d’un clau de cabota grossa. Era alt, sec, tot ossos, amb un cap gran i aplanat, nas llarg i barbeta sortida, mentre els seus ulls s’amagaven darrere unes enormes ulleres rodones, i el seu esguard indicava la indecisió peculiar dels nictalops, o sigui, d’aquells qui tenen una disposició especial de l’ull, que els permet de veure els objectes en les tenebres… La seva complexió delatava un home intel·ligent i jovial. Sense que hagués parlat encara, el pressentíeu loquaç i, sobretot, distret, com aquella gent que no veu el que mira ni s’adona del que sent. Portava americana de vellut castany, amb innombrables butxaques, farcides, segons semblava, de quaderns, agendes, llibres d’apunts, carteres i molts d’altres objectes tan molestos com inútils. Els pantalons eren de la mateixa tela, i als peus portava unes fortes sabates de color i polaines de cuiro. I per a completar tan interessant indumentària, anava cobert amb una gorra de viatge i duia una ullera de llarga vista en bandolera.

El comandant contemplava impassible aquell personatge, que no encertava a comprendre d’on venia, on anava i per què es trobava a bord.

L’agitació del desconegut contrastava amb la serenitat de Mac Nabbs, que restava mut davant la interrogant mirada d’aquell enigmàtic personatge, que, quan va veure que les seves temptatives no eren correspostes pel comandant, va muntar la ullera, que feia quatre peus en tota la seva llargada, i, posant-se amb les cames obertes, va començar a atalaiar l’horitzó.

Al cap d’uns quants minuts d’examen, va abaixar-la fins a tocar amb una punta la coberta del vaixell, provant de recolzar-s’hi com si fos un bastó, però les diferents peces de l’aparell van encaixar entre elles a l’acte, i feren tornar l’aparell a la seva primitiva posició, i el nou passatger, havent perdut l’equilibri, va estar a punt de caure al peu de l’arbre major.

Aleshores, el desconegut es va decidir, i amb accent estranger va cridar més d’una vegada el majordom, fins que, per fi, va presentar-se Olbinett.

La cara de sorpresa que va fer aquest en sentir-se interpel·lar per aquell fantasma que ell no coneixia és indescriptible. No obstant això, va pujar a la coberta de popa i es va acostar a l’estranger.

—Sóc el passatger de la cabina número sis —va explicar l’estrany personatge.

—Sí, sí, del número sis —va repetir el majordom.

—Ah, això! I vós, majordom, us dieu…?

—Olbinett.

—Dons bé, Olbinett —va explicar el viatger de la cabina sis—, és hora de pensar en l’esmorzar. Fa trenta-sis hores que no he fet més que dormir, i això significa que fa trenta-sis hores que no he menjat. A quina hora s’esmorza?

Olbinett va respondre maquinalment:

—A les nou.

El desconegut passatger va consultar el rellotge, operació força complicada, perquè no el va poder trobar fins que va ficar la mà a la novena butxaca.

—Encara no són les vuit —va replicar—, i per a matar el cuc feu-me el favor, senyor Olbinett, de portar-me uns bescuits i una copa de xerès.

En aquell moment va aparèixer Mangles al peu de l’escala del castell de popa.

—Aquí teniu el capità —va senyalar Olbinett, i se’n va anar tot seguit.

—Oh, capità Burton! —va exclamar el desconegut—, encantat de conèixer-vos. Permeteu-me d’estrènyer la vostra mà, ja que si no vaig fer-ho abans-d’ahir, va ser per a evitar-vos molèsties al moment de la partença.

Mangles no acabava de sortir de la seva estupefacció, tant per la presència d’aquell home com per sentir-se dir capità Burton.

—Com us va l’Escòcia? —va prosseguir l’estrany personatge.

—Quin Escòcia? —va demanar finalment Mangles.

—Oh!, quin ha de ser? El magnífic vapor que ens porta i del comandant del qual, l’intrèpid capità Burton, m’han fet grans elogis.

—Sento haver-vos de dir —va contestar Mangles— que no sóc el capità amb qui em confoneu.

—Doncs així és al senyor Burdness, el segon de l’Escòcia, a qui parlo en aquest moment?

Joon Mangles no se’n sabia avenir, començava a sospitar la veritat, i ja estava a punt d’anomenar les coses pel seu nom, quan lord Glenarvan, la seva esposa i Maria Grant van pujar de nou al pont.

—Oh! Passatgers! D’altres passatgers! —va exclamar ple d’alegria el desconegut, en adonar-se de la seva presència. I atansant-s’hi amb tota naturalitat es va inclinar davant Maria Grant, al mateix temps que deia—: Senyoreta…! —I fent la mateixa cosa davant la presència de lady Elena, va afegir—: Senyoreta…! Cavallers! Senyor…

—Lord Glenarvan —va dir Mangles.

—Milord —va continuar parlant el desconegut—, us demano que em perdoneu que em presenti personalment, però espero que intimarem ben aviat, i que en companyia d’aquestes dames la travessia de l’Escòcia ens ha de semblar tan curta com agradable.

Lady Elena i Maria Grant es varen mirar, estranyades, sense dir ni paraula.

—Senyor —va dir lord Eduard—. Amb qui tinc l’honor de parlar?

—Amb Jaume Eliací Francesc Maria Paganel, secretari de la Societat Geogràfica de París, membre corresponent de les societats de Berlín, Bombai, Darmstadt, Leipzig, Londres, Petersburg, Viena i Nova York; membre honorari del Reial Institut Geogràfic i Etnogràfic de les Índies Orientals, que, després de passar vint anys fent estudis de gabinet, es dirigeix a l’Índia per recopilar els treballs realitzats per altres cèlebres exploradors.

A jutjar per com havia estat d’afectuosa i amena la seva presentació, no hi havia dubte que el secretari de la Societat Geogràfica havia d’ésser un senyor summament amable.

Lord Glenarvan coneixia el nom i els mèrits de Jaume Paganel, els seus treballs geogràfics, els seus estudis sobre els recents descobriments i els seus molts articles publicats, que l’havien col·locat entre els més distingits savis de França.

—Ara que ja ens coneixem —va dir Eduard—, em permetreu que us faci una pregunta, senyor Paganel?

—Sempre m’ha de ser agradable la vostra conversació —va respondre l’interpel·lat.

—Quan vareu embarcar?

—Abans-d’ahir, a les vuit. Havia fet el viatge amb tota rapidesa des de París a Glasgow, on vaig agafar el tren per traslladar-me a Caledònia, en què un carruatge em va portar fins a la passarel·la de l’Escòcia, en el qual m’havia fet reservar des del meu punt de partida la cabina número sis. Com que em trobava molt cansat per tantes hores de viatge i, a més, no vaig veure ningú a bord, em vaig ficar al llit tot seguit i he ben dormit per espai de trenta-sis hores.

Aquestes paraules van aclarir la presència del geògraf a bord del Duncan, on s’havia embarcat erròniament, mentre la tripulació assistia a la cerimònia de Sant Mungo.

Com assabentar el savi de la seva equivocació?

Lord Glenarvan va pensar que calia fer-ho, i per això va demanar:

—De manera, senyor Paganel, que heu elegit Calcuta com a punt de partida per a les vostres excursions. No us seria el mateix visitar qualsevol altre país?

—No, milord, que he de complir una missió que m’ha confiat la Societat Geogràfica. Cal que vagi a l’Índia —i amb la seva habitual facilitat de paraula, Paganel va cantar les excel·lències de les seves exploracions pel curs del Yarou-Dzongbo-Tchou, que banya el Tibet en un recorregut si fa no fa de set-centes milles.

—Es tracta, efectivament, d’un atractiu viatge —va dir lord Glenarvan—, però no vull prolongar el vostre error per més temps, ja que per ara heu de renunciar al plaer de visitar l’Índia.

—Renunciar! I per què?

Paganel es creia, de moment, que es tractava d’una broma, però, quan la seva mirada va topar amb la roda del timó, en què va poder llegir: «Duncan - Glasgow», va llançar un alarit de desesperació, i es precipità cap a la seva cabina, bo i cridant:

—El Duncan! El Duncan!





CAPÍTOL IV


Quan el dissortat savi se’n va haver anat, tots els presents, llevat del comandant, van esclatar a riure. Fins els mariners i tot feien els més jocosos comentaris.

—Equivocar-se de tren i agafar el d’Edimburg en lloc del de Dumbarton, encara es pot perdonar —deia un d’ells—, però equivocar-se de vaixell i navegar cap a Xile volent anar a l’Índia, és el súmmum de la distracció.

—Aquest home —va explicar lord Glenarvan— té fama de guillat. En certa ocasió va publicar un notable mapa d’Amèrica, que retolà amb el nom de Japó. Però això no impedeix que sigui distingit com un dels millors geògrafs de França.

—Però, què en farem d’aquest home? —va preguntar el capità.

—Nosaltres no som responsables dels seus errors —va intervenir Mac Nabbs—, i no podem desviar la nostra ruta. L’única cosa que podem fer és desembarcar-lo al primer port que toquem.

Paganel va aparèixer en aquell moment, tot repetint incessantment les fatídiques paraules: «El Duncan! El Duncan!».

Venia avergonyit, després de comprovar que tenia l’equipatge a bord. Per fi va preguntar, adreçant-se a lord Glenarvan:

—I el Duncan, on es dirigeix?

—A Amèrica, senyor Paganel —va contestar Glenarvan—, i, més exactament, a Concepció.

—A Xile! A Xile! —va sospirar el dissortat geògraf—. Adéu missió de l’Índia!

—Tot es pot arreglar, senyor Paganel —va tornar a parlar lord Glenarvan—. Aviat ens aturarem a Madeira, i allà trobareu alguna embarcació per a tornar a Europa.

—No puc pas fer altra cosa! Però això només em pot passar a mi. Ja m’adono perfectament que el Duncan és un yacht d’esbarjo propietat de l’il·lustre lord Glenarvan.

—Que us prega —va interrompre el lord— que disposeu totalment de la seva hospitalitat.

—Jo volia dir —va reprendre Paganel— que, ja que efectueu un viatge d’esbarjo, podríeu igualment fer-lo virant en rodó i anant en direcció a l’Índia…

Les paraules del geògraf varen ser interrompudes pels moviments negatius dels caps de tots els presents.

En pocs minuts, Jaume Paganel fou posat al corrent de la situació, i no va poder fer més que aplaudir el gest humanitari de l’expedició.

Lady Elena el va invitar a associar-se a les recerques, però el geògraf va indicar que li calia complir la missió que li havien confiat i que, per tant, desembarcaria a Madeira per tornar-se’n endarrere.

—El vostre desig serà satisfet —va exclamar Glenarvan—, i em plau molt d’oferir-vos la nostra franca hospitalitat mentre durarà la travessia, i desitjar que la nostra companyia no us sigui desagradable.

Jaume Paganel era tot compliments, pensant de treure algun profit d’aquest retard involuntari. Es va mostrar alegre i va encantar les dames amb el seu bon humor. A la nit ja era un bon amic de tothom.

El geògraf es va interessar pel famós document, que li fou mostrat. El va estudiar acuradament i amb la més gran minuciositat, i no li va semblar possible cap altra interpretació. Per això va donar als fills del capità Grant les més falagueres esperances.

Mentrestant, i afavorit pels corrents del nord d’Àfrica, el Duncan marxava ràpidament cap a l’Equador, fins que el 30 d’agost varen albirar l’arxipèlag de les Madeira, envers el qual el yacht va enfocar la proa, puix que lord Glenarvan, complint la promesa donada, pretenia de deixar en terra Jaume Paganel.

Però el geògraf va pensar que poca cosa podria fer-hi, a Madeira, perquè ja altres cèlebres exploradors havien donat a conèixer aquelles terres en tots els detalls. Per altra part, el Duncan s’hauria hagut de desviar una mica de la ruta, la qual cosa Jaume Paganel no va voler de cap de les maneres.

—Si no us fa res de fer escala a les Canàries —va suggerir el savi—, tindria molt més d’interès per a mi, perquè hi ha el pic de Tenerife que sempre he desitjat de veure.

—Tocarem a Canàries —va contestar lord Glenarvan, sense poder contenir una rialleta.

A les dues de la tarda del 31 d’agost, el capità va dir a Jaume Paganel, assenyalant un punt de l’horitzó:

—Tingueu la bondat de mirar cap a aquest costat. No veieu res?

El geògraf va dirigir la mirada cap a l’horitzó, i semblava no voler veure res, però davant la insistència de Mangles, va preguntar:

—És aquest el tan celebrat pic de Tenerife?

El capità va fer que sí.

—Comparat amb el Mont Blanc, això no és res, i no em sembla pas tan alt com diuen.

I Jaume Paganel es va embolicar en una sèrie de comparacions i arguments no gaire convincents, per indicar que les illes Canàries no eren pas massa interessants per a ell.

De manera que, poques hores més tard, el Duncan deixava les Canàries a l’oest per a continuar la seva ràpida marxa, fins que el 2 de setembre, a les cinc del matí, passaven el Tròpic de Càncer.

El desembarcament que havia sol·licitat ara el savi geògraf eren les illes de Cabo Verde, i el 3 de setembre, Paganel va començar a fer els equipatges per al pròxim desembarcament, aprofitant que la mar agitada no deixava que els passatgers romanguessin a coberta.

El Duncan va evolucionar entre les illes de Cabo Verde, va passar davant la de la Sal, i després de salvar enormes bancs de corall va deixar enrere l’illa de Santiago. Després el capità va embocar la badia de Villa Praia i va fondejar davant la ciutat.

Una pluja torrencial amb prou feines permetia de distingir la població. El temps era de mil dimonis i la ressaca violentíssima. L’aspecte era trist i depriment.

—Sembla com si la desgràcia em perseguís —va exclamar Paganel, caminant a grans passes pel menjador, ja que tots els passatgers es van haver de quedar a bord mentre s’efectuava l’embarcament del carbó.

—Com sortireu amb aquesta pluja? —va preguntar lady Elena.

—Si no ho faig no és pas per mi, sinó perquè tinc por que se’m malmetin l’equipatge i els aparells.

—Podem protegir-los al moment del desembarcament —va assegurar lord Glenarvan—. Un cop a la ciutat us podreu allotjar força bé, no gaire pulcrament, ja que haureu de viure entre porcs i mones, la companyia del quals no sol ser molt agradable. Malgrat tot, no haureu de suportar-la molt de temps, perquè d’aquí a set o vuit mesos podreu embarcar cap a Europa.

Paganel va obrir la boca ben oberta, sense dir un mot.

—Sí, set o vuit mesos —va repetir lord Eduard— que us podreu passar estudiant amb tot detall l’arxipèlag sencer.

—Bé, però el que passa —va respondre Paganel— és que no podré reconèixer els rius, perquè no n’hi ha, ni els boscos, perquè aquí no hi ha arbres, i les muntanyes són poc elevades i sense importància. I a més, que en aquests llocs tot el treball ja és fet.

—Doncs, què penseu fer, senyor Paganel? —va preguntar lady Elena.

—Quin és el primer port que penseu tocar? —va preguntar Paganel després d’una curta pausa.

Lord Glenarvan va indicar que anirien directament a Concepció.

—Això m’allunya de les Índies d’una manera extraordinària.

—I no seria el mateix que aquestes Índies fossin les occidentals en lloc de les orientals? —va preguntar Glenarvan amb ironia—. Perquè cal tenir en compte que els habitants de les pampes de Patagònia són tan indis com els natius del Punjab.

—Caram, milord! —va exclamar Paganel, tot gesticulant exageradament—. Em sembla que teniu raó. A més que en els mapes d’aquelles terres hi ha errors d’alguns graus i no dubto que si hagués sol·licitat a la Societat Geogràfica aquest viatge a Patagònia, me l’haurien concedit igualment.

—Així, ens acompanyeu? —va interrogar lady Elena.

—I la meva missió?

—Us adverteixo, senyor Paganel —va replicar Glenarvan—, que passarem per l’estret de Magallanes, visitarem Port Famine, i tingueu en compte, a més, que en aquesta empresa tindreu el dret d’associar el nom de França al d’Escòcia.

—I que un geògraf —va interrompre Elena— pot ésser molt útil a la nostra expedició.

—Voleu que parli sense embuts? —va contestar Paganel—. Segons sembla, esteu ben entossudits que em quedi.

—I per la vostra part, Paganel, us moriu de ganes de quedar-vos —va replicar lord Glenarvan.

El geògraf es va posar a riure, i a continuació va dir:

—Aquesta és la veritat, però em feia por de dir-ho.

Aquestes paraules de Jaume Paganel van tenir la virtut de produir un goig general a bord del Duncan. Tots van acceptar aquella decisió i Robert se li va llançar al coll.

—Quin noi més simpàtic! —va exclamar el digne geògraf—. Li ensenyaré Geografia.

La sort del noi semblava estar ja decidida, perquè si Joan Mangles s’havia encarregat de fer-ne un mariner; lord Eduard un home de cor; el comandant un home de sang freda; Elena un ésser noble i generós, i Maria Grant un deixeble agraït a semblants mestres, Robert havia d’esdevenir un excel·lent i perfecte cavaller.

Una volta va ésser acabat de carregar el carbó, la qual cosa fou duta a terme amb la major rapidesa, el Duncan va dirigir la proa a l’oest per tal de guanyar el corrent de la costa del Brasil. El set de setembre va entrar a l’hemisferi austral, després de passar la ratlla de l’Equador enmig d’una suau brisa.

Tothom qui viatjava al yacht es trobava animat amb les millors esperances, ja que les probabilitats d’èxit en la recerca del capità Grant semblaven créixer dia per dia. Un dels més confiats era el capità, però la seva confiança provenia, en primer lloc, de veure Maria feliç i contenta. S’havia interessat molt per la noia, ocultant els seus sentiments tan malament que, llevat de Maria i ell mateix, tothom ho va endevinar.

Paganel passava dies sencers estudiant els mapes amb els quals ocupava la taula del menjador, i privava llavors que el majordom pogués preparar a temps la taula per als àpats.

Les discussions entre Olbinett i el savi geògraf, provinents del dret d’ocupar la taula, eren constants, però Paganel, que s’havia fet seus tots els ocupants del vaixell, semblava portar avantatge.

Als baguls del segon hi havia un carregament de llibres, entre els quals figurava un cert nombre d’obres espanyoles, que varen donar a Paganel la idea d’aprendre la llengua de Cervantes, que a bord ningú no sabia. Això li facilitaria molt les indagacions en el litoral xilè.

Atesa la seva excel·lent disposició per a les llengües, el savi estava convençut que, en arribar a Concepció, dominaria ja totalment el nou idioma.

El 10 de setembre, el Duncan es trobava a 5° 73’ de latitud Sud i a 31° 15’ de longitud Oest, i el dia 13 va travessar el Tròpic de Capricorn, i embocà tot seguit l’entrada del cèlebre estret. Les costes de Patagònia havien estat albirades en diverses ocasions com una ratlla dibuixada amb prou feines en l’horitzó.

El 25 del mateix mes, el yacht es trobava a l’altura de l’estret de Magallanes, en el qual es va internar sense vacil·lar; la longitud exacta d’aquest estret és de 376 milles i és la via preferida pels vaixells de vapor que es dirigeixen a l’oceà Pacífic.

Jaume Paganel no es volia perdre cap detall de l’estret i així va poder comprovar que, durant les primeres hores de navegació, i en un trajecte de seixanta a vuitanta milles, fins al cap Gregorio, les costes eren baixes i arenoses.

La travessia duraria unes trenta-sis hores i el savi geògraf es va imposar el deure de fruir totalment la visió d’aquell panorama que tant l’encisava.

—Una Patagònia sense patagons! —va exclamar Paganel quan va comprovar que a les terres del nord no s’hi veia cap indígena—. I després de tot, si Magallanes va donar el nom de patagons als indígenes d’aquesta regió, bé pla havia de creure que existien.

—No us impacienteu —va dir Glenarvan—. Ja els veureu, perquè, segons tinc entès, alguns exploradors diuen que són veritables gegants.

—Personalment, no puc afirmar-ho, perquè els viatgers que els han vistos estan en complet desacord. Magallanes diu que no li arribaven a la cintura, Cavendish assegura que són corpulents i robustos, Hawkins els considera gegantins, Lemaire els atribueix una alçada d’onze peus i, en canvi, Wood i alguns d’altres consideren que la talla que tenen no passa de regular.

—Així, doncs —va preguntar lady Elena—, quina és la veritat entre tantes contradiccions?

—La veritat —va dir Paganel— és la següent: els patagons tenen les cames curtes i el bust desenvolupat i, per tant, podem formular una opinió burleta dient que aquests homes mesuren sis peus quan seuen i només cinc quan estan drets.

La jocosa opinió del geògraf va ésser acollida amb mostres de gran alegria, al mateix temps que el Duncan costejava la península de Brunswick, entre dos panorames esplèndids. Més tard, i després de tombar el cap Gregorio, va quedar a estribord el penal de Punta Arenas, i aparegueren immediatament el pavelló xilè i el campanar de l’església per entre els arbres.

En aquell lloc, l’estret es trobava entre unes masses granítiques d’aspecte imponent, mentre les muntanyes amagaven la base en el si d’immenses selves, i ocultaven entre els núvols els cims emblanquinats per les neus perpètues.

Es va anar fent de nit, amb un llarg crepuscle, mentre el Duncan vorejava aquelles riberes.

En fer-se de dia, navegava per passos estrets, entre boscos de faigs, bedolls i freixes. Va passar a les envistes de la badia de Sant Nicolau, per tombar finalment el cap Forward, on eren abundosos encara els glaços del darrer hivern.

La Terra de Foc, a l’altra banda de l’estret, es feia visible perquè hi destacava el mont Sarmiento, enorme massa de roques que s’eleven a sis mil peus d’altura.

El Duncan, sense ni un error, seguia el seu camí, fins a arribar al cap Tamar, on va canviar de direcció tot rodejant els penya-segats de les illes Narborough i apropant-se a les costes del Sud.

Per fi, a les trenta-sis hores d’haver entrat a l’estret, varen poder veure el penyal del cap Pilares, a l’extrem de la Terra de la Desolació. I vuit dies després, el yacht entrava a tot vapor a la badia de Talcahuano, magnífic estuari de nou milles d’ample per dotze de llarg.

Els temps era magnífic quan el Duncan va fondejar al port de Talcahuano, quaranta-dos dies després d’haver abandonat les bromoses aigües del Clyde.

Glenarvan va ordenar que fossin avarades les canoes i va desembarcar seguit de Paganel. El savi geògraf volia servir-se de l’idioma espanyol que amb tant d’afany havia estudiat. Però, amb gran sorpresa, no va aconseguir de fer-se entendre pels indígenes.

—És que em falta l’accent —va dir.

Per tota resposta, lord Glenarvan va indicar que el que més convenia era anar a la duana, on va poder-se assabentar, amb prou dificultats, que el cònsol britànic residia a Concepció.

Lord Eduard va trobar fàcilment dos bons cavalls, i, poc després, junt amb Paganel, es va traslladar al domicili del cònsol de Sa Majestat britànica. Aquest els va rebre molt cortesament, i una volta assabentat de la història del capità Grant, es va encarregar de cercar informes per tot el litoral; però ni el cònsol anglès ni els seus col·legues d’altres nacions no tenien la més petita notícia que hagués ocorregut cap accident d’aquella mena, de la mateixa manera que ignoraven també si el Britannia havia passat rumb al paral·lel trenta-set al llarg de les costes xilenes o araucanes.

Glenarvan no es va desanimar i, de tornada a Talcahuano, va enviar agents als distints punts de la costa sense estalviar atencions ni diners.

Quan lord Glenarvan va comunicar als seus companys el fracàs d’aquelles gestions preliminars, Maria i Robert Grant no van poder amagar el seu dolor. Ja havien passat sis dies des de l’arribada del Duncan a Talcahuano i als dos joves els semblava que amb aquell temps ja ni hi hauria hagut d’haver prou per a haver trobat el seu pare.

Elena va prodigar tota classe de carícies i paraules de consol als fills del nàufrag, i Paganel contemplava de nou amb profunda atenció el document, com si volgués arrencar-li nous secrets.

—Creieu que podria ésser que li haguéssim donat una interpretació errònia, a aquest document? —va preguntar Glenarvan al savi, quan ja feia una hora que l’examinava.

—Tot em sembla correcte —va afirmar Paganel—, menys la interpretació que ha estat donada a una paraula.

—Què voleu dir?

—Vull dir que el capità Grant «era ja en poder dels indis» i afegiré que el document no deixa lloc a cap dubte sobre això. En comptes de llegir «seran presos», llegim «estan presos», i tot quedarà clar.

—Permeteu-me, amic —va exclamar Glenarvan—, que no sigui del vostre parer, perquè l’ampolla no va poder ser llançada sinó al moment en què el bergantí s’estavellava contra les roques. D’aquí que indiqui els graus de longitud i de latitud de l’indret mateix del naufragi.

—No, no! —va replicar Paganel—. No veig perquè els nàufrags no havien de mirar de fer conèixer per mitjà de l’ampolla el lloc de captivitat després de ser portats pels indis cap a l’interior. No oblidem que, a falta de mar, bé podien haver confiat l’ampolla a algun riu, ja que tots hi van a desembocar, al mar.

La inesperada resposta, molt admissible, va ser acollida amb un silenci de sorpresa. Això feia néixer noves esperances per continuar la recerca del capità Grant.

—El meu parer és —va explicar el geògraf— de cercar el paral·lel trenta-set, al lloc on talla la costa americana, i sense apartar-se ni mig grau d’aquesta línia, seguir-la fins al punt on es perd dins l’Atlàntic. No és cap disbarat pensar que durant el recorregut puguem trobar els nàufrags del Britannia.

—Per poques probabilitats que hi hagi —va intervenir Glenarvan—, no les hem de deixar perdre.

—Mireu el mapa d’aquest país i us convencereu del tot —va continuar Paganel, al mateix temps que estenia sobre la taula un mapa de Xile i de les províncies argentines—. Fixeu-vos-hi bé i seguiu-me en aquest passeig a través del continent americà.

Paganel, com si es trobés en el seu element, va començar a explicar totes les característiques d’aquelles regions, parlant de la serralada del Andes, de la faixa xilena, dels rius i torrents, dels seus afluents, dels indis sedentaris i de les pampes argentines.

Les explicacions del geògraf van produir en tots els presents una profunda emoció.

—Farem aquest travessia —va afirmar lord Glenarvan—, perquè no hi ha res més lògic que la interpretació del nostre amic Paganel. Hi ha la possibilitat que el capità Grant hagi caigut en mans d’un grup d’indis, i cal seguir el camí que en ha ensenyat el nostre amic a través del paral·lel trenta-set.

—Formidable —va exclamar Mangles—. Per la meva part hi afegiré que la travessia del continent americà serà feta sense contratemps, i, si el capità Grant es troba entre els indis, l’alliberarem, sens dubte.

—Com agrair un sacrifici que us exposa a tants perills? —va dir Maria Grant, amb veu trencada per l’emoció.

—Qui parla de perills? —va interrompre Paganel—. La travessia del continent no serà més que una tranquil·la passejada.





CAPÍTOL V


Quan es va haver acordat la «passejada» que va indicar Jaume Paganel, lord Eduard Glenarvan va començar a donar les ordres oportunes per tal d’organitzar l’expedició, que seria formada per dos grups, l’un dels quals embarcaria en el Duncan i, després de passar per entre el cap Corrientes i el de Sant Antoni, es dirigiria a la part oriental del continent, per a esperar al lloc corresponent al paral·lel trenta set l’arribada de l’altre grup, que seguiria a través de terra ferma la travessia projectada.

—Com que només es tracta de trobar el capità Grant i no de lluitar amb els indis —va explicar Paganel—, crec que lord Glenarvan, el nostre cap natural, ha de ser també a l’expedició a través del continent. L’acompanyarà el comandant, que no voldrà cedir el seu lloc a ningú, i un servidor.

—I jo! —va exclamar Robert.

—Per què no? —va contestar Paganel—. Els viatges formen la joventut. Així, doncs, nosaltres quatre i tres mariners del Duncan formarem l’expedició.

—Així, no hi anem tots? —va preguntar lady Elena.

—Això mateix volia demanar jo —va dir al seu torn Joan Mangles.

—Hem de conformar-nos amb la separació —va respondre lord Glenarvan—, que em produeix tant de dolor com a tots vosaltres. Però les circumstàncies exigeixen que procedim d’aquesta manera.

—Doncs així, que tingueu èxit en la vostra empresa —va dir Elena.

Aquell mateix dia van començar els preparatius, i van decidir de mantenir en secret l’expedició, a fi que els indis no poguessin ésser avisats.

El 14 d’octubre va ésser el dia assenyalat per a la partença i quan van voler escollir els mariners destinats a desembarcar, tots van oferir-se.

Lord Eduard va decidir de designar-los per sorteig a fi que no es ressentis ningú, i varen resultar escollits el segon, Tomàs Austin, un robust xicotàs que es deia Wilson, i Mulrady, un gegant capaç d’abatre un roure.

Mentre lord Glenarvan dedicava la seva activitat als preparatius perquè el dia assenyalat tot es trobés en ordre, el capità Mangles va proveir de carbó per poder-se fer a la mar de seguida. Volia arribar al lloc previst abans que els expedicionaris.

Res no va fallar, i al dia fixat i a l’hora convinguda, tot havia estat preparat.

Al moment de la partença, els passatgers del yacht es varen reunir al menjador.

Una estona després i quan el Duncan removia amb l’hèlix les transparents aigües, Glenarvan, Paganel, Mac Nabbs, Robert Grant, Tomàs Austin, Wilson i Mulrady, armats amb carrabines i revòlvers, van deixar la nau per dirigir-se a l’extrem del dic, on els esperaven els guies i alguns muls.

El comiat havia estat emocionant, ja que mentre lord Glenarvan va estrènyer contra el seu pit la seva esposa, Robert es llançava al coll de la seva germana, mentre tots els altres, sense dir un mot, es donaven fortes estretes de mans.

—Que el cel us protegeixi! —va exclamar Elena, des de dalt del castell de popa.

—Endavant! —va cridar Joan Mangles al seu maquinista.

—Endavant! —va ordenar lord Eduard.

I mentre els expedicionaris seguien el camí de la costa, el Duncan, a tot vapor, posava rumb cap a l’oceà.

Lord Glenarvan, com ja sabem, havia organitzat l’expedició amb molta cura, i per això l’escorta indígena es composava de tres homes i un noi, l’amo dels quals era un anglès naturalitzat al país des de feia vint anys, que es dedicava a llogar muls als excursionistes i a guiar-los pels passos de les serralades, i els confiava més tard a un guia argentí que coneixia a la perfecció els camins de les pampes.

El fet que un dels somaders fos anglès facilitava la tasca de tots, ja que així les ordres de lord Glenarvan eren enteses perfectament i retransmeses sense dilació. Només Jaume Paganel se sentia un xic defraudat perquè encara no havia aconseguit de fer-se comprendre amb l’idioma que havia anat estudiant des de feia uns dies.

El noi que acompanyava els guies menava un ruquet amb collar de picarols i campanetes, el qual els xilens anomenaven «madrina», perquè avança al davant d’una rècula de muls vigilats per dos peons.

Aquests peons anaven, segons era costum, a peu, mentre els expedicionaris anaven a cavall de set dels muls de la rècula i el capatàs a cavall d’un altre, per tal de deixar que els dos restants portessin els queviures i algunes peces de tela destinades a atreure’s les simpaties dels cacics indis. Així, doncs, la travessia havia d’ésser duta a terme en immillorables condicions des del punt de vista de la seguretat i de la rapidesa.

Així i tot, no era una empresa fàcil la de travessar la cadena dels Andes, perquè primer de tot havien d’emprar robustos muls, els més estimats dels quals eren els de procedència argentina. No bevien sinó una vegada al dia, suportaven sense cansar-se una càrrega de catorze arroves i caminaven sense dificultat nou o deu llegües en vuit hores.

En el recorregut d’un oceà a l’altre no trobarien alberg de cap classe, i haurien de menjar carn crua, arròs assaonat i la caça que poguessin matar de pas.

Quant a la beguda, havien de refiar-se de l’aigua dels torrents a la muntanya i de la dels rierols al pla, amb la qual barrejaven sempre unes quantes gotes de rom.

L’aixovar de llit quedava reduït a la sella indígena, confeccionada amb pells de moltó adobades per un cantó i guarnides de llana per l’altre, de manera que qualsevol viatger acomodat en tan confortable vànova podia desafiar el rellent de la nit.

Lord Glenarvan va adoptar el vestit xilè per a ell i els seus, i Paganel i Robert no s’hi veien de contents en posar-se a sobre aquella ampla vestimenta amb un forat al centre per a passar-hi el cap.

El grup presentava un excel·lent aspecte. El temps era magnífic i l’atmosfera ben refrescada per les brises marines, malgrat que el sol era molt calent.

L’endemà al matí, empesos pel bon caire del començament, van apressar encara més la marxa, varen passar tota la torre de Well sense dificultats, i cap al tard, en acampar al marge del riu Bio-bio, el cap de l’expedició va poder anotar trenta-cinc milles més en el seu carnet de ruta.

Lord Glenarvan reflexionava que, si el capità Grant era presoner dels indis, devia haver estat portat per ells a l’altra banda de la serralada dels Andes. De moment no hi havia ningú a qui preguntar pel camí, ja que només passaven alguns indis, com ombres, galopant a tota velocitat. La recerca no donaria resultat segurament fins arribar a l’altre cantó de la carena. Els calia prendre paciència i continuar avançant amb la major rapidesa possible.

El dia 7, a l’hora acostumada, van reprendre la marxa.

El terreny esdevenia ja més trencat, i la seva estructura demostrava la proximitat de la muntanya. Els rius se succeïen, i el seu curs remorós obeïa al caprici dels pendents. Paganel consultava sovint els seus mapes.

Quan algun d’aquells rierols no figurava a les cartes geogràfiques, Paganel l’anotava, i el batejava amb els mots més ressonants de la llengua espanyola.

—És una llengua molt abundosa i sonora —deia el geògraf.

—Avanceu en el seu aprenentatge? —preguntava lord Glenarvan.

—Si no fos per l’accent, em faria entendre amb tota facilitat.

I Paganel, esperant millorar-lo, sostenia interminables conversacions amb si mateix, durant les quals sortien a relluir molt sovint observacions geogràfiques.

En aquesta matèria, el francès era sorprenent en el seus coneixements. Quan lord Eduard s’adreçava al capatàs perquè li digués alguna particularitat del país, Paganel s’anticipava sempre a la resposta del guia.

Aquell mateix dia varen trobar un camí que tallava la vora seguida fins llavors. Lord Glenarvan anava a demanar-ne el nom, quan Paganel, com si li hagués endevinat el pensament, va indicar:

—Aquest es el camí de Yumbel a Los Ángeles.

—És veritat —va dir el capatàs—. Que potser haveu passat ja abans per aquí?

—I tant! —va fer en Paganel, sense immutar-se.

Lord Glenarvan va mirar maliciosament el savi.

—A cavall? —va insistir el guia.

—No; en una butaca.

El capatàs va arronsar les espatlles sense comprendre què volia dir el seu interlocutor, i sense afegir res més, va tornar al davant de la caravana.

Aquella nit, els expedicionaris van acampar al peu de les serres, primers contraforts de la gran serralada andina, a poques milles del poblet de Loja.

Fins aquell moment, el viatge a través de Xile no havia ofert la més petita dificultat, però era de témer que d’ara endavant haurien de vèncer els seriosos obstacles i perills que comportava el pas de les muntanyes. Per això, abans d’emprendre la marxa, lord Glenarvan va tenir molt d’interès a resoldre un assumpte de transcendental importància: el lloc per on podrien franquejar la cadena dels Andes, sense apartar-se de la ruta prevista.

—Només conec —va començar el capatàs en ser interrogat— dos passos practicables en aquesta part de la serralada.

—Sí —va intervenir Paganel—, el d’Àfrica, que fou descobert per Valdivia Mendoza, i l’altre, el de Villa Rica, situat al sud de la congesta d’aquest nom.

El guia va obrir els ulls desmesuradament.

—Doncs tots dos passos —va continuar el savi— tenen un inconvenient de molta importància per a nosaltres: el d’allunyar-nos cap al nord o cap al sud més que no ens convé. Seria millor decidir-nos pel pas d’Antuco, situat al pendent volcànic, a trenta-set graus i trenta minuts; és a dir, desviat de la nostra ruta només mig grau. No és de molta elevació i és el que ens convé.

—Conec aquest pas —va explicar el capatàs—, perquè ja l’he passat, però no havia gosat indicar-lo, perquè no és més que un viarany emprat pels pastors indis dels vessants orientals.

—D’acord —va contestar lord Glenarvan—, si hi passen els ramats de someres, també podrem passar-hi nosaltres amb els muls, i, vist que aquest camí ens manté a la línia recta, passarem pel pas d’Antuco.

Donat el senyal de partença, la caravana va penetrar ràpidament a la vall de les Lejas, i tot seguit va començar a ascendir per un suau pendent entre grans masses de quars cristal·litzat. A mig matí, va caldre salvar un petit llac, després varen trobar un pantà, que varen poder evitar gràcies a l’instint dels muls, i una hora més tard va aparèixer el fort Ballenare, sobre una roca tallada a plom. Els pendents ja anaven essent aspres i pedregosos, i les cavalleries, tot passant, desprenien amb els cascos rocs que rodolaven avall formant una veritable allau.

A les tres de la tarda, més o menys, van albirar les runes d’un altre fort, també abandonat i destruït com l’anterior.

L’angle dels pendents es feia més marcat de mica en mica, i per tant, a partir d’aquest moment, la marxa es feia més difícil i perillosa. Els precipicis eren cada vegada més pregons i els muls, palpant el camí, avançaven amb summa prudència.

L’expedició marxava en fila índia i, de vegades, en un tombant, desapareixia la madrina, i la petita caravana s’havia de guiar solament pel dring dels cascavells.

La vegetació herbàcia lluitava contra les invasions de la pedra, per bé que hom advertia que guanyava terreny el regne mineral. Endevinaven la proximitat del volcà d’Antuco, i les roques amuntegades les unes sobre les altres semblaven sostenir-se contra totes les lleis de l’equilibri.

Les erosions, els cataclismes de diverses classes i els tremolaments de terra devien modificar amb facilitat l’aspecte d’aquella regió, que gairebé incessantment canviava de traçat, amb la desaparició de blocs sencers, fenomen que en modificava l’estructura.

Per aquesta raó, el capatàs titubejava, s’aturava, examinava la forma de les roques, buscava a terra les petjades dels indis. Era molt difícil una orientació segura.

Lord Glenarvan, que anava seguint el guia, es va adonar d’aquella indecisió que anava augmentant, sense gosar dir res, pensant que els traginers tenen una mica l’instint dels animals i que ningú no pot confiar en ells.

El capatàs, sempre amb aquella alarmant indecisió, va vagar a l’aventura encara durant una hora, però sempre pujant més amunt de la muntanya, fins que, per fi, es va aturar al fons d’una vall d’escassa extensió, on un mur de pòrfir, tallat a plom, tancava la sortida.

El guia, després de cercar inútilment un pas, va baixar de cavall i es va esperar.

—Us heu extraviat? —va preguntar Glenarvan.

—No, milord —va dir el capatàs—. No m’he extraviat. Encara que no ho sembli, som al pas d’Antuco. Heus ací les restes d’una foguera que han fet els indis, i més enllà, les petjades perfectament visibles de cavalls. Han passat per aquí, però ja no podran fer-ho més. El darrer tremolament de terra ha tancat el camí.

—Cal que salvem aquest obstacle —va contestar el comandant—, encara que hàgim de fer-ho els homes sols i abandonar les cavalleries.

—Això és cosa vostra —va replicar el capatàs—. Si voleu tornar endarrere, estic disposat a refer el camí que hem fet, amb els meus homes i els meus muls, i a cercar altres passos de la serralada, però això ens entretindrà almenys tres dies.

Lord Glenarvan escoltava en silenci i semblava rumiar. De sobte, va demanar:

—Voleu que mirem de passar?

Tots el seus companys van assentir sense vacil·lar.

Lord Eduard va pagar el capatàs, que se’n va tornar amb els peons i els muls.

—Ens ho farem sense ell —va exclamar el geògraf—. A l’altra banda d’aquest mur trobarem els viaranys d’Antuco, i jo em comprometo a conduir-vos a la falda de la muntanya.

Els sets expedicionaris es varen repartir les armes, les eines i alguns queviures, i varen reprendre immediatament l’ascensió per un abrupte viarany que els muls no haurien pogut pujar.

Al cap de dues hores de marrades i de fatiga, i després de vèncer grans dificultats, el petit grup va topar amb el pas d’Antuco, malgrat no quedar en aquell lloc el més lleu vestigi de sendera ni de pas. El trastorn, en aquella regió, havia estat general a conseqüència dels últims terratrèmols. Per tant, va caldre continuar enfilant-se cap als cims de la carena.

Encara sort que el temps era tranquil i clar i l’estació era favorable, amb tot i que Paganel temia les conseqüències del cansament, en haver-se de moure en una altitud que el cim dels Andes sobrepassa els mil dos-cents peus. En aquells llocs i en ple hivern, els intensos freds maten ràpidament els caminants.

Durant tota la nit, els expedicionaris varen continuar pujant, enfilant-se a força de voluntat i saltant fondalades amples i profundes fins a arribar a altiplans quasi inaccessibles.

A les cinc del matí, havien abastat una altitud de set mil cinc-cents peus. Per tant, es trobaven als altiplans secundaris, darrer límit de la regió vegetal.

Grans masses de glaç brillant s’elevaven per tot arreu, reflectint les primeres clarors del dia.

A les vuit del matí, els expedicionaris es varen detenir el temps necessari per a refer-se amb un frugal esmorzar. Varen reprendre l’ascensió amb forces sobrehumanes, fins que a les dues de la tarda varen descobrir, entre els pics nus, una immensa plana sense senyals de vegetació. Era un veritable desert.

Malgrat la seva fortalesa, els expedicionaris estaven a punt de retre’s al cansament. L’aire era sec i el cel pur, i, a semblants altures, sentien l’efecte del canvi de pressió atmosfèrica. Glenarvan es va deturar, en observar l’abatiment dels seus companys, i lamentava d’haver-se internat tant per la muntanya.

—Hem de reposar —va dir.

Tots els companys varen protestar, i fins Robert mateix va mostrar la seva disconformitat.

Varen continuar avançant en direcció a l’est durant dues hores de penosa ascensió. Ja no podien més. Les caigudes se succeïen fins a l’extrem que no podien avançar sinó arrossegant-se de quatre grapes. L’esgotament estava a punt de posar fi a l’ascensió. Era massa el que els expedicionaris havien demanat als seus cossos, i quan lord Glenarvan, pensant amb terror en la immensitat de les neus, en el fred que regnava en aquella regió, i en les ombres que anaven embolcallant els desolats cims, estava per desdir-se, el comandant, amb la més absoluta tranquil·litat, va exclamar:

—Una cabana!





CAPÍTOL VI


És de suposar l’efecte que van causar les paraules de Mac Nabbs entre els expedicionaris. Tots varen dirigir els ulls cap al lloc on el comandant havia assenyalat i varen poder apreciar una protuberància dins el mar de neu, que amb prou feines sobresortia entre les roques de la vora.

Varen dubtar uns moments abans de donar crèdit a l’exclamació del comandant, perquè haurien passat més d’una vegada per aquell lloc sense sospitar l’existència de la cabana anunciada.

Però varen haver-se de rendir a l’evidència amb l’alegria que és de suposar, ja que, després de mitja hora de treballs, va quedar desembarassada l’entrada de la barraca, on es va precipitar tota la caravana.

La cabana tenia la forma d’un cub de dotze peus d’aresta i es trobava damunt un bloc de basalt. Havia estat construïda pels indis amb una mena de rajol de fang cuit al sol. L’única obertura era la porta per on havien penetrat.

Aquella troballa oferia, de moment, un bon aixopluc contra la cruesa de la temperatura, que el termòmetre fixava en deu graus sota zero.

Per tal de fer l’ambient més agradable, podien encendre foc en una mena de fogó amb xemeneia que formava part de la mateixa construcció.

—Això és un palau! —va exclamar Paganel.

—I encara ho serà més —va afegir Tomàs Austin—, quan hi haurà un bon foc a la llar. Per la meva part, he de confessar que un feix de llenya em faria més content que un bon tall.

—D’acord, Tomàs —va dir el geògraf—, ja mirarem de proveir-nos de combustible.

—Combustible en aquest lloc? —va fer Mulrady, movent el cap en senyal de dubte.

—Per què haurien construït una xemeneia, si no hi hagués res per a cremar? —va replicar Mac Nabbs.

—El comandant té raó —va afirmar Glenarvan—. Prepareu el sopar, mentre jo em faig llenyataire.

Robert es va aixecar ràpidament per seguir el seu protector, però aquest va preferir que l’acompanyessin Paganel i Wilson, que al cap de pocs moments sortien de la cabana.

Eren les sis de la tarda, i el baròmetre que portava Paganel tenia el mercuri a 405 mil·límetres. Per tant, la depressió de la columna baromètrica corresponia a una elevació d’onze mil set-cents peus.

El blau del cel s’anava enterbolint i el sol acariciava amb els seus últims raigs els elevats cims dels altiplans andins. Glenarvan i Paganel varen arribar a un turó des d’on varen mirar cap a tots els punts de l’horitzó.

Dominaven una extensió de quaranta milles quadrades. L’espectacle era esplèndid, i destacava el volcà Antuco, que bramulava com un monstre enorme a unes dues milles de distància. El cinturó de muntanyes que el voltava semblava trobar-se en ignició, i una plujada de pedres incandescents, núvols de vapor vermellós i sortidors de lava, s’unien en un conjunt guspirejant.

Glenarvan i Paganel havien restat molt de temps contemplant l’impressionant espectacle, però Wilson, menys entusiasta, els va fer tornar a la realitat.

En aquells llocs no hi havia bosc, però les roques, per sort, eren cobertes d’un liquen raquític i sec, del qual van fer abundant provisió, igual que d’una arrel molt combustible corresponent a una planta anomenada «llareta».

La preciosa càrrega fou transportada a la cabana, i varen apilotar-la a la llar.

L’aire, massa enrarit, no proporcionava prou oxigen perquè la tasca d’encendre fos fàcil. Així i tot, ho varen aconseguir, i tot seguit s’ocuparen de posar aigua al foc per a un bon cafè.

—L’aigua no necessitarà cent graus d’escalfor per a bullir —va exclamar Mac Nabbs— perquè en aquestes altures l’ebullició es produeix abans dels vuitanta-quatre.

Però el comandant es va equivocar de tres graus, ja que l’aigua va començar a bullir als vuitanta-set, tal com van poder comprovar amb el termòmetre que el savi geògraf tenia. Però, sigui com sigui, la veritat fou que tots varen beure amb veritable fruïció una glops de cafè. En canvi, la carn salada va semblar-los poc nutritiva, de tal manera que Paganel va fer un comentari tan encertat com inútil.

—No aniria malament un tros de llama a la graella!

Es varen mirar els uns als altres un xic estranyats, i no justament per les paraules del savi, sinó perquè en aquell mateix moment varen sentir llunyans i prolongats udols. No eren crits d’animals aïllats, sinó d’un ramat que s’apropava amb rapidesa.

Va haver-hi un moment d’alegria, que lord Glenarvan va interrompre, en part, per fer observar que els quadrúpedes de la muntanya no es troben mai en indrets tan elevats.

—Serà una allau? —va preguntar Mulrady.

—Són udols! —va replicar Paganel.

—A veure! —va dir lord Glenarvan, tot agafant la carrabina.

Tots el van imitar i es van llançar fora de la cabana.

Ja era de nit i els cims del nord i de l’est desapareixien dins les tenebres. La vista no copsava més que la fantàstica silueta d’alguna roca. Els udols s’acostaven per moments, fins que, de sobte, es va precipitar una furiosa llavassada d’éssers animats, folls de terror.

El tropell d’animals era tan nombrós que els haurien pogut comptar segurament per milers. Glenarvan, Mac Nabbs, Robert, Austin i els dos mariners amb prou feines varen tenir temps d’ajaure’s a terra per deixar passar aquell remolí vivent. Paganel, que es va quedar bo i dret per veure-ho més bé, va ser abatut en un no-res, al mateix moment que se sentia una detonació d’arma de foc. El comandant havia disparat la seva arma contra el ramat, que al cap de poc desapareixia pels pendents il·luminats amb la reverberació del volcà.

—Les meves ulleres! Les meves ulleres! —cridava Paganel amb veu desconsolada—. Ah! Per fi! Ja les tinc!

—Esteu ferit?

—No, però no sé pas qui dimonis m’ha trepitjat.

—Deu haver estat aquest —va contestar el comandant, tot arrossegant l’animal que havia mort.

Varen tornar immediatament a la cabana, on varen examinar la peça obtinguda.

—És un guanac —va afirmar Paganel—, un animal comestible i, per cert, molt saborós.

Wilson es va oferir per escorxar-lo i Paganel per rostir-lo.

Trenta minuts després, el geògraf servia els seus companys l’apetitosa carn, sota el nom de «filets de guanac». Tots hi van clavar les dents sense fer compliments, però tots també, alhora, van dibuixar a les cares una ganyota de repugnància.

—Això no es pot menjar.

Paganel, malgrat les anteriors afirmacions, va haver de reconèixer que el rostit no era acceptable ni per a gent afamada.

—Ja sé què passa —va dir—, i no arribo a comprendre com no se m’havia acudit abans. El guanac no és bo sinó mort estant en repòs. Ja que la seva carn deixa de ser comestible si és perseguit molta estona. Puc assegurar, pel sabor, que aquest animal venia de lluny.

—I quin fenomen ha pogut espantar de tal manera aquests animals, que els ha fet fugir en uns moments que haurien de dormir tranquil·lament a l’aixopluc? —va comentar lord Glenarvan.

—És una cosa que jo també voldria saber —va dir Paganel—, però serà millor deixar-ho córrer i posar-nos a dormir.

Al cap de poc, es varen sentir dins l’estança tota classe de roncs, en tots els tons i ritmes, d’entre els quals sobresortien els del savi geògraf, que semblaven la base principal d’aquell concert. Lord Glenarvan era l’únic que no dormia, pensant encara, sense voler, en aquell tropell fugitiu dels guanacs en una direcció comuna. Quin terror els feia córrer i quina n’era la causa?

Tot de cop, Glenarvan es va alçar. Uns forts espetecs se succeïen sense parar, i quasi al mateix instant va notar que el terreny s’esfondrava sota els seus peus i que la cabana oscil·lava i s’esquerdava.

Els seus companys, ja desperts, i en gran confusió, es varen veure estimbats per un ràpid pendent. L’escena va ser horrible. La forma de les muntanyes va canviar de sobte, els pics van trontollar i desaparèixer com per un escotilló. Es feia clar. Un massís de qui-sap-les milles d’extensió, a conseqüència d’aquell fenomen, es va ensorrar per complet i va lliscar cap al pla.

Es tractava d’un terratrèmol, un d’aquests cataclismes tan freqüents al límit muntanyós de Xile, aquella part del món que, trobant-se minada pels focs terrestres, no en té prou amb els volcans de la serralada per a permetre la sortida dels vapors soterranis.

Els set homes s’havien agafat desesperadament a les mates de liquen de l’altiplà que lliscaven a una velocitat espantosa. No podien intentar el més petit moviment ni era possible cridar. Els esclafits, el terrabastall de les allaus i els xocs constants els tenien atabalats i aterrits.

El massís anava relliscant, i produïa remolins de neu polvoritzada que assotaven els cossos dels set expedicionaris. De vegades semblava que es trobaven al pont d’un vaixell sacsejat per les onades. Passaven per la vora d’abismes en els quals queien trossos de muntanya, que arrencaven els arbres de soca-rel. L’espectacle era impressionant i aterridor. Ningú no podia suposar on anirien a petar, ningú no podia assegurar si hi eren tots i ningú no hauria pogut dir el temps que duraria el vertiginós descens.

Defallits, ofegats per la velocitat de la carrera, orbs pels remolins de neu i glaçats per l’aire, només s’agafaven als llocs més inversemblants per un suprem instint de conservació.

De sobte es van sentir llançats cap endavant, rodolant pels darrers contraforts de la muntanya. Un xoc d’extraordinària violència s’havia produït i la massa de milers de tones, que els havia sostingut en la davallada, va restar immòbil.

Durant uns quants minuts ningú no es va moure, fins que, per fi, el comandant va poder-se aixecar, mig estabornit pel cop, però encara ferm. Es va mirar al voltant mentre es treia la pols que l’eixordava. Apilotats en un petit cercle, va veure els seus companys ajaguts per terra. Els va comptar i va poder comprovar que en mancava un. El qui faltava era Robert Grant.

Mac Nabbs va mirar lluny sense poder veure el més petit indici del desaparegut. Es va acostar als seus companys, a qui va prodigar les màximes atencions, fins que, a poc a poc, varen retornar-se. Per sort, només havien sofert un fort esvaniment.

Eren les vuit del matí.

Es trobaven al peu de la serralada i s’haurien alegrat del mitjà de locomoció que els havia fornit la Naturalesa, si no hagués faltat un d’ells.

Robert Grant era molt estimat de tots, i la seva desaparició havia de produir en el expedicionaris un efecte especial.

—Cal buscar-lo i trobar-lo! —va exclamar lord Glenarvan, desesperat—. No el podem abandonar així, hem d’escorcollar tots els racons i tots els precipicis fins a trobar-lo. No podem gosar presentar-nos davant el capità Grant sense el seu fill.

Els companys de Glenarvan escoltaven emocionats.

—Qui de vosaltres recorda el moment que va desaparèixer Robert? —va preguntar el lord—. Al costat de qui es trobava el noi durant el descens de la serralada?

Wilson va assegurar que el noi va ésser al seu costat, fortament agafat a una mata de liquen, fins uns minuts abans del xoc.

—Anava a la meva esquerra, i me’n recordo bé, perquè el seu poncho em picava la cara.

—Així, doncs —va dir el comandant—, Robert no ha pogut desaparèixer sinó per aquesta banda. I encara, tenint en compte el temps transcorregut, deu haver caigut unes dues milles més endarrere. Per tant, l’hem de buscar en aquest trajecte, i a tal fi ens dividirem en grups.

Els sis homes es varen preparar per a l’exploració.

Varen escorcollar les més insignificants esquerdes, mantenint-se constantment a la dreta de la línia de descens, varen baixar al fons dels precipicis i no varen deixar ni un pam de terreny sense remoure. Amb tot, i malgrat que només algunes altiplans inaccessibles varen quedar sense explorar, els expedicionaris es van haver de donar per vençuts.





CAPÍTOL VII


Lord Glenarvan i els seus companys, aclaparats i rendits, es varen reunir al fons de la vall pels voltants de la una. Amb prou feines parlaven i a les seves cares es veia el desconsol que aquell incident els produïa. Estaven segurs que el malaurat noi havia trobat a la muntanya, no ton sols la mort, sinó també una tomba closa per alguna enorme roca.

Lord Glenarvan, amb el cor oprimit, exclamava sens parar:

—No! Jo no em moc d’aquí.

Malgrat creure que l’obstinació del lord no portaria a res pràctic, els seus companys varen decidir d’esperar unes quantes hores més, abans de marxar definitivament. Varen continuar buscant, i així van passar el dia i va arribar la nit, durant la qual lord Glenarvan va errar tristament per la muntanya, vigilat a voltes per Paganel i d’altres pel comandant, promptes a acudir en auxili d’ell en les lliscadisses crestes.

El nom de Robert va ser llançat a l’espai mil vegades, sense resultat.

La desesperació de lord Eduard era gran, quan, en sortir el sol, els seus companys el van anar a cercar al pendent perquè tornés al campament.

Havien d’emprendre la marxa, perquè els queviures mancaven i perquè prop d’allà trobarien els guies argentins, anunciats pel capatàs, i els cavalls necessaris per a travessar les pampes. No podien tornar enrere per les grans dificultats que haurien de vèncer, i d’altra banda perquè havien quedat de trobar-se amb el Duncan a l’Atlàntic.

—Com marxarem sense Robert? —repetia una i altra vegada lord Glenarvan—. Si més no, esperem-nos una altra hora.

El seus companys varen accedir a aquell desig fins que va haver transcorregut el temps previst. Llavors, Glenarvan va demanar una altra estona més i així va passar el temps fins al migdia, en què, per fi, tot i contra la voluntat del lord, van decidir la marxa.

En aquell moment, lord Glenarvan va assenyalar un punt negre que s’albirava a l’horitzó.

—Un còndor! —va exclamar Paganel.

—Sí, un còndor…! —va repetir lord Glenarvan—, i ve cap aquí. Ens hem d’esperar. Qui sap si…

El còndor cada vegada es feia més visible, fins que per fi es va mostrar amb tota sa magnitud. Era un animal d’enorme envergadura, capaç d’emportar-se amb les seves urpes els més refets moltons.

De sobte, l’enorme ocell va començar a descriure cercles d’extens radi a menys de cent peus de terra.

—Alguna cosa deu haver albirat! —va exclamar lord Glenarvan, sense atrevir-se a dir res més per tal de no anomenar Robert, que creia cadàver.

El comandant i Wilson empunyaven les carrabines, però lord Glenarvan els va aturar amb un gest. El còndor volava sobre una mena d’altiplà inaccessible, situat al flanc de la serralada, a una distància d’un quart de milla.

—És allà! —va exclamar lord Glenarvan—. El còndor ha vist segurament Robert.

Però, a l’acte, un pensament el va assaltar. Si Robert encara era viu, aquell ocell seria un perill per a ell. Per això, canviant ràpidament d’opinió, va cridar:

—Foc!

Era massa tard. El còndor s’havia amagat darrere els sortints de les roques, i va reaparèixer al cap de poc carregat pesadament i elevant-se amb vol lent. Un crit d’horror es va escapar de totes les gorges. De les urpes de l’enorme ocell de rapinya penjava el cos inanimat de Robert Grant, que l’animal subjectava per la roba.

El còndor, que es trobava a menys de cinquanta peus sobre el campament, intentava de fugir amb la pesada càrrega.

—És millor que el cadàver de Robert s’estavelli contra terra —va exclamar lord Glenarvan—, abans que serveixi per…

I sense acabar la frase, va agafar la carrabina de Wilson, mirant d’apuntar bé al còndor, sense aconseguir-ho, perquè el braç li tremolava i els ulls se li varen entelar.

Mac Nabbs va agafar l’arma i amb pols ferm va apuntar a l’enorme ocell, que s’allunyava ja a tres-cents peus. Però encara no havia oprimit el gallet quan va ressonar una detonació al fons de la vall i una blanca fumera es va elevar entre dos massissos de basalt. El còndor, ferit al cap, va caure voleiant lentament sostingut per les grans ales esteses. No havia deixat anar la presa i això va fer que caigués amb certa lentitud.

—Anem-hi! —va exclamar lord Glenarvan.

Tots es van posar a córrer, sense mirar d’on havia sortit el providencial tret.

Als pocs moments, es varen trobar al lloc on havia caigut l’ocell. Era mort i el cos de Robert quedava cobert per les grans ales.

Lord Glenarvan es va acostar al noi, el va arrencar de les urpes de l’animal i va posar l’orella sobre el cor del jove.

—És viu! És viu encara! —va exclamar, aixecant-se amb una expressió d’alegria.

Tot seguit varen ruixar la cara de Robert amb aigua fresca i li varen afluixar la roba. Al cap de poc obria els ulls i deia aquestes paraules:

—Ah… Sou vós, milord…, el meu pare…

Lord Glenarvan, pres de la més profunda emoció, no va poder articular ni una paraula.

Després d’aquells inenarrables moments d’alegria, en el quals Robert va anar a riscos d’ésser devorat a carícies, varen haver de pensar, naturalment, en l’autor d’aquell tret.

El comandant va ésser el primer de mirar al seu voltant, i així va descobrir, a cinquanta passos del rierol, un home corpulent, immòbil, sobre un dels primers contraforts de la muntanya. Anava vestit a la manera del patagons de les fronteres i era una persona d’amples espatlles que exhibia una llarga cabellera, lligada amb cordons de cuiro. El seu bronzejat rostre apareixia emmascarat de vermell entre els ulls i la boca, de negre a la mandíbula inferior i de blanc al front.

La figura del patagó era superba i les faccions de la seva cara denotaven intel·ligència. Esperava en actitud plena de dignitat. Glenarvan va córrer cap a ell. El patagó va avançar dos passos, inclinant lleugerament el cap, al mateix temps que pronunciava unes paraules que cap dels expedicionaris no va poder comprendre.

Aquell home, després de mirar atentament els estrangers, va canviar de llenguatge, si bé el nou idioma va resultar tan incomprensible com el primer. Així i tot, lord Eduard va semblar comprendre que algunes de les paraules emprades per l’indígena eren espanyoles.

—Espanyol? —va demanar.

El patagó va moure el cap afirmativament.

—Bé, doncs! —va exclamar Mac Nabbs—. El nostre amic Paganel ens podrà demostrar la seva habilitat. Ha estat una bona idea la seva, d’aprendre l’espanyol.

Paganel va somriure, i després de saludar el patagó amb una gràcia netament francesa, es va disposar a sostenir amb l’indígena la més animada de les converses.





CAPÍTOL VIII


El savi geògraf, obrint la boca de bat a bat amb objecte d’articular millor, es va adreçar a l’indígena:

—Vós sou un homem de bem.

L’indígena no va respondre, malgrat haver prestat tota l’atenció possible.

—Maleït accent! —va exclamar Paganel—. No m’ha entès.

Va repetir el compliment unes quantes vegades amb el mateix èxit, fins que va creure que calia canviar de frase. Per això, amb magistral èmfasi, va exclamar:

—Sem dùvida, um patagão.

L’interpel·lat va romandre impassible.

—Dizedtme —va insistir en Paganel—. Vós compreendéis?

El patagó no va obrir els llavis, la qual cosa demostrava que no comprenia ni una sola paraula, perquè finalment va contestar, en espanyol pur:

—No comprendo.

Paganel es va quedar com qui veu visions.

—Que em clavin sis trets —va dir— si entenc una paraula d’aquest argot infernal. Segur que és araucà.

—Estic segur —va replicar Glenarvan— que aquest home s’ha expressat en espanyol. —I encarant-se amb l’indígena, li va tornar a preguntar—: Espanyol?

—Sí, sí —va respondre el patagó.

El comandant i lord Glenarvan es varen mirar significativament en comprovar que la sorpresa de Paganel anava augmentant.

—No haureu comès una d’aquestes distraccions de les quals sembleu tenir l’exclusiva? —va preguntar el comandant al geògraf—. No haureu estudiat, per casualitat, un altre idioma creient que era l’espanyol?

El savi va arronsar desdenyosament les espatlles.

—Però, és possible que hagi passat, això? —va preguntar Glenarvan.

—Jo no explico, jo demostro! —va exclamar Paganel, de mal humor—. Aquí teniu el llibre amb què m’exercito cada dia per salvar les dificultats de l’idioma espanyol. Mireu-lo.

I després de palpar més d’una butxaca, el savi va treure volum, que va lliurar al comandant.

Aquest el va agafar.

—Os Lusiadas —va comentar amb ironia.

—Sí, Os Lusiadas —va comentar Paganel—, una admirable epopeia que…

—Que resulta ésser —va interrompre lord Glenarvan— l’obra mestra de l’immortal Camôens, l’autor portuguès. Fa sis setmanes que apreneu el portuguès!

Els ulls de Paganel es varen ennuvolar, mentre a les seves orelles esclatava una rialla general. Només el patagó restava tranquil.

—Però, no és una broma que em voleu fer? —va exclamar a la fi Paganel—. És possible que jo hagi fet això? Insensat! Boig! La confusió de llengües com a Babel. Això ja és massa. Marxar cap a les Índies i anar a parar a Xile; aprendre l’espanyol i parlar portuguès. Això és el súmmum! Si continuo així, qualsevol dia donaré la carn al meu gos i jo en menjaré el ossos.

Ningú no podia estar-se de riure sentint Paganel com explicava els seus contratemps i contemplant els seus còmics gestos.

Però, de cop i volta, Paganel va prorrompre en la més estrident riallada que mai hagi sortit de la gorja d’un savi.

—Encara sort —va comentar Paganel— que el portuguès i l’espanyol són molt semblants i aquesta circumstància em servirà per a reparar immediatament l’error. Ja veureu com aviat em podré entendre amb aquest patagó amb l’idioma que tan bé parla.

Paganel va parlar algunes frases amb l’indígena, i es pogué assabentar fins i tot que es deia Thalcave, paraula que en llengua araucana vol dir «llamp».

Però de tot allò que el savi va podar comprendre, el que més va complaure Glenarvan va ésser saber que el patagó ara guia d’ofici i, precisament, de les Pampes.

El guia es va oferir a acompanyar-los a una tolderia índia que distava quatre milles, on trobarien tot allò que els fes falta. Thalcave, acostumat a conduir passatgers al llarg de les fronteres patagòniques, es va comprometre a servir-los.

Durant una hora i mitja varen caminar a bon pas fins a arribar al fons d’una vall, on es trobava la tolderia anunciada per l’indi.

Sota les cabanes de branques, vivien uns trenta indígenes que pasturaven nombrosos ramats de diversos animals.

El patagó es va encarregar de les negociacions, que varen ésser breus, i així varen passar a poder de lord Glenarvan set eugues de raça argentina, totalment equipades; unes cent lliures de carn salada, unes quantes lliures d’arròs i uns quants bots de cuir per a l’aigua, a canvi de vint unces d’or, el valor del qual coneixien molt bé els indis.

Lord Glenarvan va voler adquirir una cavalcadura per al patagó, però aquest va donar a entendre que no la necessitava.

L’endemà, Thalcave va donar el senyal de marxa. Eren les vuit del matí del 22 d’octubre.

Al moment de marxar, l’indígena va xiular d’una manera especial i tot seguit va sortir d’un bosquet proper un magnífic cavall argentí, de formidable presència, que acudia a la crida del seu amo.

Fins aquell moment, el guia Thalcave no havia fet cap observació sobre la ruta, fidelment seguida. S’adonava que tots els matins en alçar el campament caminaven sense apartar-se d’una línia recta, i això, de moment, no l’alarmava, perquè comprenia que no havent-hi camins fins llavors que conduïssin a cap ciutat determinada, calia anar endavant, fins a trobar la ruta que cercaven. Per això aquella tarda, en arribar a la carretera de Carmen a Mendoza, el patagó va aturar el cavall i va dir a Paganel:

—Aquesta és la carretera de Carmen.

—En efecte —va contestar el savi en el seu millor espanyol—, la carretera de Carmen a Mendoza.

—No la seguim? —va preguntar el guia.

—No —va fer Paganel—, hem d’anar cap a l’est.

—Això és com dir que no anem enlloc —va comentar Thalcave.

—Aneu a saber-ho!

—De manera que no aneu ni a Carmen ni a Mendoza?

Paganel va fer que no altra vegada, i davant la cara de sorpresa del guia, va creure oportú avisar Glenarvan, el qual va pensar que calia explicar al guia el motiu d’aquella expedició.

—Ho intentaré —va exclamar en Paganel, i tornà al costat del patagó, a qui va engegar un discurs interromput sovint per la manca de paraules.

Però el savi s’ajudava amb tota mena d’expressions i gestos per a fer-se comprendre.

L’èxit va coronar els esforços del geògraf, perquè el patagó, quan li van demanar que digués si havia comprès, va fer la següent explicació:

—Crec haver entès que cerqueu un presoner i precisament a la línia compresa entre el sol que s’aixeca i el sol que s’amaga.

—Efectivament.

—Que es compleixin els vostres desitjos i els del vostre Déu. Anirem cap a l’est i, si cal, arribarem fins al sol.

Lord Glenarvan va creure oportú indicar al savi geògraf que demanés al patagó si havia sentit parlar d’uns estrangers que, possiblement, es trobaven en poder dels indis de les Pampes.

Thalcave va respondre:

—És possible.

Aquella lacònica frase va fer que els set expedicionaris rodegessin al guia i l’interroguessin amb la mirada.

—Qui era el presoner? —va preguntar en Paganel.

—Un estranger —va contestar el patagó.

—L’heu vist, vós?

—No, però n’he sentit parlar als indis. Era valent!

—On era, darrerament?

—En poder del cacic Calcufura —va explicar Thalcave—, un home que té dues llengües i dos cors i que podrem trobar a la línia que seguim.

—Quant fa que vàreu sentir parlar d’ell?

—Des de llavors el sol ha brillat dos estius al cel de les Pampes.

Aquesta resposta concordava amb la data del document. Per tant, el goig de lord Glenarvan va ésser enorme. Així i tot, faltava fer una altra pregunta a Thalcave.

—Heu parlat d’un sol presoner. No eren tres?

—No ho puc assegurar —va respondre el guia, acompanyant les paraules amb un gest de dubte.

No varen enraonar de res més amb el guia, ja que els expedicionaris tenien prou arguments per a desenvolupar les més diverses conjectures sobre la sort del capità Grant.

L’endemà, els expedicionaris varen seguir la marxa cap a l’est a través d’una planúria sempre trista i monòtona i sobre un sòl argilós i ressec per l’acció dels vents.

Molt de tant en tant, apareixien petits turons, amb algunes clapes de garrofers, ginestes i tota mena d’arbustos espinosos, l’escassetat dels quals denotava l’esterilitat del terreny.

La jornada del 26 va ésser molt fatigosa, perquè el grup intentava de guanyar el riu Colorado. Els cavalls van respondre, i aquella mateixa tarda varen arribar a les vores d’aquell magnífic riu, que va a morir a l’Atlàntic després d’un prolongat curs.

En arribar-hi, la caravana només va haver de desviar-se uns centenars de peus cap amunt, per poder passar a la vora esquerra a través d’un pont de canyes fermades amb tires de cuiro, penjant a l’estil indi. La sort els havia afavorit altra volta, perquè, si no, hauria estat molt difícil de travessar-lo nedant, atès el for corrent que portava, produït pel desglaç.

Paganel, abans de posar-se a dormir, va assenyalar la situació exacta del Colorado, que va anotar al seu mapa amb especial mirament.

El viatge va continuar sense incidents durant les dues jornades següents amb la mateixa monotonia i la mateixa esterilitat del terreny.

El temps era sec i de temperatura molt elevada.

El 29 d’octubre, després d’estudiar la ruta, es varen posar en camí a trenc d’alba. El sòl era completament ferm i l’avanç per la compacta i extensa plana era ràpid i fàcil. No es produïa el més petit canvi en la naturalesa de la prada.

Cap a les dues de la tarda, varen veure que els cascos dels cavalls removien despulles d’animals. Eren les corpentes d’un gran ramat de bous.

Paganel va interrogar Thalcave sobre aquell cementiri tan reduït.

—El foc del cel —va afirmar el guia.

—El llamp no pot produir semblant desastre —va objectar Austin.

—Thalcave ho assegura i aquest home no sol equivocar-se —va explicar el geògraf—; almenys jo així ho crec, perquè les tempestes de les Pampes es caracteritzen per la seva furiosa intensitat. Déu no vulgui que les coneguem.

La calor era sufocant, ja que el termòmetre hauria marcat trenta graus a l’ombra.

Al capvespre, la caravana va aixoplugar-se en un ranxo abandonat, on varen fer nit de la millor manera possible.

L’endemà, el sol va aparèixer embolcallat en una broma caliginosa, llançant sobre la terra els seus raigs abrusadors.

Malgrat l’ardent temperatura que pressentien, els expedicionaris varen reprendre la marxa, coratjosos.

Al migdia, es van produir a les Pampes algunes variacions que no podien passar inadvertides. Les gramínies anaven escassejant, substituïdes per ortigues i cards gegantins.

Fins aleshores, la humitat conservada per la permeabilitat de l’argila alimentava les pastures, la catifa de verdor era atraient, però a partir d’aquell moment anava quedant al descobert la misèria del sòl. Els símptomes de la creixent secada es feien visibles.

Tomàs Austin va fer al·lusió a aquest canvi de paisatge, tot opinant que ja era hora que la decoració canviés.

—Això pot ésser presagi de la manca d’aigua —va comentar Mac Nabbs.

—Sempre trobarem algun riu pel camí —va replicar Wilson sense donar gaire importància a les paraules del comandant.

Però els rius són molt rars entre el Colorado i les serres de la província argentina.

El sol enviava els seus implacables raigs sobre la caravana, que sofria els efectes d’aquella temperatura tropical. Els cavalls panteixaven, ja que no hi havia més ombra que la que projectava algun raríssim núvol en interposar-se entre el sol i la terra.

Quan Wilson va afirmar que no faltaria aigua, segurament que no va pensar en la insaciable set que els consumiria a ell i els seus companys durant la jornada, i en parlar dels rius que trobarien pel camí, havia aventurat una creença molt optimista.

La veritat era que els cursos naturals d’aigua no apareixien enlloc en aquella plana constant. Al contrari; els símptomes de secada augmentaven a mesura que la caravana avançava.

Paganel va preguntar al guia on pensava trobar aigua, i aquest va indicar que al llac Salinas, on podrien arribar l’endemà a la tarda.

Des d’aquell moment, les esperances varen ser majors, malgrat que la calor era insuportable i que la set era un turment, tant per als homes com per a les cavalleries, que, per la manca del líquid necessari, donaven mostres de visible esgotament.

La poca aigua que portaven, sàviament racionada, no podia cobrir tota la jornada següent. Per tant, calia fer els màxims esforços per arribar com més aviat millor al llac Salinas.

Durant aquella jornada va aparèixer davant els expedicionaris un grup d’indis que lord Glenarvan va pensar interrogar, suposant que potser podrien donar-li alguns informes sobre els nàufrags del Britannia. Però quan aquell grup, que era compost només de deu indígenes, es va trobar a poca distància de lord Glenarvan i els seus amics, els indis es varen aturar i es varen posar a parlar, cridant i gesticulant.

El lord va provar d’acostar-s’hi, però tan bon punt va haver avançat uns passos, el destacament va girar cua, amb increïble velocitat.

Aquell fet va donar motiu que uns i altres discutissin sobre les raons que havien pogut tenir aquells homes per desaparèixer d’una manera tan ràpida, i això portà a Paganel i Mac Nabbs a una divertida discussió, que varen prendre molt seriosament.

A les vuit del vespre, el guia, després de fer un reconeixement, va aixecar la mà dreta, i, assenyalant cap a uns barracons, va anunciar:

—El llac Salinas.

Tots els expedicionaris varen mostrar la seva satisfacció davant l’arribada en aquell lloc tan desitjat. Però allí els esperava una gran decepció.

Quan, un quart d’hora més tard, la petita caravana baixava els ribassos del Salinas, es va adonar, amb la consegüent inquietud, que el llac es trobava completament sec.





CAPÍTOL IX


Quan l’assedegada caravana va contemplar el llac completament sec, la consternació va ésser general. L’escàs líquid que quedava als bots era mig corromput i tampoc no bastava per a sadollar la set que tots tenien.

Els viatgers es varen allotjar sota una mena de tenda de cuiro, instal·lada en un replec del terreny i abandonada pels indígenes.

Paganel va interrogar immediatament el guia sobre la seva opinió tocant a què convenia fer.

Thalcave parlava reposadament; però, al cap de dos minuts, el geògraf va fer saber als seus companys els consells del patagó.

—Opina Thalcave que hauríem de formar dos grups; l’un, el que es trobi en pitjors condicions quant a les cavalleries, haurà de continuar la ruta del paral·lel 37, mentre els qui tinguin les cavalcadures en més bon estat avançaran per reconèixer el riu Guamini, que desemboca al llac de San Lucas, a unes trenta milles d’aquí. Si hi troben aigua esperaran els seus companys a la vora del riu. En cas contrari, es reuniran amb ells per tal d’evitar-los una caminada inútil.

—Aquest pla em sembla encertat, i el seguirem ara mateix —va respondre Glenarvan—. El meu cavall no està gaire assedegat, i per tant, m’ofereixo a acompanyar Thalcave.

Robert va pregar que el deixessin incorporar-se al grup com si es tractés d’un viatge de plaer.

Com que el cavall del jove era dels que es trobaven en millors condicions, lord Glenarvan va acceptar la companyia del noi.

Fou convingut que Paganel es quedaria amb el destacament de reserva, atesos els seus coneixements sobre el paral·lel 37, el riu Guamini i tota la Pampa.

Van sopar sense beure i van passar la nit com van poder, fins que a les sis del matí van donar als cavalls de Thalcave, lord Glenarvan i Robert Grant l’última ració d’aigua, que van beure amb més ànsia que satisfacció, perquè, en realitat, era nauseabunda.

Els tres genets es varen posar en marxa i ben aviat van perdre de vista el destacament, que restava confiat a la sagacitat del savi Jaume Paganel.

Els tres cavalls galopaven coratjosament, pressentien per l’instint cap on els portaven els seus amos. Thaouca, el cavall de Thalcave, presentava un vigor que les penalitats no havien pogut disminuir, i les cavalcadures de lord Glenarvan i de Robert, menys àgils, però animades per l’exemple, el seguien sense defallir.

Thalcave, immòbil sobre la sella, es girava tot sovint per vigilar Robert, i quan el veia ben ferm, amb el genolls arrapats a la sella, expressava la seva satisfacció amb un crit encoratjador.

Lord Glenarvan i Robert varen parlar força estona del capità Grant, circumstància que el noi va aprofitar una vegada més per a agrair al lord tots aquells sacrificis i bones intencions.

A un senyal del patagó, que volia recordar que el temps s’escolava, van apressar la marxa, una marxa que, llevat de Thaouca, no podrien suportar els altres dos cavalls, si es prolongava massa. Lord Glenarvan començava a sentir-se intranquil. Thalcave callava.

Al migdia va caldre deixar reposar els cavalls; al cap d’una hora varen continuar a força d’esperonar-los i d’obligar-los a seguir endavant.

Aquell esforç dels animals va tenir el seu premi, ja que cap a les tres de la tarda varen albirar una línia blanca en un replec del terreny.

—Aigua! —va exclamar lord Glenarvan.

Aquella paraula, que era tot un símbol, va semblar obrar fins i tot sobre les cavalleries, les quals, en notar, segurament, la humitat de l’aire, varen sentir renéixer les forces, i arrencaren amb una irresistible violència.

Al cap de poca estona, els tres cavalls, sense poder ésser detinguts, es varen ficar fins al pit dins les aigües salvadores del riu Guamini. Els seus amos els varen imitar, i tots plegats varen prendre un bany involuntari del qual ningú no va pensar de queixar-se.

No se sentia més que el soroll de ràpides xarrupades. Només Thalcave conservava la seva estàtica expressió, bevia, tranquil·lament i sense presses, petits i seguits xarrups del reconfortant líquid.

—No podríem anar a trobar els nostres companys? —va demanar Robert.

—Tens raó —va reconèixer lord Glenarvan—, els estalviaríem unes quantes hores d’inquietud i de sofriments. Però, com transportar l’aigua? Wilson té els bots, i, per tant, serà millor esperar tal com havien quedat. Calculant el pas del seus cavalls, arribaran aquí durant la nit. Serà millor preparar-los alimentació i aixopluc.

Sortosament, el guia va trobar a la vora del riu una mena de recinte, clos per tres costats, destinat a tancar-hi els ramats. El lloc era bo per a instal·lar-s’hi, llevat de l’únic inconvenient d’haver de dormir a la intempèrie. Aquell petit detall, però, no els feia res. Així doncs, després d’haver se fet eixugar la roba al sol, varen mirar de dedicar una hora a la caça.

Per aquells llocs veien volar moltes espècies d’ocells de diferent grandària, a les quals lord Glenarvan va dedicar l’atenció. Però Thalcave va assenyalar els espessos matolls, com donant a entendre que allà s’amagaven altres peces més interessants.

Ben aviat es varen alçar cabirols i guanacs, semblants als que tant l’improvís els havien assaltat als cims de la serralada; però aquests animals varen fugir amb tanta rapidesa que no en van poder matar cap. Llavors varen atacar les peces menors, i lord Glenarvan, disparant amb punteria, va cobrar unes quantes perdius i uns quants rasclons.

Després va disparar sobre un pècari de pell falba i carn molt saborosa, mentre pel seu compte, Robert s’apoderava d’un curiós animal pertanyent al grup dels desdentats.

Thalcave no va voler quedar malament i va oferir als seus companys l’espectacle d’una cacera de nyandú, una mena d’estruç, exclusiu de les Pampes, la rapidesa del qual es meravellosa.

L’indi va preparar les seves boleadoras, i va llançar el cavall al galop en línia recta, fins que, quan va ésser a convenient distància del nyandú, les hi va tirar amb tant de vigor i tanta destresa que, enredades a les potes de l’animal, varen paralitzar-li els moviments, fins a abatre’l.

D’aquesta manera, la colla de perdius caçades, a l’armadillo de Robert i al pècari de lord Glenarvan, varen poder afegir el nyandú de l’indi, que completava una magnifica provisió.

Els tres caçadors varen preparar, sota les ordres de l’indi, aquella sèrie d’animals que havien de servir d’aliment per a tots, si bé els presents es varen limitar a devorar les perdius i a reservar per als seus amics, que arribarien més tard, els plats més forts.

Tampoc els cavalls no van ésser oblidats. Els van proporcionar farratge sec amb tanta abundància que fins i tot els va servir de llit.

Es va fer de nit i els tres viatgers, una vegada tot preparat, es varen disposar a dormir.

Al voltant de les deu, després d’un curt son, l’indi es va despertar. La seva fesomia, tan impassible ordinàriament, revelava una certa inquietud.

Infinitat d’hipòtesis van passar-li pel cap, però hi havia alguna cosa que li produïa una major inquietud, ja que va llançar un ràpid cop d’ull sobre el combustible emmagatzemat dins el recinte. Segurament que Thalcave temia un atac de jaguars o d’altres terribles feres, que en aquells paratges sovintejaven pels voltants dels rius.

Va passar una altra hora, durant la qual l’indi escoltava els més petits sorolls. De cop i volta, el seu cavall va renillar tot allargant el coll per ensumar cap a l’entrada del tancat.

El patagó va fer un salt i avançà per examinar atentament la plana.

«Thaouca sent la proximitat d’algun enemic», va pensar el patagó.

El silenci semblava total, però Thalcave va albirar unes ombres que pel mig de les mates es movien silenciosament. S’hi va fixar i va veure que no gaire lluny brillaven uns punts lluminosos que anaven d’ací d’allà, en totes direccions, i que adés s’apagaven, adés es tornaven a encendre.

El guia va armar la carrabina en comprendre la mena d’enemics que tenia al seu davant. Va apuntar i esperà uns moments.

Un estrany crit, barreja de lladruc i udol, va deixar-se sentir. Thalcave va oprimir el gallet i va sentir-se la detonació, seguida de terribles udols.

Glenarvan i Robert es van aixecar amb rapidesa en ésser despertats tan de cop.

—Què passa? —va preguntar el primer.

—Els llops rojos de la Pampa —va respondre el patagó.

Lord Glenarvan i Robert varen agafar les armes i es reuniren amb l’indi. Aquest els va assenyalar el lloc on es trobaven els atacants.

El fill del capità Grant va semblar espantar-se un xic, però ben aviat es va refer davant les paraules encoratjadores del seu protector.

Els tres homes s’havien parapetat tan bé com havien pogut, mentre el setge dels llops s’estrenyia de mica en mica. Els cavalls piafaven i tractaven de rompre els ronsals per fugir del clos.

La situació era greu, perquè calia suposar que tres homes, encara que estiguessin armats, poc podrien fer contra un grup de feres que es comptaven per centenars.

—Hem d’estalviar municions! —va exclamar lord Glenarvan—. No ens queden més que vint bales.

Thalcave va haver de disparar l’arma per a acabar amb un enemic més atrevit que els altres.

A continuació el patagó va arreplegar tot allò que servia per a cremar i ho va apilotar a l’entrada del recinte. Al cap de poc, un teló de foc s’elevava cap a l’obscur fons del cel.

A la resplendor de les flames, lord Glenarvan va poder comprovar l’enorme nombre d’animals, l’atac dels quals havien de resistir. Mai no s’havien vist tants llops junts, ni tan excitats pel deler i el furor, que van augmentar davant la barrera de flames, en sentir-se impotents per a continuar l’assalt iniciat.

En aquelles condicions, els assetjats es trobaven en una situació relativament menys perillosa; amb tot, calgué disparar una altra vegada per tal de contenir els udolants animals.

Mentre el foc protegís l’entrada del tancat i no faltessin les municions, no havien de témer la invasió, però quan ambdues coses s’acabessin, com es defensarien?

Lord Glenarvan i Thalcave varen deliberar durant un curt espai de temps, malgrat les dificultats que tenien per a entendre’s. Però, ajudats més que res per gestos, varen arribar a la conclusió que calia defensar-se fins a la matinada, ja que amb les primeres clarors aquells animals se’n tornen als caus. Temen la llum i, per tant, poden ésser considerats com una mena de ducs amb quatre potes.

Els mitjans de defensa, però, anaven disminuint i els llops tractaven d’acostar-se cada vegada més.

A les dues de la nit, només quedaven cinc cartutxos i va ser posat a la foguera el darrer braçat de combustible.

Lord Glenarvan, davant l’angoixosa situació, va pensar en tots els éssers estimats i va dirigir una mirada de tristesa a Robert.

El foc s’acabava lentament, per manca de combustible. Les flames començaven a apagar-se. S’apropava el desenllaç del terrible drama.

Thalcave, després de disparar el darrer tret que li quedava, va acotar el cap en silenciosa meditació. Lord Glenarvan no es va atrevir a interrogar-lo. Els llops ja clavaven les urpes a la corcada fusta del tancat. Els cavalls, espantats, van trencar per fi els lligams i es van posar a córrer pel recinte.

De sobte, Thalcave va semblar prendre una determinació categòrica. Va anar-se’n cap al seu cavall i el va començar a ensellar amb gran cura. Lord Glenarvan contemplava l’operació amb terror, pensant que potser el guia tractava d’abandonar-los. No obstant, ben aviat es va adonar que el que volia fer era salvar-los, sacrificant-se per ells.

Thaouca, que tremolava d’impaciència, estava preparat; mossegava la brida, saltava i els seus ulls, plens d’animació, espurnejaven.

Al moment que el patagó agafava la crina del cavall, lord Glenarvan li va agafar el braç amb mans tremoloses.

—Te’n vas? —li va demanar.

—Sí —va contestar en Thalcave—, el meu cavall ser molt bo, anar ràpid, llops perseguiran cavall.

Lord Glenarvan i Robert es varen mirar.

—Marxem junts.

—No —va dir, resolut, l’indi—. Thaouca, bon cavall. Els altres, cansats, fluixos.

—Aleshores jo sóc qui se n’ha d’anar —va contestar lord Glenarvan prenent les regnes a l’indi—, tu salva aquest nen.

El patagó es resistia, i en prolongar d’aquesta manera la discussió, feia que el perill augmentés per moments, ja que les estaques del clos començaven a trontollar sota la constant acció de les urpes i les dents dels llops. Ni lord Glenarvan ni Thalcave però, semblaven disposats a cedir. L’un i l’altre insistien en el seu interès a sacrificar-se.

En aquell moment, lord Glenarvan es va sentir fortament empès, al mateix temps que una veu infantil deia:

—Déu us salvi, milord!

L’interpel·lat i Thalcave es varen mirar horroritzats en veure que davant d’ells passava Thaouca, que, arrencant en veloç carrera, va franquejar la barrera de foc i desapareixia entre les tenebres trepitjant els cadàvers dels llops occits.

—Robert! Desgraciat! —va cridar lord Glenarvan.

En efecte, Robert era el genet que muntava el ràpid cavall. Un espantós i horrible udol va ressonar per l’espai. Els llops, llançant-se sobre la pista del cavall, van marxar corrent cap a l’oest en fantàstica carrera.

Lord Glenarvan gesticulava desesperat. L’indi se li va acostar i, tot somrient amb la seva calma habitual, va dir:

—Noi, valent. Thaouca, bon cavall. Se salvaran.

Malgrat les paraules del patagó, lord Glenarvan no estava tranquil, i així va passar la resta de la nit pres d’una incontenible angoixa. Va provar de córrer al darrere de Robert, però l’indi li va fer comprendre que els altres cavalls no el podien atrapar, ja que, en aquells moments, Thaouca devia ésser molt lluny dels seus enemics.

Lord Glenarvan va esperar amb impaciència l’arribada del nou dia per anar a la recerca de Robert. A les quatre va començar a clarejar.

Havia arribat el moment de la partença.

Al cap de poca estona, els dos homes galopaven en direcció a l’oest, seguint la línia recta de la qual els seus companys no s’havien d’apartar.

A cada moment temia lord Glenarvan descobrir l’ensangonat cadàver de Robert.

Tot d’una, varen sentir uns trets espaiats. Eren les detonacions que havien acordat com avís per a reconèixer-se.

—Són ells! —va exclamar lord Glenarvan.

Els cavalls van sentir que els esperons dels genets se’ls clavaven als costats, i els forçaven a augmentar encara més la velocitat que portaven. Moments després es reunien amb el destacament conduït per Paganel, Robert era allà, muntat sobre el superb Thaouca, que renillava d’alegria en veure el seu propietari.

Lord Glenarvan i Robert es van abraçar efusivament, la qual cosa va fer també l’indi amb el noi. Tot seguit el patagó es va acostar al seu cavall per acariciar-lo i parlar-li igual que ho hauria fet amb un ésser humà. Després es va adreçar a Paganel i, tot assenyalant Robert, va dir:

—És un valent!





CAPÍTOL X


Reunits de nou tots els expedicionaris, es varen lliurar a l’alegria expansiva produïda pel fet d’haver-se retrobat; i en l’atropellada conversació, va sortir a relluir el gest heroic de Robert Grant.

Sense perdre temps, es varen dirigir cap al Guamini, que corria no gaire lluny d’allà, on Paganel, Austin, Wilson, Mac Nabbs i Mulrady varen poder sadollar la set, igual que les cavalleries, que van semblar tornar a la vida.

Eren les set del matí quan la caravana va arribar als encontorns del tancat, el terra del qual era sembrat de cadàvers de llops, que indicaven la violència de l’atac i el vigor de la defensa.

Lord Glenarvan i els seus es varen lliurar a un esplèndid festí. Els filets de nyandú varen ésser declarats d’excel·lent qualitat, de la mateixa manera que van considerar un menjar deliciós l’armadillo rostit.

Després de reposar convenientment i d’omplir els bots d’aigua, els expedicionaris van reprendre la marxa. El cavalls varen demostrar més braó i varen mantenir constantment un galop curt.

El país començava a semblar més fèrtil i humit. I així, sense cap novetat, varen passar dos dies més, fins que la nit del 3 al 4 de novembre varen acampar al límit de les Pampes, fronterer amb la província de Buenos Aires.

L’endemà al matí, varen traspassar la línia convencional que separa les planúries argentines de la regió de les Pampes, lloc on el patagó esperava trobar els cacics en poder dels quals creia que es trobaven el capità Grant i els seus dos companys.

La temperatura havia experimentat una notable millora, ja que en aquells moments no passava dels disset graus centígrads. No tenien, doncs, de què queixar-se, després d’haver sofert tant amb la sequedat i la calor.

Avançaven animats i contents, però una mica sorpresos, perquè, malgrat les afirmacions de Thalcave, aquell territori es veia completament deshabitat.

El guia no va voler amagar l’estranyesa que li produïa la total absència d’indis, dels quals ni tan sols no veien les petjades, en aquelles planúries, que ell sabia freqüentades correntment per hordes de tota mena.

—Però, quins indis pensàveu trobar-hi en aquesta part de les Pampes? —li va preguntar Paganel.

—Precisament els que tenen en el seu poder estrangers captius —va contestar, sense amagar la seva preocupació, Thalcave—. Em refereixo als indígenes comandats per Catriel, Calfucura o Yanchetruz.

—Així, doncs —va preguntar el geògraf—, què hem de fer?

L’indi va parlar breus moments amb Paganel, i més tard aquest deia als seus companys:

—L’opinió del nostre guia em sembla molt prudent. Seguirem en direcció a l’est, fins al fort Independència, la qual cosa podem fer sense desviar-nos de la ruta; si allà no tenir notícies del capità Grant, almenys sabrem què s’ha fet dels indis de la plana argentina. Segons m’ha indicat Thalcave, podrem arribar al fort demà passat a la tarda.

Lord Glenarvan va aprovar el pla, visiblement preocupat pel fet de no trobar ni un sol indi a les Pampes, cosa molt sorprenent, ja que hi solen abundar molt. Aquesta absència havia d’ésser deguda, per força, a circumstàncies molt especials.

Per altra banda, lord Eduard pensava que si el capità Grant era presoner d’alguna d’aquelles tribus hauria pogut ésser internat cap al nord o cap el sud, i, ara, els expedicionaris en perdrien completament la pista. La indicació de l’indi, però, li va semblar encertada, perquè almenys al fort Independència trobarien amb qui parlar.

Varen continuar la marxa en compacte escamot per tal d’estar preparats contra qualsevol atac imprevist, i sense deturar-se enlloc, fins que, a la nit, varen fer parada en un salador abandonat del tot, lloc on se sacrificaven els caps de bestiar que normalment devien pasturar per aquells llocs.

La conversació va versar sobre aquell abandó general que tant els preocupava, fins que van decidir de posar-se a reposar, que ben merescut ho tenien.

El 6 de novembre, Thalcave va apressar la marxa perquè volia arribar aquella mateixa tarda al fort Independència. Varen deixar endarrere algunes cabanes, varen travessar per un gual el riu de Los Huesos i el Chapeleofú, i una hora més tard arribaven davant un poblat al fons d’una estreta gorja, dominat per les emmerletades muralles del fort Independència.

Allí no els podien faltar informes interessants, posat que el fort era sempre ocupat per un destacament de tropes nacionals.

Després de deixar els cavalls a la quadra d’un alberg de dubtosa aparença, lord Glenarvan, acompanyat de Paganel, Mac Nabbs i Robert, es van dirigir al fort, guiats pel patagó.

Al cap de pocs minuts, van arribar a la poterna, que van passar sense dificultat, la qual cosa revelava un gran abandó o bé una extrema seguretat.

Els va cridar l’atenció l’exercici que realitzaven uns quants soldats, ja que el més gran d’aquests devia tenir uns vint anys i el més petit set amb prou feines. En realitat, eren una dotzena de marrecs que evolucionaven militarment. La seva indumentària era molt lleugera, d’acord amb la temperatura regnant.

Consistia en una brusa ratllada, agafada a la cintura per una corretja, i uns pantalons llargs o curts o unes faldilles, dels més diversos aspectes.

Eren dotze germans que evolucionaven a les ordres del que feia tretze, nombre molt corrent a l’Argentina, on la mitjana de fills passava de nou per matrimoni. El que hi havia de més sorprenent era que aquells petits soldats maniobraven a la francesa i algunes de les ordres eren donades en la llengua materna de Paganel.

El savi geògraf ja anava a embolicar-se en les seves incansables divagacions, però lord Glenarvan, que no havia pas anat al fort Independència per veure com feien la instrucció aquells marrecs de soldats, va tallar les paraules inicials del savi, i li pregà que demanés pel cap superior de la guarnició.

Al cap de poc, apareixia el comandant en persona, un home d’uns cinquanta anys, d’aire marcial, cabells grisos, aspres bigotassos i amb un llarg masclet.

Thalcave va fer les presentacions i quan li va tocar a Paganel no va poder-se estar de preguntar:

—Sou francès?

—Sí, senyor.

Llavors el geògraf s’ho va explicar tot. Aquells nois eren sens dubte els fills del comandant, que va dir que es deia Manuel i tenia el grau de sergent.

Lord Glenarvan, Robert i el guia varen haver de suportar durant una bona estona una animada conversació del savi geògraf amb el comandant del fort.

Però, per fi, aprofitant una pausa, lord Glenarvan va tallar aquelles mostres d’entusiasme, per a interessar-se per allò que l’havia portat en aquell lloc.

No era cap misteri no haver trobat indígenes per les Pampes, ja que en aquells temps tots els indis se n’havien anat cap al nord, a causa de la guerra que havia esclatat contra els paraguaians. Dels cacics que Thalcave havia anomenat, només se’n sabia que havien pres la mateixa direcció a la rereguarda del general Flores, a fi de dedicar-se al pillatge.





CAPÍTOL XI


Aquests esdeveniments feien desaparèixer totes les esperances de lord Glenarvan, ja que era de suposar que si el capità Grant era presoner d’aquells caps de tribu, aquests se’l devien haver emportat cap a les fronteres del nord. Com era possible de trobar-los en unes condicions tan perilloses?

Restava, però, de fer una pregunta molt important:

—Haveu sentit dir que els caps d’aquestes tribus índies tinguessin presoners uns europeus?

El sergent va reflexionar uns instants per tal d’ordenar els seus records.

—Sí —va dir a la fi—, fa uns quants anys varen caure al seu poder uns europeus que no han estat vistos mai.

Tots varen rodejar el sergent.

—Si us plau —va replicar lord Glenarvan—. Mireu de recordar-ho bé. Segurament fa poc més de dos anys.

Manuel va tornar a meditar.

—No, no —va respondre—, me’n recordo perfectament, va ser quan va néixer en Pep, que ara té set anys. Es tractava de dos homes…

—No serien tres? —va preguntar lord Glenarvan, creient que el sergent es podia equivocar amb les dates.

—No, només eren dos —va replicar Manuel amb veu segura—: un francès i un italià.

—Un italià que els poiutxes van torturar i un francès que més tard va poder ser salvat de mans dels indis? —va preguntar Paganel.

—Sí, sí; això mateix —va afirmar el comandant.

Tots varen mirar Paganel, que es donava cops al front amb la mà en actitud desesperada.

—Hem seguit una pista falsa! —va exclamar el savi—. Ens hem de resignar a un greu contratemps. El capità Grant no té ras a veure amb aquests presoners. Cercant la pista del capità Grant, hem caigut de ple sobre la de l’explorador Guinnard.

El desengany era evident i un profund silenci va succeir a les explicacions del savi.

Thalcave, evidentment contrariat, va demanar al sergent francès:

—No heu sentit mai parlar de tres anglesos captius?

—Mai —va contestar l’interpel·lat—; si se n’hagués parlat, jo ho sabria. No és possible que existeixin aquests homes que busqueu.

Lord Glenarvan, davant tan categòrica resposta, va pensar que no tenien res a fer al fort Independència. Es va acomiadar del comandant i, acompanyat dels seus amics, va abandonar la fortalesa.

Varen retornar a l’alberg en silenci. Robert anava al costat del desesperat lord Glenarvan, amb els ulls plens de llàgrimes.

El sopar va ésser trist, i no perquè ningú es queixés de les privacions sofertes, sinó perquè veien esfondrar-se el castell de les seves esperances. Podrien trobar encara el capità Grant entre la serra Tandil i el mar? No era probable, ja que si hi hagués hagut algun presoner en poder dels indis a les costes de l’Atlàntic, el sergent ho hauria sabut.

No hi havia cap més solució sinó anar ràpidament cap a la punta Medano per reunir-se amb els companys que s’havien quedat al Duncan.

Així i tot, Paganel, que no havia deixat de meditar, va demanar el document a lord Glenarvan i el va rellegir una i altra vegada, tractant d’arrencar-li una nova interpretació.

—El document no ofereix dubtes —va dir lord Glenarvan, tristament—. Tot és ben clar.

—No, no i no! —va cridar Paganel donant un cop de puny sabre la taula—. Si el capità Grant no és a les Pampes, això vol dir que no és a Amèrica i el document ens ha de dir on és. Per tots el dimonis de l’infern, o bé ho sabré o deixaré de dir-me Jaume Paganel!

I el savi va tornar a posar-se a llegir el famós document.

Varen passar aquella nit, i l’endemà, Mac Nabbs es va encarregar de fer ensellar els cavalls, de renovar les provisions i d’indicar les etapes fins a l’Atlàntic.

Els expedicionaris galopaven sense dir ni una paraula. Thalcave es deixava menar pel seu cavall. Lord Glenarvan i Robert galopaven de costat, sense dir-se res. Paganel continuava amb el document a la mà, mirant de trobar-li una altra interpretació. El comandant, sempre confiat, cavalcava sense deixar-se dominar pel descoratjament. Tomàs Austin i els dos mariners compartien la tristesa del seu amo.

Cap al migdia, els expedicionaris varen travessar la serra Tandil, i així entraren a les ondulades planúries que s’estenen cap el mar. La monòtona praderia oferia als cavalls la seva catifa de verdor.

El cel, serè fins aleshores, va prendre un caire poc tranquil·litzador. Les masses de vapors acumulats amenaçaven de convertir-se en pluja torrencial. Els núvols, però, no varen portar aigua, i, al capvespre, els expedicionaris, després d’un recorregut de quaranta milles, varen fer alto a la vora d’una profunda canal. Un immens reguerot natural els va proporcionar aigua en abundància. Més tard, embolicats en els seus ponchos, es varen quedar adormits sota un cel amenaçador.

L’endemà, i a mesura que la plana agafava pendent, es va anar fent evident la presència d’aigües subterrànies, fins a tal punt que van haver d’avançar amb moltes precaucions per tal de no ficar-se dins fangueres movedisses que els haurien pogut ésser fatals.

Thalcave observava amb una certa angúnia aquell estat de coses. Es deturava tot sovint i s’alçava sobre els estreps per poder observar més bé el que passava al seu voltant. Anava i venia sense dir un sol mot. Paganel, preocupat, li va demanar què passava.

L’indi va contestar que s’estranyava de veure la plana amarada d’aigua.

—I a què pot ser deguda aquesta humitat cada vegada més gran? —va preguntar Paganel.

—No ho sé pas —va contestar l’indi—. Podria ser que fos a causa d’algun desbordament, que no seria estrany que es tornés a produir. El millor que podem fer és apressar el pas per sortir com més aviat millor d’aquests terrenys en depressió que una inundació pot transformar immediatament en llac.

Varen apressar la marxa; però, per si no n’hi havia prou amb la sabana líquida que s’estenia sota les potes dels cavalls, varen obrir-se les cascades del cel i una pluja torrencial va caure sobre la planúria.

No era possible de protegir-se d’aquell diluvi, i els expedicionaris, amarats, balbs i aixafats pel cansament, varen arribar a la nit a un misèrrim ranxo abandonat que ni el més desgraciat dels captaires no hauria volgut per a ells. Però, tot i així, es varen instal·lar en aquell antre, tot esperant els esdeveniments.

La pluja queia furiosa, i es filtrava per les esquerdes de la cabana, talment que amenaçava d’apagar el foc que els havia costat tant d’encendre.

El sopar va ser poc reconfortant, i, amb tantes calamitats, tots varen cercar en el repòs l’oblit de les fatigues.

La nit va ésser dolenta, però va transcórrer sense el més petit incident.

De bon matí, varen ser despertats pels renills de Thaouca, que sabia donar el senyal de partença.

La pluja havia minvat, però les basses, les llacunes i els estanys desbordats formaven immensos llacs.

Paganel va suposar, i amb raó, que els rius Grande i Vivarota, als qual anaven a parar les aigües de la planúria, devien haver-se ajuntat formant un ample llit d’unes quantes milles.

Varen posar els cavalls al galop, perquè era indispensable de forçar la marxa, i així varen seguir fins a les deu del matí, en què Thaouca va donar mostres d’una gran excitació. S’encabritava violentament i renillava sense parar. Thalcave amb prou feines podia aguantar-lo.

—Thaouca —va dir el seu amo— pressent algun perill que no arribo a comprendre, però que sens dubte existeix.

Més enllà dels límits de l’horitzó varen percebre un murmuri sord. Les manxades de vent arrossegaven vapors aquosos i els ocells volaven en direcció oposada, com si fugissin d’un fenomen desconegut. Els cavalls rebien els primers embats del corrent.

De sobte va ressonar a poca distància un estrèpit espantós, tot barrejat amb brams, renills i udols, i una munió d’animals, en gran confusió, va passar corrent vertiginosament.

—La inundació! —va exclamar l’indi, al mateix temps que esperonava el cavall, guiant-lo cap al nord.

Tots varen tractar de seguir el guia, alhora que podien veure, a unes cinc milles al sud, una enorme onada que inundava la plana i la transformava en mar.

Els genets, desesperats, assotaven les muntures fuetejant amb gran furor els pobres animals que, enredats amb les herbes del fons, queien i s’aixecaven successivament.

El nivell de l’aigua anava pujant, fins que cinc minuts després, el cavalls avançaven nedant, empesos per la força del caritat que se’ls emportava amb increïble violència.

La veu del comandant va ressonar per l’espai.

—Un arbre!

A unes vuitanta braces cap al nord, una mena de noguera gegant s’elevava solitària enmig de les aigües. Tots varen dirigir els seus corsers cap aquell lloc, però en aquell mateix moment una onada monstruosa va caure damunt els fugitius. Homes i cavalls varen desaparèixer entre remolins d’escuma. Una massa líquida d’enorme potència els va enrotllar amb el seu furiós avanç.

Poc després, els homes varen reaparèixer a la superfície. Hi era tothom, però els cavalls havien desaparegut tots llevat de Thaouca, que continuava portant el patagó.

Tots varen nedar furiosament cap a l’arbre, que no era a més de vint braces. Al cap de pocs minuts arribaven en aquell providencial refugi que els salvava de morir ofegats.

L’accés a l’arbre va ésser fàcil, perquè l’aigua s’elevava ja fins a les primeres branques.

Thalcave, abandonant el cavall, va ésser el primer d’enfilar-se i va ajudar a pujar Robert en primer lloc i tots els altres després.

Thaouca, emportat pal corrent, s’allunyava ràpidament, tot movent la llarga crina i renillant com si demanés auxili.

—L’abandoneu? —va demanar Paganel, adreçant-se a l’indi.

Aquest va fer un gest, i, sense pensar-s’ho més, es va llançar a l’impetuós torrent i va reaparèixer a deu braces de l’arbre. Al cap de poc, el seu braç s’agafava al coll del cavall i tot seguit varen desaparèixer tots dos en direcció al boirós horitzó del nord.

Lord Glenarvan i els seus companys varen quedar parats, però no era hora de fer conjectures, i el que varen fer va ésser explorar el lloc on es trobaven i les possibilitats de seguretat que l’arbre els oferia.

El tractava d’un ombú de copa abundant i rodona, aquests arbres de tronc torçat i corpulent que hi ha, aïllats, per les planúries argentines. Es trobava materialment clavat a terra, no solament per les fermes i extenses arrels, sinó també per vigorosos rebrots. Això explicava que hagués resistit l’empenta de la riuada.

L’arbre tenia uns cent peus d’alçària i podia fer ombra a una circumferència de cinquanta metres. Era, per tant, un enorme exemplar, el brancatge del qual descansava sobre tres branques més gruixudes que es bifurcaven al capdamunt del tronc, que tenia una amplada de sis peus. De les tres branques, n’hi havia dues que pujaven gairebé perpendicularment i aguantaven l’enorme fullatge i les seves derivacions, mentre l’altra s’estenia gairebé horitzontalment sobre les esvalotades aigües.

El brancatge, que es creuava i s’entortolligava de manera inversemblant, deixava grans espais enterament lliures. No mancava pas lloc a l’interior d’aquell arbre gegantí que oferia un tant per cent molt elevat de seguretat.

Per això els expedicionaris es varen tranquil·litzar una mica en comprendre que, si les aigües no continuaven pujant, hi podrien esperar amb una certa tranquil·litat que la inundació minvés.

Entre l’espessor del fullatge varen poder practicar la caça, i així, al cap d’una estona, s’havien apoderat d’uns quants moixons i de molts ous d’ocell.

Thalcave, al moment de marxar, havia donat a Paganel un pot de pólvora en perfecte estat.

—Amb això, un raig de sol i la lent de la meva ullera de llarga vista podrem fer foc —va exclamar Paganel—; és clar que caldrà cercar un lloc adequat en aquesta casa vegetal.

—Sí, però passa que —va comentar Mac Nabbs—, entre el que ens pot proporcionar l’arbre i el que contenen les alforges que hem salvat, només hi ha menjar per a set homes durant dos dies.

—En aquest espai de temps —va dir lord Glenarvan—, espero que la inundació haurà disminuït.

I a fi de poder observar els canvis de nivell de l’aigua, el mateix lord Glenarvan va assenyalar, amb un ganivet, el lloc de l’arbre on arribava el liquid en aquells moments.

Varen menjar una mica, i després, Paganel es va enfilar al capdamunt de l’arbre per instal·lar-hi el seu observatori, ja que amb l’ajut de la ullera de llarga vista podia tenir al corrent els seus companys de tot el que s’esdevenia per aquells voltants.

Varen deixar que el savi fes la seva voluntat, i la resta el expedicionaris van tornar al tema inexhaurible del capità Grant.

Es trobaven a unes quaranta milles de la costa, i si les aigües es retiraven aviat, podrien ésser abans de tres dies a bord del Duncan.

Robert ho considerava tot perdut, però, amb tot, la xifra que indicava el grau trenta-set de latitud en el document no era pas un mite.

—Tots ho hem llegit —va dir Mac Nabbs.

—Efectivament —va afegir lord Glenarvan—, i per això no ens queda res més a fer.

—No sóc de la teva opinió —va dir el comandant—, perquè el paral·lel trenta-set no resta limitat a l’Amèrica del Sud. Cal que, quan arribarem a bord, dirigim la proa del Duncan cap a llevant i seguim, si cal fins al nostre punt de partença, el paral·lel trenta-set.

—I et penses que no hi havia pensat ja, en això? —va preguntar lord Glenarvan—. Però si abandonem el continent americà, ens allunyarem indiscutiblement del lloc indicat pel propi Enric Grant, d’aquesta Patagònia tan clarament consignada en el document.

—Doncs ja has vist el resultat. El naufragi del Britannia podem estar ben segurs que no ha ocorregut ni a les costes del Pacific ni a les de l’Atlàntic. Al món hi ha moltes altres regions per on passa el paral·lel trenta-set.

—I quines són?

—Això és cosa de Paganel.

Lord Glenarvan el va cridar immediatament.

—Què passa? —va demanar el savi, que aparegué per entremig del fullatge.

—Ens podeu indicar amb exactitud quins llocs travessa el paral·lel trenta-set?

—És ben senzill —va explicar el geògraf—. En sortir d’Amèrica, el paral·lel travessa l’oceà Atlàntic, troba les illes de Tristan da Cunha, passa a una distància de dos graus al sud del cap de Bona Esperança, corre per mig del mar de les Índies, toca l’illa de Sant Pere de l’arxipèlag d’Amsterdam, talla Austràlia per la província de Victòria i en sortir d’Austràlia…

La frase va restar incompleta, de manera que lord Glenarvan i els seus companys varen creure que el geògraf titubejava o que no ho sabia amb certesa. Però tots es varen espantar, perquè Paganel va fer un gran crit al mateix temps que el seu rostre prenia una expressió estranyíssima.

—Què us passa? —va preguntar Mac Nabbs.

Paganel, amb veu emocionada, va respondre:

—Quina distracció, Déu meu, quina distracció! Hem cercat el capità Grant on no és, on no ha estat mai.

Se n’anava del cap, Paganel? Què volia dir? Un profund silenci va seguir les paraules del geògraf i totes les mirades es dirigiren cap a ell. L’afirmació de Paganel era categòrica.

—Tots estàvem equivocats! —va exclamar el savi—. Hem donat una interpretació falsa al document; me n’he adonat quan he pronunciat el nom d’Austràlia.

—Què voleu dir? —va preguntar lord Glenarvan, intranquil.

—És molt senzill —va contestar Paganel—; que la paraula «Austral» que hi ha al document, no és completa com fins ara havíem cregut, sinó que és part de la paraula «Austràlia». N’estic ben segur.





CAPÍTOL XII


Les manifestacions de Jaume Paganel varen produir un gran torbament entre els pocs homes que formaven l’expedició. Tots es varen mirar sorpresos sense dir ni un mot. Lord Glenarvan meditava, i tot de cop va dir:

—Us atreviu a sostenir, amb el document a la mà, que el Britannia va naufragar a les costes d’Austràlia?

—N’estic segur —va assegurar el geògraf.

—I jo he de fer saber la meva disconformitat, senyor Paganel, encara que vós sigueu secretari d’una societat geogràfica —va dir lord Glenarvan—, perquè si admeteu la paraula «Austràlia» heu d’admetre també que hi ha «indis», la qual cosa ningú no sabia.

Paganel no es va immutar, i va contestar somrient:

—Amic meu, ara us trauré de l’error. El text parla de la Patagònia tant com dels indis, perquè la paraula incompleta «indi» pot ésser que no signifiqui «indis», sinó «indígenes», i em sembla que hem d’admetre que a Austràlia hi ha indígenes.

—D’acord —va exclamar lord Glenarvan una mica picat—, accepto la vostra interpretació, però amb la condició que em demostreu que la paraula «gonie» no es refereix al país dels patagons.

—És ben fàcil, milord —va dir Paganel, ben tranquil—. Aquestes cinc lletres poden formar part de moltes paraules, com per exemple, «agonia», «teogonia»…

—Agonia…! —va balbucejar el comandant.

—La interpretació d’aquesta paraula —va continuar Paganel— pot ser que no tingui importància, i ni tan sols miro de cercar-ne el significat. El que és ben segur és que «austral» és una part d’«Austràlia».

Les paraules del geògraf varen ser saludades amb crits d’«hurra!», aplaudiments i felicitacions. Robert, ple d’alegria en sentir renéixer les seves esperances, va abraçar el savi amb tanta força que li va fer perdre l’equilibri, de tal manera qua si no l’haguessin agafat Mac Nabbs i Austin, hauria caigut a l’aigua.

Lord Glenarvan, així i tot, no estava convençut.

—Senyor Paganel —va dir—, abans de rendir-me a la vostra perspicàcia vull fer-vos una darrera observació. Com combineu entre elles aquestes noves paraules i de quina manera llegiu el document?

—No hi ha res més senzill.

El geògraf va ensenyar la preciosa fulla que tan a consciència feia ja uns quants dies que estudiava. El seu índex seguia sobre el paper les línies trencades al mateix temps que amb veu ferma, i recalcant algunes paraules, s’explicava de la següent manera:

—«El 7 de juny de 1862, el bergantí Britannia, de Glasgow, va sotsobrar»; posem-hi si voleu en aquest buit «dos dies, tres dies» o «després de llarga agonia», no té gens d’importància, «a les cotes d’Austràlia». En dirigir-se a terra «dos mariners i el capità Grant, intentant d’arribar», o «arribant», al Continent, on esperen ésser fets presoners, o «han estat fets presoners», pels ferotges indígenes, llancen aquest document. Està entès?

—Ho estarà —va contestar lord Glenarvan— si em podeu demostrar que Austràlia és un continent i no una illa.

—Ja em temia aquesta pregunta —va fer el savi— i per això us haig de dir que els més eminents geògrafs estan d’acord a anomenar aquesta illa «Continent Australià».

—En aquest cas —va dir lord Glenarvan—, anirem a Austràlia.

—Cap a Austràlia! —va repetir tothom.

Així es va acabar aquella conversació de tan transcendentals conseqüències per al futur, i que transformava per complet la moral dels expedicionaris. Una nova esperança s’aixecava d’entre les ruïnes del seus ja esfondrats projectes. Així, en tornar al Duncan, portarien encara l’esperança als qui hi havien quedat.

Eren les quatre de la tarda, i com que havien decidit de sopar a les sis, a fi de celebrar un veritable banquet, Paganel i Robert es varen perdre per entre l’immens fullatge per «anar a caçar».

Mentrestant, lord Glenarvan i Mac Nabbs varen anar a consultar el nivell de les aigües, comprovant les incisions fetes al tronc de l’arbre. Wilson i Mulrady atiaven les brases del foc. Al capdamunt de l’arbre varen ressonar alguns trets, acompanyats de sorolloses exclamacions d’alegria que demostraven que Robert s’espavilava.

Mulrady, servint-se d’una agulla i de fil d’empalomar, havia realitzat una pesca meravellosa. Unes quantes dotzenes de peixets anomenats «orades», prometien d’ésser un plat exquisit.

De les observacions de lord Glenarvan varen deduir que les aigües semblaven haver arribat a la màxima alçària, si bé s’havia de suposar que, abans de baixar, la massa líquida restaria de moment estacionada.

Es varen reunir al «menjador» i varen enllestir un àpat, que devia ser suculent, a jutjar pels molts elogis que en van fer tots plegats.

A la nit, Jaume Paganel va obligar els seus companys a escoltar una autèntica conferència sobre la posició de les estrelles; els ensenyà la Creu del Sud, i s’entretingué a explicar minuciosament totes les característiques de les estrelles que la formen. Però el geògraf no va poder acabar aquesta lliçó pràctica, perquè una densa nuvolada d’aspecte sinistre va anar-se emparant de la volta del cel fins a eclipsar totalment el fulgor dels estels. Les capes atmosfèriques conservaven, però, la més absoluta calma, amb tot i que l’ambient es trobava saturat d’electricitat a alta tensió. Tothom va notar-ne els efectes.

—Tindrem tempesta —va dir Paganel.

Les paraules del savi no van fer cap gràcia.

Lord Glenarvan va tornar a mirar el cel amenaçador. La massa nuvolosa el tapava del tot i les aigües havien agafat un tint opac, semblant a una broma baixa a punt de confondre’s amb els pesats vapors. El silenci era tan profund com la foscor.

Davant aquells presagis, tots els expedicionaris varen aplegar-se a les branques baixes, on varen quedar sorpresos per una mena de resplendor estranya, produïda per milers de punts lluminosos que es movien per sobre la superfície de l’aigua.

—No són més que insectes fosforescents —va dir Paganel.

Robert en va poder capturar un i va comprovar l’asseveració del savi.

—Amb la tempesta que s’apropa —va dir lord Glenarvan—, serà molt oportú que cadascun de nosaltres es lligui bé al jaç de branques que hem escollit.

Es varen desitjar l’un a l’altre bona nit, encara que veritablement cap d’ells no l’esperava, perquè tots sabien, i amb raó, que en una tempesta de l’atmosfera electritzada, l’arbre on eren constituïa un refugi no gens segur.

Dos violents espetecs varen eixordar l’aire.

L’espai era inflamat. Els incessants llampecs prenien les més diverses formes, fins que, de cop, va travessar el firmament d’est a nord una veta lluminosa d’intensíssima lluentor.

L’incendi va envair de mica en mica tot l’horitzó, inflamant els núvols tal com si fossin simples matèries combustibles. L’arbre va quedar voltat en pocs moments d’una immensa esfera de foc.

Els expedicionaris contemplaren en silenci l’esgarrifador espectacle que, per a acabar de ser més imponent, va augmentar en obrir-se de cop i volta les cascades del cel, que varen deixar caure tones d’aigua.

Però quan aquella sessió de focs aeris era més enverinada va aparèixer, de sobte, a l’extrem de la branca que s’estenia horitzontalment, un globus inflamat que després de girar sobre ell mateix durant uns segons va esclatar com una bomba, amb enorme estrèpit.

Un vapor sulfurós va emplenar l’atmosfera durant una bona estona, passada la qual es varen poder adonar que tota la part oest de l’arbre s’havia encès.

Com que el vent feia abrandar l’incendi, lord Glenarvan i els seus companys varen anar-se’n tot de pressa cap a la part oriental de l’arbre. Però l’incendi anava avançant i calla fugir.

—A l’aigua! —va cridar lord Glenarvan.

Wilson estava a punt de llançar-se al corrent, quan de la seva gola va escapar-se un crit de terror:

—Els caimans! Els caimans!

Tots varen mirar esparverats i varen poder comprovar que el peu de l’arbre estava rodejat d’uns quants exemplar d’un dels animals més temibles.

En veure’ls, els desventurats expedicionaris es varen considerar irremissiblement perduts. Estaven convençuts que els esperava la mort més espantosa.

De sobte, cap al sud, es va formar una tromba que va avançar tot seguit voltant sobre si mateixa amb rapidesa vertiginosa.

En pocs instants, i mentre atreia enèrgicament amb el seu moviment rotatori tots els corrents d’aire que l’envoltaven, es va llançar sobre l’arbre i l’embolcallà. L’ombú va ésser sacsejat fins a les arrels i els expedicionaris varen sentir que l’arbre cedia i trontollava.

Les branques flamejants varen submergir-se dins l’aigua, i produïren al seu contacte una enorme xiuxiuadera. L’ombú havia estat arrencat de soca-rel i, inclinat del tot sobre aquell mar, es trobava emportat pel vent i pel corrent.

Tots els caimans havien desaparegut menys un que avançava per entre les arrels arrencades. Mulrady, en adonar-se del perill, va trencar una branca mig esqueixada per efecte del foc i va clavar amb ella un cop tan fort a l’animal que li va trencar l’espinada; així la fera es va enfonsar en els remolins del torrent.

Al cap de poc, lord Glenarvan i els seus companys, que havien arribat a les branques situades a favor del vent, navegaven a bord d’aquella obligada embarcació, que seguia el corrent amb les branques enceses per entre les algues esvalotades.

Les flames que la consumien es varen anar apagant, i, per tant, va desaparèixer el perill principal de la tràgica travessia.

Durant dues hores, l’ombú va navegar sense arribar a terra ferma. La foscor era absoluta i Paganel cercava debades un punt de mira a l’horitzó.

Els ruixats s’havien convertit en un lleuger plovisqueig, fins que la tempesta va amainar del tot i els núvols es varen desfer.

A les tres de la matinada, lord Glenarvan va fer observar que les arrels de l’arbre havien rascat repetidament a terra. Austin, amb ajuda d’una branca llarga, va poder comprovar que, en efecte, hi havia poca fondària, i això feia suposar que aviat tocarien terra ferma.

I així fou. Al cap de poca estona l’arbre embarrancava.

Quan els expedicionaris, plens d’alegria, varen trepitjar terra, van sentir un xiulet i el galopar d’un cavall. Davant d’ells va sorgir, enmig de les tenebres, l’alta silueta d’un home; era l’indi Thalcave, que havia esperat els expedicionaris al mateix lloc que creia que els portaria el corrent, ja que l’hi havia portat a ell.

Lord Glenarvan i els seus companys, en veure de nou el fidel guia, li van estrènyer la mà amb efusiva cordialitat. Després el patagó els va conduir al cobert d’un estatge abandonat, i allà, davant un bon foc, varen fer-se eixugar la roba i varen assaborir un suculent sopar.

Thalcave va explicar breument a Paganel les seves aventures, tot fent constatar que la seva salvació era deguda a l’intrèpid cavall del qual era amo, mentre el geògraf, en correspondència, va tractar d’explicar-li la nova interpretació del document i les esperances que això els permetia concebre.

La conversa va durar poc, perquè tots els expedicionaris desitjaven de lliurar-se al descans, que tenien ben guanyat, i que malgrat tot no va ésser gaire prolongat, ja que a les vuit del matí estaven preparats per a partir.

Varen calcular que, per a arribar a la costa, els faltava recórrer unes quantes milles, que varen resoldre de fer a peu, perquè es trobaven massa lluny de cap poblat on poder-se procurar mitjans de transport.

En trenta-sis hores podrien arribar a l’Atlàntic.





CAPÍTOL XIII


Així va transcórrer la jornada sense el més petit incident, fins que l’endemà l’oceà els va fer sentir la seva proximitat abans d’arribar-hi. Els expedicionaris varen notar l’oreig especial que sol fer-hi a hora baixa. Varen apressar el pas i a les vuit del vespre varen sentir ja el constant murmuri de la marea alta.

—L’oceà! —varen exclamar gairebé tots alhora.

Varen caminar encara més de pressa tot escalant les dunes amb extraordinària agilitat. Però la foscor era molt densa i per més que miraven no arribaven a albirar el Duncan.

—Doncs bé, ha de ser aquí —va assegurar lord Glenarvan.

—Haurem d’esperar a demà —va respondre Mac Nabbs.

Austin, encara que convençut de la inutilitat de fer-ho, va cridar amb força en direcció cap on suposava que hi havia el yacht, sense obtenir resposta.

Lord Glenarvan estava impacient i tractava de descobrir a tota costa les llums verdes o roges d’estribord i de babord, sense aconseguir-ho tampoc. No podien fer res més sinó esperar que es fes de dia.

En realitat, cap d’ells no era capaç d’adormir-se, i les hores passaven lentes i amb el nerviosisme que és de suposar. En fer-se de jorn, tothom es va alçar al crit de Glenarvan:

—El Duncan! El Duncan!

—Hurra!

El mar era picat, però a unes cinc milles de distància, lord Glenarvan havia descobert la silueta del yacht.

La ullera de Paganel va reafirmar la seguretat del descobriment. Joan Mangles havia acudit a la cita, i els esperava amb les veles del vaixell acuradament plegades i mantenint les calderes a poc vapor.

Thalcave, després d’omplir de pólvora la seva carrabina va disparar en direcció al yacht, operació que va efectuar tres vegades seguides, i amb la qual cosa va despertar el ressò de les dunes.

Al cap de poc, una blanca fumera va sortir de la borda del yacht.

—És el canó del Duncan! —va exclamar lord Glenarvan.

—Ens han vist! —va cridar Austin.

Mirant amb la ullera, varen poder comprovar que el Duncan canviava immediatament el velam i forçava la pressió de les calderes, mentre maniobrava per a col·locar-se com més a prop millor. Després varen veure arriar un bot.

La distància que havia de recórrer la petita embarcació de rems era encara considerable, perquè el yacht no es podia acostar massa sense córrer greu perill. La costa no oferia cap refugi i apareixia formada per extensos bancs arenosos que es ficaven al mar. Era, doncs, natural que Joan Mangles cregués perillosa aquella costa i se’n mantingués una mica allunyat.

L’emoció feia estar callats els expedicionaris mentre veien atansar-se el bot, tripulat per sis remers, que estava a punt d’arribar.

Lord Glenarvan va acostar-se a Thalcave que mirava tranquil·lament l’ondulada superfície del mar. Li va assenyalar al yacht i va dir:

—Vine.

L’indi va moure tot suaument el cap.

—No —va respondre amb calma—; aquí hi ha el meu cavall i allà les Pampes.

Lord Glenarvan va comprendre que l’indi no es podria avenir mai a abandonar la praderia. Tampoc no va insistir quan Thalcave, amb aquell somriure tan seu, va refusar el pagament dels seus serveis.

—Per amistat —va afegir sense deixar de somriure.

Lord Glenarvan no va saber què dir i encara menys què fer. Volia agrair el desinterès del generós guia d’alguna manera. De sobte, va treure’s de la cartera un valuós medalló en el qual hi havia un magnífic retrat.

—La meva esposa —va dir, oferint-lo a l’Indi.

—Bona i formosa!

Moments després tots es varen acomiadar de Thalcave amb l’emoció que és de suposar i dedicant-li commovedores frases d’afecte.

El bot del Duncan no va tardar a arribar a la platja.

—I la meva muller? —va demanar lord Glenarvan.

—I la meva germana? —va dir Robert.

—Lady Elena i la senyoreta Maria us esperen a bord —va contestar el patró del bot.

L’indi va acompanyar els seus amics fins a l’embarcació, que va tornar-se a fer a la mar immediatament.

—Adéu-siau, amics —va dir, tot mirant amb afecte cap a Robert.

—No ens tornarem a veure? —va preguntar Paganel.

—Qui sap! —va contestar l’indi, aixecant els braços cap al cel.

Aquestes varen ésser les darreres paraules de Thalcave, que el vent va emportar-se entre les seves ràfegues. El bot es va allunyar endut per la marea baixa, i els tripulants varen poder veure una bona estona la immòbil silueta de l’indi que, a poc a poc, es va anar enxiquint fins a desaparèixer del tot.

Una hora més tard, Robert es llançava el primer a bord del Duncan per abraçar la seva germana, mentre la tripulació del yacht deia cordials paraules de benvinguda.





CAPÍTOL XIV


Les primeres paraules de lord Glenarvan en arribar al yacht, en resposta a les mirades de sorpresa de tots els presents, varen ésser les següents:

—El capità Grant no ve amb nosaltres, però certament us dic que el trobarem. Hem de tenir coratge, perquè hi ha l’absoluta seguretat de trobar-lo.

Molt oportunes varen ésser les paraules de lord Glenarvan, perquè varen tenir la virtut de tornar la confiança als passatgers del Duncan, i especialment a Maria Grant, que havia esperat plena d’angoixa l’arribada del bot i havia tingut al mateix temps una gran desil·lusió en comprovar que el seu pare no hi venia. El lord els va assabentar de la nova interpretació del document deguda a la sagacitat de Jaume Paganel, interpretació que, com era lògic, va tornar l’esperança a tothom.

El comandant, després de les primeres efusions, es va tancar a la seva cabina, per tal d’afaitar-se amb pols ferm i segur, mentre Paganel es va obstinar a abraçar tota la tripulació del Duncan, incloses les passatgeres.

Tothom es va avenir a aquells exagerats compliments que el geògraf va fer anar a dojo movent-se d’aquí cap allà i d’allà cap aquí, com una abella de flor en flor.

El majordom va creure que la seva millor galanteria era anunciar que l’esmorzar era a punt; i així els passatgers del yacht i el seu capità varen baixar al menjador, després de dir al maquinista que mantingués les màquines preparades per a poder marxar al primer avís.

Després de rentar-se una mica, varen asseure’s a taula per fer honor a l’esmorzar, que va ésser declarat excel·lent i fins i tot superior als esplèndids festins de la Pampa.

El savi, és clar, estava tan distret que no es va adonar del que feia i va repetir de tots els plats.

Aquestes distraccions de Paganel varen fer que, entre rialla i rialla, comentessin l’estudi de l’idioma espanyol que ell havia efectuat durant la travessia.

—Res, però, no s’ha perdut —va exclamar el geògraf—, perquè aquesta distracció m’ha fet aprendre dos idiomes en lloc d’un: l’espanyol i el portuguès.

Paganel va rebre la sincera felicitació de tots, sense que això l’obligués a deixar de menjar. Parlava i mastegava ensems sense fixar-se en un detall que no va passar inadvertit a lord Glenarvan: Joan Mangles tenia excessives atencions envers la seva veïna, Maria Grant. El lord va contemplar els dos joves amb afectuosa simpatia, i, tot somrient, va interrogar el capità sobre un altre assumpte.

—Com ha anat el viatge, Joan?

—Excel·lent —va contestar Mangles—, però no hem pas seguit la ruta de l’estret de Magallanes.

I Mangles va fer la relació de la travessia, la qual havia aprofitat per escodrinyar tots els arxipèlags occidentals, sense haver trobat senyals del Britannia.

El capità va rebre les felicitacions de lord Glenarvan, el qual va afegir, adreçant-se a Maria Grant:

—Ja veieu, senyoreta, com tots ens preocupem pel vostre pare i m’alegro que la vostra estada al vaixell no us hagi resultat penosa.

—Molt al contrari, senyor —va respondre la noia, mirant el capità de reüll.

—I ara, com que tots coneixeu ja el viatge del Duncan —va dir Mangles, tractant de desviar la conversació—, permeteu-me que us pregui, milord, que ens faciliteu alguns detalls referents a la vostra expedició a través d’Amèrica.

Lord Glenarvan va fer-ho amb molt de gust, pensant que cap narració no podia resultar més agradable a lady Elena i a la filla del capità Grant. I així va satisfer la curiositat de tots narrant detalladament les peripècies passades a través del Continent americà.

—Ara, amics meus —va dir lord Glenarvan, en acabar la seva relació—, hem de tornar a parlar del capità Grant.

Els comensals es varen traslladar al salonet particular de lady Elena i es varen asseure al voltant d’una taula tota plena de mapes i plànols, i immediatament varen recomençar la conversa.

—Ja he dit al moment d’arribar —va explicar lord Glenarvan— que, encara que els nàufrags del Britannia no venien amb nosaltres, les esperances de trobar-los eren ara més fermes que mai. Del nostre pas a través d’Amèrica n’ha sortit l’absoluta convicció que el naufragi no es va produir en aquests indrets, és a dir, que havíem interpretat malament el document; i així ens hem vist obligats a estudiar-lo de nou, fins que el nostre amic Paganel ha descobert l’error i ens ha demostrat que havíem seguit una pista falsa.

El geògraf, invitat per lord Glenarvan, va parlar sobre el particular, tractant de fer comprendre que sens dubte de cap mena la catàstrofe s’havia produït a Austràlia.

—El Duncan, per tant —va afirmar lord Glenarvan—, salparà amb rumb cap a aquest continent.

Així i tot, el comandant va demanar la paraula per tal de fer constar que seria molt lamentable que es tornés a produir una falsa interpretació del document, la qual cosa obligaria a noves investigacions i a nous viatges.

—Jo crec —va dir— que seria convenient de realitzar una darrera comprovació, abans de marxar cap a Austràlia; i per a fer-ho, el millor seria examinar els punts per on passa el paral·lel trenta-set, i, amb el document a la mà, tractar de veure si hi ha indicacions precises que puguin referir-se a altres països.

—Per fortuna —va dir Paganel—, les terres no són gaire abundants en aqueixa latitud i, per tant, la comprovació serà fàcil i breu.

El comandant va estendre un planisferi anglès, en el qual apareixia a la vista tota la superfície del Globus terrestre.

—El grau trenta-set de latitud —va explicar Paganel—, després de travessar Amèrica del Sud, troba les illes de Tristan da Cunha. Fixeu-vos vosaltres mateixos que ni una sola paraula del document pot referir-se a aquestes illes.

Paganel tenia raó i tots varen haver de reconèixer que les illes de Tristan da Cunha podien ser rebutjades.

—Sortint de l’Atlàntic —va prosseguir el savi— passem a dos graus al sud del cap de Bona Esperança i penetrem al mar de les Índies. En aquesta ruta no hi ha més que l’arxipèlag Amsterdam.

Varen fer les corresponents confrontacions, que varen donar com a resultat deixar de banda també aquestes illes.

—El paral·lel trenta-set —va continuar Paganel— ens porta a Austràlia, on entra pel cap Bernulli i surt per la badia de Twofold. Tots estareu d’acord amb mi que el mot «stra» de l’escrit anglès i l’«austral» del francès poden ésser part del nom d’Austràlia.

Els raonaments de Paganel eren tan contundents que tota varen aprovar aquella nova interpretació.

—En sortir de la badia de Twofold —va continuar explicant el geògraf—, es travessa el braç de mar que s’estén a l’est d’Austràlia i s’arriba a Nova Zelanda, que és una illa; i no havem d’oblidar que la paraula «contin» del document francès indica un «continent». Per tant, Nova Zelanda ha d’ésser descartada també.

Varen examinar detingudament els documents i tots van haver de reconèixer que cap paraula no podia referir-se a Nova Zelanda.

—Continuem —va fer Paganel—. En l’immens espai que separa aquesta important illa de la costa americana, el paral·lel trenta-set no travessa més que un illot àrid i desert.

—Que s’anomena…? —va interessar-se el comandant.

—Es diu —va aclarir-li el geògraf— l’illa de Maria Teresa, com tots vosaltres podeu veure al mapa.

—Aquest nom no coincideix amb cap de les indicacions del tres documents —va afegir lord Glenarvan.

—Amb cap —va respondre Mac Nabbs.

—Així, doncs —va concloure Paganel—, totes les probabilitats, o més ben dit, totes les seguretats són a favor d’Austràlia.

—Evidentment —varen respondre tots els reunits alhora.

Aleshores, lord Glenarvan, adreçant-se a Mangles, va preguntar:

—Tens prou queviures i carbó per a aquesta travessia?

—Si, milord —va contestar l’interpel·lat.

—Doncs, així, ja pots donar ordre de salpar.

Mac Nabbs va tornar a parlar.

—A mi em sembla —va dir— que per moltes que siguin les garanties d’èxit que ens ofereix Austràlia, no seria de més que ens aturéssim un parell de dies a les illes Tristan da Cunha i Amsterdam. No hem de canviar gens la ruta i ens podríem assabentar de si el Britannia va deixar hi vestigis del naufragi.

—Sempre incrèdul, comandant —va exclamar Paganel, un xic violent.

—Aquesta precaució no em sembla pas desencertada —va interrompre lord Glenarvan, tement una disputa entre el comandant i el geògraf.

—No m’hi he d’oposar per res —va dir Paganel, de mala gana.

—Així, doncs —va continuar lord Glenarvan—, posarem proa a Tristan da Cunha.

Al cap de pocs minuts, el Duncan s’allunyava de la costa americana, en direcció est.

Els passatgers varen reprendre els seus costums, com si l’absència de part d’ells durant un mes no s’hagués produït.

Les coses anaven bé a bord. Lord Glenarvan i la seva muller observaren amb interès Maria Grant i Joan Mangles. No trobaven res censurable en les seves accions i van decidir de fer veure que no se n’havien adonat, vist que en Joan no en parlava.

—Què dirà el capità Grant? —va preguntar un dia lord Glenarvan a la seva esposa.

—Dirà que Joan és digne de Maria, Eduard, i no s’equivocarà.

Cinc dies després de perdre de vista el cap de Corrientes, o sigui, el 16 de novembre, es varen deixar sentir suaus brises de l’oest. El yacht marxava ràpidament vers la seva destinació amb les veles inflades i impulsat pels potents motors.

L’endemà, l’oceà es veia cobert d’algues i el Duncan semblava moure’s per sobre una gran praderia. Vint-i-quatre hores més tard, en sortir el sol, el guaita va cridar:

—Terra!

I en efecte, al llunyedar es veia una de les illes de Tristan da Cunha.

El pont es va omplir de gent, i Paganel, des del castell de popa, va dirigir la ullera de llarga vista en la direcció indicada, per convèncer-se d’aquella evidència.

Poques hores més tard, varen trobar ancorades, prop d’un punt de la costa, algunes baleneres emprades per a la pesca de foques i altres animals marins, molt abundants en aquelles costes.

Joan Mangles va procurar de cercar un bon ancoratge, perquè aquelles rades obertes eren molt perilloses. Es va acostar fins a mitja milla de la costa, i tot seguit va tirar l’àncora a vint braces sobre el fons rocós.

Poc després, els passatgers varen embarcar-se a la xalupa i varen saltar a terra sobre una sorra fina i negrosa, resta impalpable dels penyals de l’illa.

Lord Glenarvan va ésser rebut per un funcionari governatiu, a qui va demanar dades sobre el capità Grant i el Britannia, noms que van resultar desconeguts del tot. En realitat, però, no esperava de trobar informes més precisos i només va interrogar el governador per a descàrrec de consciència. Però varen aprofitar la curta estada en aquell lloc per a recórrer el poble i les costes properes.

I així varen poder practicar la caça i obtenir un senglar que lord Glenarvan va abatre d’un tret, i també es van permetre la captura de la foca, algunes de les quals, durant la nit, varen passar de vida a mort.

Els expedicionaris varen gaudir durant unes quantes hores d’una sana distracció, i a les vuit varen retornar al Duncan.

Hores més tard, el yacht abandonava l’illa de Tristan da Cunha per continuar la ruta vers la Ciutat del Cap, que els passatgers del Duncan van visitar aprofitant que Mangles havia de renovar les provisions.

L’endemà, en fer-se de dia, el Duncan tornava a navegar per tal de recórrer les dues mil nou-centes milles que separen el Cap de l’illa Amsterdam.

L’aire i l’aigua, que s’havien conjurat contra ells a les Pampes argentines, es varen combinar ara per impulsar l’avanç del yacht amb mar plana i brisa favorable. Els navegants no es podien queixar dels elements, pensant que en uns deu dies salvarien aquella distància.

El 6 de novembre de 1864, el Duncan va arribar a l’illa Amsterdam en un moment en què la població era solament de tres habitants: un francès i dos mestissos, aquests dependents del comerciant propietari. En Paganel va poder, per tant, estrènyer la mà d’un compatriota. L’ancià i respectable Viot, amb gran cortesia, va donar la benvinguda als arribats, als quals va oferir l’illa. Va presentar els seus súbdits, els dos mestissos, que constituïen la població vivent de l’illa, a més d’alguns senglars i uns quants milers de pingüins.

En preguntar-li sobre el naufragi del Britannia, va dir el vell Viot que un accident de tal classe no s’havia produït des de feia molts anys per aquelles costes. No sabia res del Britannia ni del capità Grant. Ni l’illa Amsterdam ni la de Sant Pau havien estat teatre de semblant catàstrofe.

Les explicacions de l’honorable vell no varen sorprendre els expedicionaris, ja que estaven convençuts de no trobar el capità Grant en cap d’aquelles escales, que feien només per assegurar-se que no era als diferents punts del paral·lel trenta-set.

Al vespre, lord Glenarvan es va acomiadar de l’amable Viot a qui tothom va desitjar la més gran ventura en el seu illot desert.

En compensació, l’ancià va fer vots per l’èxit de l’empresa, i la llanxa va portar els passatgers a bord del Duncan, la partença del qual va ésser fixada per a l’endemà.

El 7 de desembre, a les tres de la matinada, l’àncora del Duncan fou desenganxada del fons arenós, l’hèlix engegada, i el yacht es va fer a la mar.

A les vuit del matí, l’illa Amsterdam desapareixia de l’horitzó, mentre el Duncan prosseguia la marxa en direcció a la costa australiana per a recórrer les tres mil milles que constituïen la darrera etapa de la ruta del paral·lel trenta-set.

Cap contratemps no va presentar-se els primers dies de la travessia, de manera que els passatgers del Duncan passaven llargues hores conversant animadament, recordant aventures passades i efectuant projectes per al futur.

Jaume Paganel no es cansava de donar autèntiques conferències sobre temes geogràfics, que la majoria de vegades interessaven els contertulis, però d’altres els produïen un cert avorriment.

Les divagacions del savi, però, no aconseguien de desviar l’atenció de tots el passatgers del tema del Britannia, que constituïa la preocupació general.

En una ocasió, parlant novament del cèlebre document, lord Glenarvan va fer remarcar que les darreres notícies del capità Grant procedien del Callao, amb data del 30 de maig de l’any 1862. Com era que el 7 de juny, vuit dies després d’abandonar la costa del Perú, el Britannia es podia trobar al mar de les Índies?

Paganel va alçar vivament el cap per la inesperada observació de lord Glenarvan i va dir:

—Per a poder respondre, cal que faci una pregunta al nostre capità.

—Vós direu —va dir Mangles.

—Un vaixell de bona qualitat podria salvar en un mes la distància de l’oceà Pacífic compresa entre Amèrica i Austràlia?

—A una velocitat de dues-centes milles diàries —va contestar el capità—, podria fer-ho. Els velers solen arribar a velocitats superiors, i, per tant, la que he indicat no és pas excessiva.

—Doncs bé —va dir Paganel—, en comptes de llegir «7 juny» al document, suposem que el mar hagi esborrat una xifra d’aquesta data i llegim «17 juny» o «27 Juny». D’aquesta manera tot queda explicat.

—En efecte —va dir lord Glenarvan—, el capità Grant pot haver passat el Pacific i ésser al mar de les Índies en l’espai de temps comprès entre el 31 de maig i el 27 de juny.

L’explicació del geògraf va ésser rebuda amb mostres d’acceptació.

—Gràcies al nostre bon amic, ja tenim un altre punt aclarit —va continuar lord Glenarvan—. No ens queda, doncs, sinó anar a Austràlia i seguir la pista del Britannia, i fer investigacions als dos indrets de la costa, oriental i occidental, per on la talla el paral·lel trenta-set.





CAPÍTOL XV


Des del 12 de desembre, que va tenir lloc l’anterior conversació, els passatgers del Duncan no feien altra cosa sinó parlar d’Austràlia.

Joan Mangles, tractant de treure la preocupació a Maria Grant, li va explicar que si el seu pare hagués naufragat a la costa oriental, l’auxili hauria estat immediat, ja que és poblada tota ella de colons anglesos. La tripulació del Britannia no hauria recorregut deu milles sense trobar compatriotes.

—En canvi —va replicar Paganel—, la part d’Austràlia on ens porta el Duncan té les costes completament desertes. No hi ha vies de comunicació que enllacin amb Melbourne o amb Adelaida. Si el Britannia s’hagués perdut entre les codines d’aquesta part, s’hauria trobat mancat de tot ajut, com si s’hagués estavellat a les inhòspites platges d’Àfrica.

—Així, doncs —va exclamar la filla del capità Grant—, què deu haver estat del meu pare, després de dos anys?

—Tots estem convençuts —va dir el geògraf— que el vostre pare va arribar a terra australiana després del naufragi, i en aquest cas totes les hipòtesis es redueixen a tres: o el capità i els seus companys varen poder arribar a les colònies angleses, o varen caure a mans dels indígenes, o es varen perdre en les immenses solituds d’Austràlia.

Paganel va fer una pausa, i cercà a les mirades de tots l’aprovació de la seva teoria.

—La primera d’aquestes hipòtesis ha d’ésser descartada —va prosseguir el savi—, perquè, si el capità hagués arribat a les colònies angleses, ja faria molt de temps que seria amb els seus fills. En el segon cas, o sigui, que es trobi presoner dels indígenes, no hem de témer res, perquè per bé que són salvatges, els seus costums són pacífics i mai no han amenaçat l’existència d’un altre ésser humà. I si s’han perdut en aquest vastíssim territori, els trobarem també, perquè el capità haurà trobat la manera de sobreviure.

—Però, és possible que aquest continent no sigui explorat del tot, fins a l’extrem que tres homes s’hi puguin perdre? —va preguntar lady Elena.

—Sí, senyora —va contestar Paganel—, és així mateix. Aquest continent és tan desconegut com el centre d’Àfrica. I no és pas perquè no hi hagi hagut atrevides expedicions, ja que des del 1606 fins al 1862, passen de cinquanta els homes que s’han aventurat, tant a l’interior com a les costes, per explorar Austràlia.

Mac Nabbs, tot somrient maliciosament i amb aire de dubte, va exclamar:

—Oh, cinquanta…!

—Això és, cinquanta —va repetir Paganel, un bon xic picat—, i si tant m’atabaleu us citaré els cinquanta noms sense vacil·lar.

—Així són els savis! —va respondre tranquil·lament el comandant—. Tot els sembla demostrable!

—Senyor comandant —va exclamar Paganel, amb to burleta—. Us hi jugueu la carrabina contra la meva ullera de llarga vista?

Mac Nabbs es va avenir a la juguesca i tots varen esperar amb gran atenció.

Jaume Paganel va començar a dissertar sobre Austràlia, i va fer quedar parats els contertulis quan anava indicant dates i més dates, i noms i més noms de navegants, exploradors i geògrafs de tots els països, amb una exactitud que mantenia viu l’interès de tots.

Quan Robert, que apuntava els noms que Paganel anava citant, va indicar que ja havia arribat als cinquanta, el savi, mirant fixament el comandant, va dir-ne encara una dotzena més, que segurament no haurien pas estat els darrers si no hagués estat que el mateix Mac Nabbs, avergonyit, va cridar:

—Prou! Prou! Atureu-vos, Paganel. Em declaro vençut.

—I la carrabina?

—És vostra —va fer el comandant—, encara que ho sento molt. Teniu una memòria capaç de guanyar-ho tot.

—És del tot impossible conèixer més bé Austràlia… —va afirmar lady Elena.

—No tant —va replicar Mac Nabbs, tot movent negativament el pap—. A ben segur que no coneixeu tots els incidents relacionats amb el descobriment d’Austràlia.

—Ah! No? —va exclamar el geògraf amb sorna.

—Em tornaríeu la carrabina si us en cités un que no sabéssiu?

—Accepto la juguesca.

—Doncs digueu-me si sabeu per què Austràlia no pertany a França, o almenys a què ho atribueixen els anglesos.

Paganel es va mostrar contrariat d’haver de respondre:

—No, comandant, he de confessar que no ho sé.

—Doncs és perquè el capità Baudin, que no era per cert gens covard —va explicar Mac Nabbs, tot somrient—, es va espantar tant, l’any 1802, del rauc de les granotes australianes, que va llevar àncores i va marxar de pressa i corrents, per a no tornar més.

—Això diuen a Anglaterra? —va cridar furiós el savi—. Això és una indignitat! I us permeteu de repetir-ho seriosament?

—Però, és possible que ignoreu aquesta anècdota? —va dir lord Glenarvan enmig d’una riallada general.

—I què? Sí, la ignoro. I protesto! Demés, els anglesos ens diuen «menja-granotes», i en general no es té por d’allò que es menja.

—Doncs és així —va dir el comandant, tot somrient mentre acariciava la magnífica carrabina, que tornava a ser de la seva propietat.

Dos fies després d’aquesta conversa, el Duncan es trobava als 130° 37’ de longitud, o sigui que amb prou feines els faltaven cinc graus per a arribar al cap Bernulli, que esperaven d’albirar quatre dies més tard.

El vent de ponent els havia afavorit fins aleshores, però feia alguns dies que tenia tendència a minvar, i es calmava de mica en mica, fins que el 13 de desembre va parar-se del tot. Si no hagués estat per la potent hèlix, el Duncan hauria quedat aturat per la calma de l’oceà.

—Aquestes calmes sobtades —va explicar Mangles a lord Glenarvan— solen portar canvis de temps, i la veritat és que les temo. Naveguem per la zona dels monsons, que, des de l’octubre fins a l’abril, bufen del Nord, i per poc que ens envesteixin de proa, retardaran la nostra marxa; això suposant que la tempesta no ho acabi d’embolicar. Els senyals de borrasca són certs. Fa ja dos dies que el baròmetre baixa d’una manera alarmant, i això és un avís del qual haig de fer cas.

Joan Mangles, en expressar aquests recels, obeïa el seu instint d’home de mar. Era un expert meteoròleg i la baixada persistent del baròmetre, que en aquell moment assenyalava 73,09 centímetres, li va fer prendre tota mena de mesures de previsió. Esperava un furiós temporal, que, si bé no indicat encara per l’estat del cel, els era revelat positivament per l’infal·lible aparell.

El capità es va quedar al pont tota la nit. Cap allà a les onze, el firmament va començar a cobrir-se per la part del sud, i en veure-ho, Mangles va fer pujar tota la tripulació, que va començar a maniobrar amb les veles sota les seves ordres.





CAPÍTOL XVI


A mitjanit, el vent va augmentar, fins a adquirir una velocitat de sis toeses per segon. Pel cel corrien espessos grops.

—L’huracà no és lluny —va informar Joan Mangles a lord Glenarvan, mentre anava donant les ordres als mariners perquè el yacht es trobés preparat.

Preses les degudes precaucions, el capità va ordenar als seus homes que es preparessin per a l’assalt de l’huracà, que no podia tardar a esclatar. Va manar que els passatgers restessin a les cabines i es va dirigir al seu lloc.

Algunes onades travessaven ja per sobre del pont amb un estrèpit cada vegada més gran. El vent va augmentar d’intensitat, els arbres varen cedir sota el pes de les veles i el yacht va semblar com si s’elevés per sobre de les onades.

Els mariners es varen precipitar als llocs de maniobra.

Lord Glenarvan, Mac Nabbs, Paganel i Robert contemplaven la lluita del Duncan contra les onades, aferrats fortament a la borda i sense poder enraonar.

De sobte, un xiulet eixordador va dominar per sobre del terrabastall de la tempesta. El vapor de les màquines va sortir violentament per les vàlvules de la caldera, en comptes de fer-ho pel tub d’eixida; va sonar la sirena d’alarma. Wilson, que duia el timó, va ésser llençat per un inesperat cop de barra. El yacht, perdut el govern, va quedar de través, exposat a les onades, després de fer una perillosa brandada.

—La nau s’inclina! —va exclamar Austin.

—Què passa? —va cridar el capità, tot precipitant-se per la passarel·la.

—L’hèlix s’ha trencat o s’ha encallat —va cridar el mecànic—. No funciona.

—És imprescindible d’apariar-la.

—És impossible, capità —va assegurar el cap de màquines.

La resposta era categòrica; l’hèlix no es podia moure i Mangles havia d’apel·lar, per tant, a les veles i servir-se del vent, que era el seu enemic més perillós. Va tornar a pujar a coberta i va explicar la situació a lord Glenarvan, i li va pregar que es retirés ell i els altres passatgers.

Lord Glenarvan va voler romandre al pont.

—Necessito de quedar-me sol amb la meva tripulació —va contestar Joan Mangles amb veu decidida—. Hi ha circumstàncies en què sóc l’amo de bord. Us ordeno que us retireu. Us ho exigeixo! —Lord Glenarvan va comprendre que li tocava de donar exemple d’obediència i va abandonar el pont pensant que la situació devia ser molt difícil perquè Joan Mangles es veiés obligat a fer ús de la seva autoritat com a capità del vaixell.

El maquinista, en previsió de mals majors, va tancar el pas del vapor de les calderes per tal que s’escapés pel tub d’eixida, mentre Mangles, que no perdia ni un segon per mirar de treure el vaixell de la delicada situació en què el posava l’avaria de l’hèlix, va decidir de mantenir-se a la capa, a fi d’apartar-se com menys millor de la ruta.

El velam va ser modificat i el yacht va evolucionar i exposà el costat a les onades invasores.

No sense grans treballs i amb no menys de perills, va transcórrer la resta de la nit, durant la qual Mangles va poder capejar el temporal, confiant que a l’alba amainaria.

Però a les vuit del matí encara va augmentar més, i el vent, d’una velocitat esparveradora, es va convertir en cicló.

El Duncan feia grans sotragades. Els puntals cruixien, i en alguns casos el botalons de messana passaven tocant la cresta de les onades. Va haver-hi un moment que la tripulació va creure que el yacht se n’anava a pic, però el Duncan es va redreçar, mentre les veles, arrencades de les seves ralingues, volaven com si fossin albatros gegantins. Però, mancat de suport i sense direcció, va anar trontollant espantosament, fins a tal punt que els arbres amenaçaven de partir-se per la carlinga.

Ja no podien fer res més sinó intentar de muntar un contrafloc i escapar-se a favor del vent. Això va ser el que van fer, i ho van poder realitzar després d’unes quantes hores d’esgotadors esforços. Devien ser les tres de la tarda quan va quedar hissat el trinquet, mitjançant l’acció del qual el Duncan va fugir amb incalculable rapidesa en direcció nord-est.

Amb aquesta situació tan crítica, amb moments adés d’esperança i adés de desesperació, va passar el dia 15 de desembre i la nit següent, i, durant tot aquest temps, Joan Mangles no es va apartar ni un instant del seu lloc, escodrinyant obstinadament, com si mirés de traspassar amb la vista les boires apilotades cap al Nord.

El capità sabia que el vaixell, desviat de la seva ruta, corria amb ímpetu irresistible cap a la costa australiana, aquella costa que pressentia per l’instint i que l’esparverava, en pensar que el Duncan es podria estavellar sense remissió contra els esculls.

Sospitava que la costa es devia trobar a menys de dotze milles a sotavent, i en casos així la terra significa la pèrdua de la nau, el naufragi.

Joan Mangles va anar a cercar lord Glenarvan, per tal d’explicar-li la situació en què es trobaven, sense amagar-li la gravetat del moment.

—Tal vegada ens veurem obligats a embarrancar a fi de poder salvar els passatgers —va dir el capità.

—Tu saps millor que ningú què has de fer —va respondre lord Glenarvan, i se’n va tornar amb les passatgeres que, tot i pressentint el perill, mostraven, però, una gran enteresa.

Cap allà a les onze, el vendaval va amainar lleugerament i, a través de les humides boires que s’havien fos, momentàniament, varen albirar terra a unes sis milles a sotavent. Enormes onades s’estavellaven als rompents, saltant a més de cinquanta peus d’alçada.

—L’altura d’aquestes onades ens indica que hi ha bancs d’arena —va exclamar Joan—. Si Déu no mena al Duncan cap un pas practicable, no hi ha solució possible per a nosaltres.

—Ara puja la marea, capità —va dir Austin—, i potser podrem franquejar aquests bancs.

—Quina embarcació és capaç de resistir la fúria d’aquestes onades? —va comentar en Mangles.

Impulsat pel contrafloc, el Duncan es dirigia a la costa amb velocitat vertiginosa. Ja no els faltaven més que dues milles. Els vapors amagaven a cada moment la terra, però, no sense esperança, Joan va creure distingir a l’altra banda de l’escumosa línia una tranquil·la dàrsena on el yacht es trobaria relativament segur si hi podien passar. Però, com ho podien fer?

Mangles, que no volia que el naufragi sorprengués els passatgers tancats sota coberta, els va fer pujar al pont. Quan varen veure el mar tan embravit, varen quedar esparverats.

Lord Glenarvan es va acostar a Mangles i li va dir:

—Jo provaré de salvar la meva muller o moriré junt amb ella. Tu encarrega’t de Maria Grant.

Els dos homes es varen estrènyer la mà efusivament.

Entre el Duncan i els bancs d’arena no hi havia més que uns centenars de braces de distància. La plenamar proporcionava, sens dubte, prou fondària perquè la quilla de la nau salvés el perillós obstacle, però les onades, elevant-se i abandonant-lo successivament, el farien encallar sense remissió.

De sobte, Joan Mangles va tenir una idea genial.

—L’oli! —va exclamar—. Vesseu l’oli!

Els tripulants, que varen comprendre a l’acte l’ordre, varen centuplicar les forces per pujar al castell de proa els barrils que contenen la provisió d’oli de foca. Es tractava d’utilitzar-lo per tal de calmar la fúria de les onades cobrint la superfície del mar amb una capa que actuaria com un lubricant. L’efecte és immediat, però d’escassa duració.

—Preparats! —va cridar Mangles, esperant el moment oportú—. A l’aigua! —va ordenar al cap de vint segons.

Varen buidar els barrils i a l’instant la capa oleaginosa va calmar l’encrespada superfície del mar. El Duncan va lliscar, i penetrà en una tranquil·la dàrsena a l’altra banda dels temibles bancs.

Tots van sentir una gran tranquil·litat d’esperit en considerar-se apartats gairebé del tot del perill.

El capità va fer ancorar sòlidament la nau en un lloc d’unes cinc braces de fondària i que, per tant, evitava el risc d’encallar quan baixés la marea. El yacht, després de tantes hores de perill, es trobava resguardat contra el temporal.

Lord Glenarvan va estrènyer la mà del capità, i el felicità per la seva perícia, i aquest es va sentir altament recompensat per les paraules del lord, el qual s’havia reservat per a ell sol les seves temences, i havia evitat d’aquesta manera que tant la seva esposa com els fills del capità Grant sospitessin la gravetat del perill de què s’havien lliurat.





CAPÍTOL XVII


El Duncan, tot i la formidable tempesta, amb prou feines si s’havia desviat dos graus de la seva ruta, ja que, segons els càlculs que va fer Joan Mangles, es trobaven als 136° 07’ de latitud, al cap Catàstrofe, situat a un dels extrems d’Austràlia meridional i a tres-centes milles del cap Bernulli.

L’avaria del yacht era massa greu per a poder-la reparar allí mateix, i per això varen prendre la següent determinació:

El Duncan, de moment, seguiria a vela el contorn de les costes, tot cercant les traces del Britannia, s’aturaria al cap Bernulli per inquirir noves informacions i continuaria la seva ruta fins a Melbourne, on podrien reparar amb facilitat les avaries, i després reprendrien la navegació per continuar amb les recerques.

Al capvespre, l’huracà va amainar del tot, i així varen ser envergades noves veles, i van esperar la primera ocasió favorable per a salpar.

A les quatre de la tarda, varen llevar àncores i dues hores després perdien de vista el cap Catàstrofe.

L’endemà, mentre el Duncan navegava, varen anar a terra dos bots amb la missió de reconèixer les sinuositats de la costa. Eren al paral·lel trenta-sis i lord Glenarvan no volia deixar per explorar ni un sol racó fins al trenta-set.

Durant la jornada del 18 de desembre, el yacht va vorejar la costa de la badia Encounter, i envià també a terra les llanxes perquè continuessin la investigació sobre el naufragi del Britannia.

Malgrat tot, però, va arribar el vint de desembre sense que haguessin trobat ni el més petit indici, fins que varen arribar al cap Bernulli.

Començaven a sentir descoratjament, perquè a Austràlia s’esfondrava de ple una de les enginyoses hipòtesis de Paganel.

Essent a Amèrica, podien creure amb més facilitat que el document es referís possiblement no al lloc del naufragi, sinó al de la captura, tenint en compte que els corrents marins no són escassos al paral·lel trenta-set, mentre que a Austràlia són pocs.

Però Paganel va indicar que el document no revelava si el capità Grant l’havia llançat a l’aigua durant o abans de la seva captivitat. Però, si no trobaven vestigis a les costes, a quina part de l’interior havien de cercar?

Ja no podien fer res més sinó retornar a Europa, si és que no trobaven traces del Britannia al cap Bernulli.

—Tot està perdut, milord? —va preguntar Maria Grant amb els ulls plens de llàgrimes.

—Déu no ens abandonarà —va dir lady Elena.

—En Ell confio —va assegurar el capità—. Quan els homes han acabat els recursos, intervé el Cel, i qualsevol esdeveniment imprevist els obre camins nous.

La costa era molt a prop i al cap de poca estona l’embarcació va atracar dins una petita badia, entre bancs de corall en formació.

Els passatgers del Duncan varen desembarcar en una platja completament deserta.

Lord Glenarvan i els seus companys varen pujar al cim d’un penya-segat per un pendent bastant aspre, i des d’allí varen examinar la planúria que s’estenia davant d’ells.

—Un molí! —va exclamar Robert.

En efecte, a unes tres milles, les aspes d’un molí giraven al vent.

—Anem-hi —va exclamar lord Glenarvan, posant-se a caminar seguit pels seus companys.

Al cap de mitja hora de camí, el sòl, treballat per la mà de l’home, se’ls va mostrar sota una nova fase. Hi havia parcel·les acabades de llaurar i alguns cavalls i bous pasturaven per les prades.

Quan varen arribar prop dels coberts, va aparèixer, a la porta de l’edifici principal, un home de cap a cinquanta anys. Cinc fornits noiets, fills seus, el seguien, acompanyats de la seva mare, una robusta dona.

—Benvinguts sigueu a casa de Paddy O’Moore; passeu, senyors, us esperàvem.

—Ens esperàveu? —va preguntar tot sorprès, lord Glenarvan.

—Sempre espero els qui vénen —va contestar Paddy, tot entrant ja en una vasta sala ventilada i clara que ocupava la planta baixa de l’edifici.

—Sou irlandès? —va preguntar Mangles.

—Ho he estat —va fer—. Ara sóc australià.

La conversa es va estendre aviat, i com que lord Glenarvan, per la seva part, tenia interès a parlar de seguida de la presència del Duncan al cap Bernulli i de les recerques que prosseguia amb tanta perseverança, va interrogar immediatament Paddy sobre el naufragi del Britannia.

L’irlandès mai no havia sentit anomenar el dit vaixell ni el capità Grant, ni tenia notícia que de dos anys ençà s’hagués produït cap naufragi per aquelles regions.

—Sento no poder informar més bé —va dir Paddy—, i em faig càrrec del gran interès que teniu sobre aquest accident.

Llavors lord Glenarvan va referir al colon tots els detalls, des de la troballa del famós document fins a aquell mateix instant.

Quan el lord va acabar d’enraonar, va seguir un profund silenci, però de sobte, van sentir una veu que deia:

—Milord, doneu gràcies a Déu. Si el capità Grant és viu, viu en terra australiana.

A l’instant tothom es va girar.

—Qui ha dit això? —va preguntar lord Glenarvan, aixecant-se d’un salt.

—Jo —va respondre un dels mossos de Paddy O’Moore.

—Tu? —va exclamar el colon—. Tu, Ayrton?

—Sí, ho he dit jo —va assegurar l’interpel·lat amb veu emocionada però segura—. Jo, escocès com vós, milord, i un dels nàufrags del Britannia.

Aquesta declaració va produir un efecte indescriptible i tothom es va aixecar d’allà on era per rodejar el que Paddy acabava d’anomenar Ayrton.

Era un home d’uns quaranta-cinc anys, de fesomia rude i que, malgrat el seu cos prim, demostrava un vigor sorprenent. De mitjana estatura i ample d’espatlles, posats desimbolts i aspecte intel·ligent, tot el seu aire l’afavoria força. La personalitat d’Ayrton s’imposava immediatament.

Lord Glenarvan, fent-se intèrpret dels sentiments de tots, el va colgar de preguntes, que Ayrton va respondre amb molt de gust.

—De manera que sou un dels nàufrags del Britannia —va preguntar lord Glenarvan.

—Sí, milord; caporal del capità Grant.

—Salvat junt amb ell després del naufragi?

—No; en aquell terrible moment, una enorme onada em va arrencar del meu lloc al bergantí i em va llançar a la costa.

—Així, vós no sou un dels dos mariners que menciona el document?

—No, milord. Ni tampoc coneixia l’existència del tal document. El capità el devia llançar al mar quan jo ja no era a bord. Jo em creia que era l’únic supervivent, ja que vaig suposar que el Britannia s’havia enfonsat amb tota la tripulació. Per això he dit que si el capità Grant és viu, és a Austràlia.

—On va succeir el naufragi? —va demanar Mac Nabbs.

—Quan vaig ésser arrancat del castell de proa, el Britannia anava cap a la costa d’Austràlia, de la qual ens trobàvem a poca distancia. El naufragi va haver de ser allà mateix.

—Als 37° de latitud? —va preguntar Mangles—. A la costa oest?

—Sí, capità, als 37° de latitud, però no a la costa oest. El naufragi es va produir a l’est, la nit del 27 de juny del 1862.

—Això és! La mateixa! —va exclamar lord Glenarvan.

—Com veieu bé, milord —va continuar Ayrton—, tinc motius per a afirmar que si el capità Grant ha sobreviscut, cal buscar-lo al continent australià.

—El que jo deia —va exclamar Paganel—. I el buscarem, el trobarem i el salvarem.

Maria Grant no podia apartar els seus esguards d’aquella rude fesomia, d’aquell home que havia estat company del seu pare, que havia conviscut amb el capità Grant, solcant els mateixos mars i desafiant els mateixos perills.

Tot i que fins aquell moment ningú no havia dubtat de la identitat del caporal de mar, el comandant, i fins i tot Joan Mangles, es preguntaven si les afirmacions d’Ayrton mereixien plena confiança. Aquesta imprevista trobada podia suscitar algunes sospites, encara que l’ex-mariner havia citat fets i dates que concordaven.

Però els dubtes de Joan Mangles varen desaparèixer ben aviat quan Ayrton va afirmar que tenia per veritable company el capità Grant, quan va sentir que parlava dels seus fills, que coneixia perfectament.

Ayrton els va veure a Glasgow quan va salpar el Britannia, i en recordava la presencia en aquell moment del comiat ofert a bord pel capità Grant als seus amics, al qual va assistir el magistrat Mac Intyre.

—És veritat! —va exclamar Robert.

—Continueu, continueu, senyor Ayrton —va intervenir Maria Grant—. Parleu-nos del nostre pare.

L’interpel·lat accedia de bon grat als desigs de la noia.

Ayrton va relatar els incidents de la travessia del Britannia pels mars del Pacífic, molts dels quals eren coneguts de la noia, perquè les notícies del bergantí arribaren fins al maig del 1862.

Després d’haver repostat al Callao, el Britannia va abandonar aquest port el 30 de maig de 1862, per tal de tornar a Europa per l’oceà Índic i la ruta del Cap. Tres setmanes després de la partença, una espantosa tempesta va desarborar el bergantí, i durant vuit dies el Britannia va ser joguina dels huracans. Es va obrir una enorme via d’aigua a les bodegues i no hi havia manera d’eixugar-la, fins que la tripulació es va declarar vençuda. Els bots havien estat emportats pel temporal i no podien fer altra cosa sinó finar a bord, quan la nit del 23 de juny van albirar la costa oriental d’Austràlia. El vaixell va envestir la costa, i es produí un xoc terrible, al mateix temps que Ayrton era emportat per una onada que el va tirar al bell mig dels rompents, i li fa fer perdre els sentits. Quan es va retornar era en poder de indígenes, que van emportar-se’l cap a l’interior del continent. D’aleshores ençà no havia sentit parlar mai més del Britannia, i havia cregut que s’havia perdut amb tota la tripulació.

Aquí va acabar Ayrton l’explicació referent al capità Grant, que va provocar més d’una dolorosa exclamació. El comandant, a dreta llei, no havia de dubtar per res de l’autenticitat de la narració, però després de les vicissituds del Britannia, les particulars d’Ayrton oferien un interès tot especial. En efecte: segons el text del document, el capità Grant havia sobreviscut al naufragi amb dos mariners en les mateixes circumstàncies que Ayrton, és a dir, que de la sort de l’un un hom podia deduir, lògicament, la de l’altre. Varen pregar a Ayrton que narrés les seves aventures, la qual cosa va fer sense vacil·lar, i va dir que durant la seva captivitat no havia estat maltractat pels indígenes, i que va patir molt més quan va aconseguir d’escapar-se, en veure’s sol a través de muntanyes i planúries, selves i rius, fins que a la fi, mig mort, va arribar a l’hospitalària residència de Paddy, on va trobar una feliç estada a canvi del seu treball.

—I si Ayrton està content de la seva sort —va intervenir el colon—, jo no em puc queixar de la meva, ja que amb ell tinc un honrat, intel·ligent i bon treballador.

Mac Nabbs, amb aquella absoluta calma que de vegades resultava irritant, es va encarar amb el mariner per demanar-li:

—I dieu que éreu caporal a bord del Britannia?

—Efectivament —va contestar Ayrton sense titubejar—, i ho puc demostrar amb documents, ja que vaig poder salvar del naufragi el contracte que ho acredita.

El mariner va sortir immediatament de la sala per anar a cercar el comprovant oficial. La seva absència encara no va durar un minut, però va haver-n’hi prou perquè Paddy digués:

—En dos mesos que fa que Ayrton és al meu servei no en tinc ni la més petita queixa. Considero que és una persona honrada i un home lleial i digne de confiança. Ja m’havia contat la història del seu naufragi i de la seva captivitat.

Ayrton va reaparèixer portant un contracte en regla. Era una fulla firmada pels armadors del Britannia i pel propi capità Enric Grant, la lletra del qual la seva filla va reconèixer immediatament. A la fulla constava que Tomàs Ayrton, mariner de primera classe, s’engatjava a bord del bergantí Britannia, de la matrícula de Glasgow.

No hi havia motius de dubte quant a la identitat d’Ayrton, ja que hauria estat difícil d’admetre que el contracte fos a les seves mans sense pertànyer-li.

—Ara —va dir lord Glenarvan, adreçant-se a Ayrton—, us agrairia moltíssim que ens donéssiu la vostra opinió sobre el que creieu convenient de fer en favor del capità Grant.

—Us agraeixo la confiança que dipositeu en mi —va contestar l’interpel·lat, després de reflexionar uns moments—, i espero mostrar-me’n digne. Conec un xic el país i els costums dels indígenes. Si us pot ésser d’utilitat…

Lord Glenarvan va dir que sí.

—Crec —va manifestar Ayrton— que el capità Grant i el dos mariners es varen salvar del naufragi, però, ja que no han reaparegut, això vol dir que devien córrer la mateixa sort que jo i que es troben en poder d’una tribu d’indígenes.

—Això complicarà les nostres indagacions —va dir lord Glenarvan.

—Com ho farem per a trobar la petja dels presoners a l’interior d’un continent tan gran? —va preguntar Mangles.

—Què faríeu vós, senyor Ayrton? —va demanar lady Elena.

—Jo, senyora —va respondre l’interpel·lat—, em tornaria a embarcar al Duncan per anar-me’n de dret al lloc del naufragi, on les circumstàncies seran el millor conseller, ja que ens cal suposar que, coneixent el lloc, hem de trobar-hi indicis.

—D’acord —va dir lord Glenarvan—, però haurem d’esperar que el Duncan sigui apariat.

Joan Mangles va fer que sí.

—D’importància? —va demanar Ayrton.

—S’ha torçat una de les pales de l’hèlix i s’haurà de reparar a Melbourne.

—Doncs que vagi el Duncan a Melbourne —va intervenir Paganel—: nosaltres anirem sense ell a la badia Twofold. Travessarem Austràlia igual com vàrem travessar Amèrica, seguint el paral·lel trenta-set.

—I el Duncan…? —va preguntar ràpidament Ayrton.

—El Duncan se’ns unirà, o nosaltres ens unirem amb ell, segons. Si trobem el capità Grant durant la nostra expedició, tornarem a Melbourne, i si al contrari, havem de continuar les recerques per la costa, el Duncan vindrà a trobar-nos.

—Si la travessia d’Austràlia és practicable —va dir Mac Nabbs—, no hi tinc res a objectar.

—Que si és practicable? —va replicar Paganel—. Em permeto de proposar a lady Elena i a la senyoreta Maria Grant que ens acompanyin. És un viatge de tres-centes cinquanta milles a tot estirar. A dotze milles diàries, durarà amb prou feines un mes, el temps necessari perquè el Duncan sigui reparat. Podem fer el recorregut en carruatge, si volem, i molt millor en carreta. És com un passeig de Londres a Edimburg.

—Això que diu el senyor Paganel és veritat —va intervenir Paddy O’Moore.

—Ja ho sentiu, amics —va continuar Paganel—, i vós, Ayrton què dieu? Ens acompanyareu en aquesta expedició per tal de trobar els nàufrags del Britannia?

—Això mateix us volia preguntar jo —va dir lord Glenarvan.

Ayrton va semblar vacil·lar un moment, però per fi va dir resolut:

—Sí, milord, us acompanyaré, ja que us puc portar al mateix lloc on es va estavellar el bergantí.

—Gràcies, Ayrton —va contestar el lord.

—On trobareu el Duncan? —va preguntar l’ex-mariner.

—Si no arribem a travessar Austràlia de costa a costa, a Melbourne, on el capità esperarà les meves instruccions, i a la costa oriental, si les nostres recerques es prolonguen fins allà.

—Podeu comptar amb mi, milord.

El mariner del Britannia va ésser objecte d’afectuoses demostracions per part dels passatgers del Duncan.

—Així —va dir Mangles—, m’hauré de tornar a quedar al Duncan?

Lord Glenarvan va somriure i va dir:

—Tens confiança en el teu segon?

—Absoluta —va contestar el capità—. Tomàs Austin és un excel·lent oficial que es pot ocupar ben bé de la reparació i conduirà el Duncan a la seva destinació amb tota puntualitat per acudir al lloc fixat el dia que li assenyalem. Podeu confiar en ell com en mi mateix.

—Essent així —va dir lord Glenarvan—, vindràs amb nosaltres. Sempre serà convenient la teva presència quan trobarem el pare de la Maria.

—Oh, milord! —va murmurar Joan, una mica enrojolat i estrenyent la mà que li donava lord Glenarvan.

L’endemà al matí, varen començar els preparatius de marxa i tots varen estar d’acord a acceptar un carro de transport tirat per sis bous, que el colon estava en condicions de proporcionar als expedicionaris.

Va ser preparat de la millor manera possible perquè les dues dames tinguessin la màxima comoditat.

D’altra banda, Austin es va fer càrrec del Duncan, i va començar a preparar-se per a la marxa.

—És una nau preciosa —va comentar l’antic tripulant del Britannia—. Quant desplaça?

—Dues-centes deu tones —va contestar lord Glenarvan.

—Si no m’equivoco —va continuar Ayrton—, crec que pot fer una velocitat de quinze nusos.

—A tota pressió pot arribar als disset.

—Així, no hi ha nau de guerra, per bona que sigui, capaç d’atrapar-lo! —es va admirar l’ex-caporal.

—Teniu raó —va confirmar Mangles—. El Duncan és un veritable yacht de cursa que no és fàcilment vençut ni amb la vela.

—Rebeu, doncs, les felicitacions d’un mariner —va declarar Ayrton—, que considera que sap el que val un vaixell.

—Si aquest és el vostre desig —va oferir lord Glenarvan—, us podeu quedar en aquesta embarcació.

—M’ho pensaré, milord.

—Aquest Ayrton és un home intel·ligent —va dir Paganel al comandant.

—Massa —va murmurar Mac Nabbs.

Una hora més tard es trobaven tots reunits, fins Paddy i els seus, al menjador del Duncan, per a un àpat extraordinari que lord Glenarvan havia ofert com a comiat.

Durant el tiberi, es va fer ben palès un agradable corrent de cordialitat. Tots feien vots per al ràpid èxit de les recerques.

—Ofereix algun perill el nostre viatge a través d’Austràlia? —va preguntar lord Glenarvan.

—Ni el més petit —es va afanyar a contestar Ayrton.

—Essent així, deixarem a bord com més homes millor perquè puguin reparar-lo i maniobrar a la vela. El que convé es que faci cap, puntualment, al lloc que indicarem. Per tant, cal no disminuir-ne la tripulació.

Ayrton va escoltar atentament, però sense dir ni una sola paraula.

Al capvespre, Paddy va retornar amb la seva família a la granja. Els cavalls i la carreta havien d’estar llestos per a l’endemà a les vuit del matí. La partença havia estat fixada per a aquella hora.

Joan Mangles va donar les últimes instruccions a Tomàs Austin, tot recomanant-li que, sobretot, esperés les ordres de lord Glenarvan a Melbourne i que les executés amb la major exactitud, fossin les que fossin.

El segon va contestar que se’n podien anar tranquils i va presentar al lord, en el nom de la tripulació, els més fervorosos desigs per al feliç èxit de l’empresa.

L’endemà, a l’hora fixada, lady Elena i Maria Grant es varen acomodar al seu departament de la carreta, tirada per sis bous. Ayrton es va posar al pescant i Olbinett a la part de darrere del carruatge. Els altres varen muntar als seus cavalls.

Varen donar el senyal de partença i la caravana es va posar en marxa, mentre Paddy O’Moore exclamava:

—Que Déu us protegeixi!





CAPÍTOL XVIII


La travessia del territori d’Adelaida no va oferir cap interès. Durant unes quantes milles es varen anar succeint una mena de ribassos poc elevats, però plens de pols, que recordaven les planes argentines.

Cap a les tres, el carro va travessar un ample espai sense arbres, conegut amb el nom de «Pla dels Mosquits», i a les vuit varen arribar a «Red-Gum Station», una parada de poca importància, on varen trobar la més franca hospitalitat.

L’endemà, a trenc d’alba, Ayrton va enjovar els bous. Volia arribar aquella mateixa nit al territori de Victòria.

Ho va aconseguir, i després de caminar seixanta milles en dos dies, la caravana va arribar el 23 a la tarda al poblat d’Arpley, primera població de Victòria, al districte de Wimerra.

L’endemà mateix, 24 de desembre, a eixida de sol, varen reprendre la marxa.

La calor era forta, però suportable, i el terreny, gairebé pla. La jornada va ser tranquil·la i al vespre varen acampar a la vora del llac Blanc, les aigües del qual són salabroses i no potables.

Olbinett va servir el sopar amb la seva habitual puntualitat, i després els expedicionaris es varen acomodar els uns al carro i els altres sota una tenda que portaven.

Amb l’alba, varen reprendre la marxa, i no s’aturaren fins al capvespre al peu del mont Talbot.

Paganel va observar molt oportunament que era el 25 de desembre, dia de Nadal, tan celebrat per les famílies angleses.

El majordom no se n’havia pas oblidat, perquè quan els expedicionaris menys s’ho esperaven, els va ésser servit a la tenda un suculent sopar, que fou aplaudit pels comensals.

Olbinett, en veritat, s’havia superat a ell mateix.

El seu afany va fer que presentés una sèrie de menjars europeus difícils de trobar als deserts d’Austràlia. Llenques de bou rostit, un pernil de porc senglar, salmó fumat, un pastís d’ordi i civada, te en abundància, whisky i algunes ampolles de porto. Semblava tal com si el castell de Malcolm hagués estat transportat a Austràlia.

Durant la jornada del 26 de desembre no es varen registrar incidents dignes de menció. Varen remuntar les deus del Norton i més enllà el riu Mackenzie, gairebé sec.

L’expedició va acampar, arribada la nit, a cinc milles del llac Lonsdale, i a les dotze de l’endemà el carro va arribar a les vores del riu Wimerra, al meridià 143.

Calia travessar-lo, però no hi havia rai ni pont. Ayrton es va ocupar de cercar un gual, que va trobar a un quart de milla més amunt, ja que els sondatges no varen revelar més que tres peus de fondària. La carreta, doncs, s’hi podia aventurar sense córrer grans riscos.

—Aquest pas no em sembla perillós. Ens en sortirem —va afirmar Ayrton—; els bous tenen el pas ferm i jo m’encarregaré que no es desviïn.

—Doncs, apa, som-hi! —va exclamar lord Glenarvan.

La caravana va entrar al riu amb decisió i el genets varen rodejar el pesat vehicle.

Ayrton, des del pescant, dirigia prudentment les bèsties. El comandant i dos mariners anaven al davant. Lord Glenarvan i Mangles es varen situar un a cada costat del carro, disposats a socórrer les viatgeres. Paganel i Robert tancaven la marxa.

De sobte, quan eren al mig del riu, el nivell del llit va fer una davallada i l’aigua va cobrir les llandes, amb el perill evident que el bous deixessin de tocar de peus a terra i, emportats pel corrent fora del gual, arrosseguessin també l’oscil·lant baluerna. Ayrton es va llançar a l’aigua i va aconseguir que els bous seguissin el camí convenient.

Però els taulons de l’armadura varen cruixir i el carro es va inclinar i formà un angle alarmant. Les viatgeres van sentir que l’aigua els mullava els peus, al mateix temps que el carruatge començava a derivar, malgrat tots els esforços de lord Glenarvan i de Mangles.

Varen ser uns moments de gran angúnia que per sort varen passar, ja que una arrencada vigorosa dels bous, menats per Ayrton, va apropar el vehicle a la ribera. Al cap de poc, persones i bèsties eren sobre terra ferma a l’altra banda.

Amb un imprescindible examen, es va descobrir que s’havien desferrat les potes del davant del cavall de lord Glenarvan i que el joc davanter del carro s’havia ressentit visiblement. No podien anar endavant si no reparaven els desperfectes.

Tots varen quedar perplexos davant aquesta dificultat, però Ayrton es va oferir a portar un ferrer que aniria a cercar a l’eugasser de Black-Point, situat vint milles cap al nord.

—Quan de temps necessiteu per a recórrer aquest trajecte i tornar al campament? —va preguntar lord Glenarvan.

—A tot estirar, unes quinze hores —va contestar Ayrton.

—Doncs marxeu de seguida, que aquí us esperem.

Ayrton, muntat en el cavall de Wilson, va desaparèixer uns minuts més tard en direcció cap al nord.

Els expedicionaris no podien fer res més sinó esperar, i així varen dedicar la resta del dia al passeig i a la conversa.

En arribar la nit, es varen asseure tots al voltant de la taula de la tenda, on Olbinett va servir el sopar, després del qual, i com de costum, Paganel va explicar les característiques del lloc on es trobaven i va citar els noms dels exploradors que hi havien passat en missions d’investigació.

Com que ja era tard, tothom va donar les gràcies al geògraf per la seva relació i es varen posar a descansar.

No tots dormien. El comandant havia vist amb cert recel la marxa d’Ayrton del campament per anar a cercar un ferrer. Però no va exterioritzar la seva desconfiança personal i es va imposar la missió de vigilar els voltants del riu.

Res no va torbar la calma d’aquelles tranquil·les contrades, i després d’unes quantes hores va tornar a sortir el sol.

Lord Glenarvan estava impacient pel retard ocasionat, i no temia altra cosa sinó que Ayrton tornés sol.

Però, en sortir el sol, l’ex-caporal va comparèixer acompanyat d’un home que va dir que era el ferrer de l’estació de Black-Point.

—És un treballador? —va preguntar Mangles a l’ex-mariner, en veure aquell xicot robust, de gran estatura, però de rostre vulgar i antipàtic.

—El seu treball ens ho dirà —va respondre Ayrton—; és la primera vegada que el veig.

El ferrer es va posar a la feina, i va demostrar, per la manera com va reparar el joc davanter de la carreta, que era llest en l’ofici. Treballava amb un afany no gaire freqüent.

El comandant es va fixar en els seus punys: presentaven profunds cercles, que indicaven ferides fetes de poc. El va interrogar sobre la causa d’aquelles ferides, però el ferrer va continuar la seva tasca sense respondre.

Dues hores més tard, les avaries del carruatge ja eren reparades.

Quant al cavall de lord Glenarvan, la feina va ser molt curta, perquè el ferrer portava preparades les ferradures, unes ferradures que varen cridar l’atenció de Mac Nabbs, perquè oferien la particularitat de tenir un trèvol buidat toscament a la part de davant.

El comandant ho va fer advertir a Ayrton, que va dir:

—No és més que la marca de Black-Point, que permet de seguir la pista del cavalls que s’extravien de l’eugassada.

El ferrer, un cop acabat el seu treball, va reclamar la paga i se’n va anar sense haver dit ni quatre paraules. Mitja hora més tard, els expedicionaris varen reprendre la marxa, sense el més petit incident, fins que, en començar la jornada del 29 de desembre, varen haver-se de retardar perquè els feia anar més a poc a poc una sèrie de monticles que obligaven a un constant pujar i baixar.

A les onze varen arribar a Carlsbrook, població bastant important, que Ayrton va aconsellar de no visitar amb el fi de guanyar temps. Lord Glenarvan va ésser del mateix parer, la qual cosa va causar un gran desconsol a Paganel, que, sempre àvid de curiositats, volia visitar-la.

El carruatge va continuar lentament el viatge fins trobar els colls de Simpson.

Quan menys s’ho esperaven, varen sentir un xiulet estrident.

—És el tren —va comentar Paganel amb tranquil·litat.

Efectivament, els expedicionaris es trobaven a menys d’una milla de la línia ferroviària que comunica la capital de Victòria amb el Murray, el riu més cabalós d’Austràlia.

El paral·lel 37 talla la via del tren unes quantes milles abans de Castlemaine, i cap a aquest punt va dirigir Ayrton el carruatge, precedit pels genets que s’havien posat a córrer al galop cap al pont que hi ha sobre el Lutton, un dels nombrosos afluents del Murray, atrets per un viu sentiment de curiositat.

Ben aviat es varen veure sorpresos per una considerable multitud que s’apilotava en direcció al mateix indret, cridant tots:

—Al tren! Al tren!

Aquesta agitació era deguda a un espantós accident que havia ocorregut: un descarrilament i la caiguda daltabaix d’un pont, qual cosa recordava els més grans desastres dels ferrocarrils americans.

El riu que travessava la via era ple de desferres de vagons que s’havien precipitat des del pont i que formaven un munt ingent de ferros torçats. Només el darrer vagó romania a la via, a dos passos de l’abisme.

Després de la terrible caiguda, la caldera havia esclatat, de manera que s’havia produït un incendi que va fer encara més horrible l’accident. Els cadàvers, destrossats els uns i carbonitzats els altres, es comptaven per dotzenes.

—S’ha esfondrat el pont —deia l’un.

—El que ha passat —responia un altre—, és que s’han oblidat de tancar-lo perquè el tren pogués passar.

Aquesta afirmació era la certa, ja que es tractava d’un pont giratori que s’obria per a la navegació fluvial. Segurament que el guardià, per una lamentable distracció, havia produït la catàstrofe en oblidar-se de tancar el pas.

El tren damnificat era l’exprés número 37, que havia sortit de Melbourne a tres quarts de dotze de la nit, i l’accident devia haver-se produït a un quart de quatre de la matinada, vint-i-cinc minuts després de la partença de l’estació de Castlemaine.

El xiulet que els expedicionaris havien sentit era probablement el de la locomotora que demanava entrada al pont.

Els viatgers i empleats que ocupaven el darrer vagó, salvat miraculosament, varen provar de demanar socors, però el telègraf, els pals del qual eren a terra, no funcionava.

Es varen perdre d’aquesta manera unes quantes hores, però eren ja les sis del matí quan va ser organitzat el salvament, sota la direcció de l’inspector general de la colònia, ajudat per una esquadra d’agents, manats per un oficial de policia.

Tota la gent dels voltants varen acudir per ajudar a apagar l’incendi, que consumia ràpidament les restes del tren.

Lord Glenarvan es va donar a conèixer a l’inspector general, que es mirava tot aquell desastre talment un matemàtic davant un problema.

—És una lamentable desgràcia! —va exclamar lord Eduard.

L’inspector va alçar el cap de cop i va dir:

—Això és pitjor que una desgràcia. Es tracta d’un crim. Les nostres investigacions ens han portat a la conclusió que la catàstrofe ha estat provocada per una mà criminal. L’últim vagó, al qual anaven els equipatges, ha estat saquejat i els supervivents han estat atacats per una banda de cinc o sis malfactors. El pont fou obert intencionadament. Un barquer que va travessar el riu a les deu d’aquesta nit assegura que el pont va quedar molt ben tancat després d’haver passat ell.

Mentre l’inspector explicava això, varen aparèixer dos homes que portaven un cadàver. Era el del guardià. Una punyalada li havia travessat el cor.

Aquesta troballa justificava del tot les sospites de l’oficial.

—Els qui han provocat l’atemptat —va dir— són gent familiaritzada amb l’ús de les manilles, el braçalet que dintre de poc tindré el gust d’oferir-los com a obsequi d’Any Nou.

—Així vós sospiteu…?

—De gent que ha viatjat de franc a les naus de Sa Majestat.

—Com? Convictes? —va exclamar Paganel—. Jo em pensava que els confinats no tenien dret a residir a l’Estat de Victòria.

—Si no el tenen —va replicar l’oficial de policia—, prou que se’l prenen. No és estrany tenir algun descuit amb aquests pòtols, que estic convençut que procedeixen directament de Perth.

Lord Glenarvan, volent evitar a les expedicionàries l’horrible espectacle de la catàstrofe, va complimentar els funcionaris i es va acomiadar d’ells per a anar a trobar-se amb el carruatge, que ja havia arribat al pas a nivell de la via.

Lord Glenarvan es va limitar a informar la seva esposa que havia ocorregut un accident ferroviari, sense explicar la participació de criminals al fet. Només Ayrton va ésser avisat confidencialment de la presència a la comarca d’una banda de convictes.

La caravana va travessar la via uns tres-cents metres abans del pont i va continuar la seva constant ruta vers l’est.

Sota els grups d’arbres, s’estenia una catifa d’una verdor incomparable, que els expedicionaris varen contemplar amb plaer.

No havia passat molt de temps quan Paganel i Robert, que anaven més endavant que la caravana, varen descavalcar i s’inclinaren cap a terra.

Quan tots van haver arribat en aquell lloc, varen descobrir que la causa d’aquella parada es devia a un nen indígena, de cap a vuit anys d’edat, vestit a l’europea, que dormia plàcidament a terra.

La caravana va rodejar el petit indígena.

—Pobre criatura! —va exclamar lady Elena—. No el podem abandonar!

El noiet, sense despertar-se, es va tombar, i llavors varen veure lligat a la seva esquena un cartell, que va fer augmentar la sorpresa de tots, on es llegia: «Toline. To be conducted to Echuca care of Jeffries Smith, railway porter. Prepaid»[1].

—Ja m’havien dit —va exclamar Paganel—, que els anglesos eren molt originals, però mai no m’hauria pensat que fossin capaços d’enviar un noi com si fos un paquet i de registrar-lo com a mercaderia.

—Que potser anava en el tren que ha descarrilat? —va preguntar Maria Grant.

—No ho crec —va respondre, tot afablement, Mangles—, el cartell indica que viatja sol.

—Ja es desperta! —va dir lady Elena.

—Ja es desperta! —va exclamar Maria.

Les parpelles del noi es varen obrir. Va fer alguns moviments, i ajudat per l’esposa de lord Glenarvan, es va incorporar i va mirar amb sorpresa el grup d’expedicionaris.

—Entens l’anglès? —li va preguntar la dama, que amb la seva presència va tranquil·litzar el noiet.

—L’entenc i el parlo.

—Com te dius?

—Toliné —va respondre el menut—, i vinc de Melbourne per la línia de tren de Sanhuret.

—Anaves amb el tren que ha descarrilat? —va demanar lord Glenarvan.

—Sí, senyor.

—Viatjaves sol?

—Sí, senyor. El reverend Paxton m’havia confiat a la vigilància de Jeffries Smith, però malauradament el pobre factor és mort.

—No coneixies ningú més al tren?

—Ningú, senyor; però Déu vetlla pels infants i no els abandona mai.

En pronunciar el nom de Déu, l’accent de Toliné es tornava solemne, les seves ninetes s’il·luminaven i es desbordava tot el fervor contingut dins la seva ànima infantil.

—Em dirigia a la meva tribu —va explicar el noiet—, per passar una temporada al costat de la meva família. Som australians i els meus pares viuen a la regió del Lachlan.

Robert no va poder-se contenir l’emoció i va abraçar Toliné efusivament.

Aquella abraçada segellava una autèntica amistat entre els dos joves.

El sol s’amagava ja darrere els corpulents arbres, i com que el lloc semblava apropiat per a una parada, lord Glenarvan va ordenar que preparessin el campament.

Ayrton va desenganxar els bous perquè poguessin pasturar a pler. Després varen muntar la tenda i Olbinett va servir el sopar, del qual Toliné, agraït, va participar.

El dos nois es varen asseure l’un al costat de l’altre, i un cop varen haver menjat, l’indígena no va tenir altre remei sinó contar que tenia alguns germans que volia treure de la misèria i de la ignorància. I per això després d’aquella visita, pensava retornar a Melbourne per continuar els estudis. Toliné volia fer-se missioner i per això cursava els estudis a l’Escola Normal de Melbourne, dirigida pel reverend Paxton.

—Allà m’ensenyen Matemàtiques, Religió, Geografia…

—Ah! Geografia —va interrompre Paganel—, interessant assignatura.

—Sí, senyor —va contestar el menut—. Als darrers exàmens he obtingut el primer premi en Geografia. Heus-lo ací.

Toliné es va treure de la butxaca un llibre molt ben enquadernat. Era una Bíblia, que al revers de la primera pàgina tenia la següent menció:


ESCOLA NORMAL DE MELBOURNE.

PRIMER PREMI DE GEOGRAFIA.

TOLINÉ, DE LACHLAN.



El savi Paganel va abraçar Toliné i el va besar a les dues galtes. No es va poder contenir davant un australià versat en Geografia. Era un cas veritablement meravellós!

Toliné no podia comprendre el motiu de les sobtades carícies del savi, fins que lady Elena li va explicar que Paganel era un distingit catedràtic d’aquesta matèria.

—Catedràtic! —va exclamar Toliné—. Em voleu examinar, senyor?

—Amb molt de gust —va contestar Paganel—. M’agradarà de veure com ensenyen Geografia a l’Escola Normal de Melbourne.

I assegurant-se les ulleres sobre el nas, va adoptar el to greu que convé als professors i va començar l’examen.

Tots varen prestar atenció a aquella lliçó de Geografia, que, al mateix temps que provocava la hilaritat dels qui l’escoltaven, produïa les més estranyes reaccions al savi, fins a l’extrem que va arribar a estirar-se els cabells, a donar cops de puny a l’aire i a efectuar ganyotes de desesperació.

Segons Toliné, tot el món era dels anglesos, i les nacions europees, inclosa França, no eren més que simples províncies d’Anglaterra.

—Vegeu com ensenyen Geografia a Melbourne! Els cinc Continents són dels anglesos. Mireu quina educació tan enginyosa! Escolta, Toliné, també la lluna és anglesa?

—Ho serà —va contestar impassible l’alumne australià.

Davant aquesta afirmació, Paganel es va aixecar. Tenia necessitat de riure a pler i va anar-se’n a passar l’accés a un quart de milla del lloc del campament.

Era ja plena nit, i lord Glenarvan va creure oportú de pensar en el repòs.





CAPÍTOL XIX


Quan, l’endemà, el expedicionaris es varen despertar, es varen adonar que Toliné havia desaparegut. Volia arribar com més aviat millor a les comarques de Lachlan? L’havien molestat les rialles de Paganel? No ho sabien pas. Només lady Elena, en despertar-se, va trobar damunt del seu pit un senzill ramell de sensitives acabat de fer.

Varen fer els preparatius de marxa i el grup va partir en direcció al mont Alexandre, on conduïa el paral·lel trenta-set.

A la fi de la jornada del 31 de desembre, i després de seguir per un terreny molt abrupte, que va cansar cavalls i bous, varen albirar els cims del susdit mont. El campament va ser instal·lat en una estreta gorja de la petita serralada, prop d’on es troben les mines d’or del mateix nom.

La matinada del 2 de gener, els expedicionaris varen franquejar el límit de les regions auríferes i les fronteres del comtat de Talbot, després d’haver pogut veure la immensa riquesa d’aquelles explotacions, que varen poder visitar gràcies a les atencions d’un alt funcionari del Banc, dependent de la companyia concessionària.

Poques hores després, varen passar els rius Colban i Compaspe, i així varen arribar a la meitat del viatge. Amb quinze dies més de travessia igualment afortunada, la caravana arribaria a les ribes de la badia de Twofold.

Les promeses de Paganel, assegurant que el clima era higiènic, es complien al peu de la lletra, ja que la salut era en general excel·lent. L’única cosa que feien, després de la criminal catàstrofe del ferrocarril, era que Ayrton prenia les majors precaucions, que fins aleshores havien estat inútils. Però, amb tot i això, era segur que pels camps corria una partida de malfactors i, per tant, els calia estar preparats per a qualsevol encontre.

Per la seva part, l’administració de la província va donar mostres de zel i de prudència, puix que va reforçar la vigilància dels camps enviant-hi destacaments de policies indígenes. D’aquesta manera quedava assegurat tant com era possible el servei de comunicacions.

Quan la caravana travessava el camí de Kimore a Heatheote, va passar a tota velocitat el cotxe correu ben custodiat pels agents governatius, les armes dels quals brillaran al sol.

Una milla més enllà de la intersecció amb la carretera de Kimore, la caravana dels Glenarvan es va internar per sota un massís d’arbres corpulentíssims que varen produir l’admiració de tots el viatgers. Eren enormes eucaliptus que els varen proporcionar ombra durant tota la jornada.

A entrada de nit, l’expedició va acampar al peu d’alguns d’aquells gegantescos arbres, on trobaren senyals d’haver-hi fet foc no gaire temps abans.

Olbinett, com de costum, va encendre el foc per a preparar el sopar.

Més tard varen muntar l’acostumat servei nocturn de guàrdia fins a eixida de sol.

Tota la jornada del 3 de gener no va presentar variació de paisatge, ja que tot el dia varen continuar dins el bosc. Però en tombar la tarda, les files d’arbres es varen anar fent més espaiades, fins que a poques milles, i en una petita esplanada, va aparèixer un grup de cases regulars.

—Seymur! —va dir Paganel—. És la darrera població de la província de Victòria. Un modest llogarret que està a punt de convertir-se en municipi. Espero que hi trobarem allotjament adequat.

—Essent així —va dir lord Glenarvan—, entrarem al poble, perquè suposo que les nostres companyes de viatge desitgen passar una nit com més bé millor.

La caravana va entrar als carrers de Seymur cap a les nou de la nit, quan la foscor anava augmentant de mica en mica.

Paganel, guiat pel seu instint, es va encaminar directament cap a l’hotel Campbell’s North British.

Els bous i els cavalls varen ésser portats a la quadra, el carro tancat a la cotxera i els expedicionaris conduïts a unes habitacions bastant confortables.

A les deu, els hostes s’asseien al voltant d’una taula, després que Paganel va tornar de recórrer el poble en companyia de Robert, i va indicar que no havia vist absolutament res.

Però un home menys distret hauria notat certa agitació pels carrers. Pertot arreu es formaven grups, que anaven augmentant a poc a poc. Els comentaris a les portes de les cases es repetien amb veritable inquietud. Però Paganel no va sospitar res. Va ésser Mac Nabbs qui, sense sortir de l’hotel, es va adonar dels temors que preocupaven amb raó el veïnat. Unes quantes paraules amb l’amo de l’establiment el varen posar al corrent del que passava. Però no va dir res fins que lady Elena i Maria i Robert Grant no es varen haver retirat a les habitacions. Va ésser llavors que el comandant va retenir els seus companys, als quals va informar:

—Es coneixen els autors del crim comès a la línia del tren.

—Han estat detinguts? —va preguntar, amb interès, Ayrton.

—No —va contestar Mac Nabbs, fingint no adonar-se de l’alteració de l’ex-tripulant, molt justificada en les actuals circumstàncies.

—A qui és atribuït aquest crim? —va preguntar lord Glenarvan.

—Llegeix-ho tu mateix —va dir el comandant, tot lliurant al seu cosí un exemplar de La Gaseta d’Austràlia i Nova Zelanda.

El periòdic era del 2 de gener de 1866. Lord Glenarvan va llegir:

A la matinada del 29 al 30 de desembre últim, com es recordarà, va ocórrer un accident ferroviari al pont de Camden, a cinc milles de l’estació de Castlemaine. L’exprés de les onze quaranta-cinc de la nit, que marxava a tota velocitat, va anar a caure al riu Lutton, ja que el pont havia quedat obert quan havia de passar el tren.

Els nombrosos robatoris comesos i el fet de trobar-se el cadàver del guardià a mitja milla de distància varen demostrar que la catàstrofe era el resultat d’un crim abominable.

En efecte, a conseqüència de les diligències practicades, resulta que el crim ha d’ésser atribuït a una partida de convictes, que es van escapar fa sis mesos de la penitenciaria de Perth, a Austràlia occidental, al moment que estaven a punt d’ésser traslladats a l’illa de Norfolk.

El nombre d’aquests convictes puja a vint-i-nou, manats per un tal Ben Joyce, malfactor de perillosa mena, arribat fa pocs mesos a Austràlia, s’ignora a bord de quina nau, i que la justícia no ha pogut capturar.

S’avisa als habitants de ciutats i camps que procurin estar preparats contra qualsevol contingència, i se’ls ordena que proporcionin a l’inspector general tots els informes i dades que puguin contribuir a l’èxit de les seves recerques.

J. P. MITCHELL - I. G.



—Què te’n sembla, Joan? —va preguntar lord Glenarvan.

L’interpel·lat no va respondre immediatament. Vacil·lava entre el seu desig d’evitar als fills del capità Grant la pena que els causaria haver d’abandonar les recerques i el temor de comprometre l’expedició.

—Si no anessin amb nosaltres lady Elena i la senyoreta Maria —va dir—, em preocuparia molt poc aquesta banda de miserables.

—No seria prudent de reunir-nos amb el Duncan a Melbourne i emprendre de nou, des de l’est, les investigacions relatives al capità Grant? —va preguntar lord Glenarvan—. D’aquesta manera no renunciaríem al compliment de la nostra missió. No et sembla, Mac Nabbs?

—Voldria saber l’opinió d’Ayrton —va contestar el comandant— abans de donar la meva.

L’al·ludit va mirar lord Glenarvan i va dir:

—Crec que el perill existeix igualment caminant cap el sud que cap a l’est. Ens trobem a dues-centes milles de Melbourne, i tant l’un camí com l’altre són poc freqüentats. D’altra banda, em sembla que vuit homes ben armats i decidits com nosaltres no han de témer una trentena de foragitats. Llevat, doncs, que hi hagi alguna opinió millor, jo continuaria l’itinerari.

La proposició de l’Ayrton va ésser acceptada, i, per tant, es va acordar de no alterar gens l’itinerari del viatge.

—Havent pres aquesta resolució —va dir Ayrton al moment que s’aixecaven per anar a dormir—, no seria convenient de transmetre al Duncan l’ordre que vingués cap a la costa?

—Per què? —va dir Joan Mangles—. Quan arribarem a la costa, serà l’hora de donar aquesta ordre, perquè si qualsevol esdeveniment imprevist ens obligués a tornar a Melbourne, seria cosa de plànyer que no hi trobéssim el Duncan. És millor esperar.

Ayrton no va insistir més i tothom es va retirar a les habitacions.

Disposats a qualsevol contingència i preparats com calia, els expedicionaris varen sortir l’endemà de Seymur per internar-se mitja hora més tard al bosc d’eucaliptus que es prolongava cap a l’est.

Lord Glenarvan s’hauria estimat més de marxar a camp ras, però en aquelles circumstàncies no podien triar i el grup va anar avançant tot el dia entre els inacabables rengles d’aquells corpulents arbres. Al vespre varen franquejar el meridià 146 i varen acampar al límit del districte de Murray, on varen penetrar al matí del 5 de gener.

La civilització no s’havia fet sentir encara en aquell districte inculte i despoblat que s’estén fins a l’elevada barrera dels Alps Australians.

Varen seguir la ruta, i quan menys s’ho esperaven, Robert es va aturar i exclamà:

—Una mona! Allà hi ha una mona!

I va assenyalar un gran cos negre que saltava d’una branca a l’altra amb sorprenent agilitat.

Tots varen seguir l’animal amb la vista.

—Quina classe de simi és aquest? —va preguntar Mac Nabbs.

—Aquest simi —va respondre Paganel—, és un australià de pura sang.

Abans que ningú contestés a les paraules del geògraf, varen ressonar a poca distància uns crits que es podrien escriure així:

—Coo-eh! Coo-eeh!

Ayrton va atiar els bous, i cap a cent passes més enllà, els expedicionaris varen envair, sense pensar-s’ho, un campament d’indígenes.

Quin espectacle més desconsolador! Sobre un sòl completament àrid, s’elevaven deu amagatalls que només protegien per un costat els seus mísers habitants.

Eren una trentena, entre homes, dones i nens, vestits amb pells de cangur esbocinades. El seu primer impuls va ser de fugir en veure el carro, però unes paraules dites per Ayrton, en una gerga inintel·ligible, va semblar que els tranquil·litzaven.

Varen aturar-se mig confiats, i així els expedicionaris varen poder-los contemplar a pler.

Res no podia ser més horrible que aquells éssers, que mesuraven cinc o sis peus d’alçada, amb el cos més negre que la sutja recremada, els braços llargs, el coll pelut i solcat per les cicatrius del tatuatge o per les incisions practicades en ocasió de les cerimònies fúnebres. No era possible d’imaginar criatures humanes que presentessin més punts de contacte amb els animals.

Joan Mangles, que va observar compadit aquells éssers, es va acostar a Ayrton per preguntar-li:

—Els salvatges de les mans del quals us vàreu poder escapar, eren semblants a aquests?

—Sí, capità —va respondre l’interpel·lat—, tots els pobles de l’interior són gairebé iguals, amb l’excepció que aquí no hi ha sinó un grapat de pobres desgraciats, mentre que a les ribes del Darling hi ha tribus molt nombroses, manades per caps de temible autoritat.

—I què pot fer-hi un europeu entre aquesta gent?

—Caçar i pescar amb ells i prendre part en els seus combats, tal com jo vaig fer —va respondre Ayrton—, és clar que sempre com a presoner i vigilat fins a tal punt que no pot fer un pas tot sol ni de nit ni de dia.

—Amb tot, però, vós vàreu poder-vos escapar —va observar Mac Nabbs.

—Cert —va assentir Ayrton—, però aprofitant l’ocasió d’un combat entre la meva tribu i una altra de veïna. Però si ara hagués de tornar-hi no ho faria, perquè és millor una esclavitud perpètua que les tortures que vaig sofrir en travessar els deserts de l’interior. Que Déu guardi el capità Grant de fiar la salvació intentant escapar-se.

—Té raó —va dir Joan Mangles—. Havem de desitjar, Maria, que el vostre pare continuï encara essent presoner d’una tribu indígena. Així serà molt més fàcil trobar la seva petja.

De sobte es va produir entre els salvatges un moviment inesperat. Llançaven crits, corrien en totes direccions i agafaven les armes posseïts d’un estrany furor.

Lord Glenarvan va quedar parat, però el comandant, sense perdre la serenitat, va preguntar a Ayrton:

—Suposo que, havent viscut tant de temps entre australians, entendreu què diu aquest.

—Em sembla que tracten de realitzar un simulacre de combat, per demostrar el seu agraïment a les atencions de milord que, a instàncies de la seva esposa, ha distribuït entre els indígenes gran quantitat de llaminadures.

I així va ésser, en efecte. Els indígenes, sense més preàmbuls, es varen atacar amb fúria perfectament simulada. Totes les armes eren brandades per mans frenètiques enmig de grans cridòries.

Al cap de deu minuts, més o menys, de falsa guerra, els contendents es varen deturar tot de cop.

S’havien adonat que una bandada de cacatues passava volant, i, molt sàviament, varen pensar que era millor substituir aquella guerra fictícia per una altra ocupació molt més útil: la caça.

Els indígenes es varen preparar i els expedicionaris varen poder assistir a un espectacle realment superb, atesa l’agilitat que aquells indígenes varen demostrar en el maneig del famós boomerang australià, una peça de fusta dura i corbada de cap a trenta-cinc polzades de longitud, que, llançada amb mà hàbil, recorria de primer un espai de quaranta peus en línia horitzontal, i després, sense tocar a terra, s’elevava en angle recte, pujava fins a uns a cent peus d’altura i, després d’haver ferit mortalment una dotzena d’ocells, tornava a caure a l’abast del caçador. Aquell enginy era tan senzill com incomprensible.

L’exhibició va durar una bona estona, fins que per fi els expedicionaris varen poder deixar el poblat per continuar la ruta.

El dia 6 de gener, caminaven constantment cap a sol ixent, traçant sobre la planúria una línia rigorosament recta.

En dues ocasions els seus passos varen trobar-se amb les petjades d’altres genets que es dirigien cap al nord, les quals petjades s’haurien confós amb les seves, si el cavall de lord Glenarvan no hagués anat marcant a la pols la contrasenya de Black-Point, clarament visible pels dos trèvols.

A les vessants dels monts Búfals, per on corrien capriciosos rierols, varen resoldre d’acampar per passar la nit.

La tenda es va muntar sota uns corpulents arbres, i després de sopar, Paganel va demanar la carrabina per efectuar la primera guàrdia.

Ja tots dormien, i el savi es trobava abstret en les seves meditacions astronòmiques contemplant el firmament, quan li va semblar sentir els acords d’un piano.

Va pensar que no era estrany que algun ocell de la selva, des de lluny, emetés aquells sons que a ell li semblaven música, però poc després es va elevar a l’espai una veu ben timbrada que entonava «Il mio tesoro tanto», de Don Juan.

«No crec qui hi hagi al món cap papagai capaç de cantar allò que va compondre Mozart!», es va dir a si mateix el geògraf, que va romandre una bona estona sota el deliciós encant.

Quan Wilson va anar a rellevar el savi, Paganel no en va dir res al mariner, reservant-se de comunicar a lord Glenarvan, l’endemà, el que havia passat.

A la matinada, uns forts lladrucs varen despertar els expedicionaris.

—Deu haver-hi alguna estació per aquí a la vora —va dir lord Glenarvan.

Paganel estava per començar a referir les seves impressions de la nit passada, quan es varen presentar dos joves muntats en gallards corsers.

Tant els expedicionaris com els qui acabaven d’arribar es varen sorprendre un xic davant aquell inesperat encontre.

—Amb qui tinc el plaer de parlar? —va preguntar lord Glenarvan.

—Miquel i Alexandre Patterson, propietaris de l’estació de Hottam. D’ací a la casa no hi ha més que un quart de milla.

Paganel ja no va dubtar que la nit passada eren éssers humans i no ocells el que havia sentit.

Lord Glenarvan es va inclinar en senyal d’assentiment, al mateix temps que es presentava també.

—No voldria abusar —va dir— d’una hospitalitat tan cortesament oferta.

Miquel Patterson, quan va veure les dames que baixaven del carro, va mostrar un viu interès que els seguissin fins a la casa, on podrien passar algunes hores d’agradable esbargiment i descans.

Lord Glenarvan no va poder refusar aquell oferiment tan espontani, i, acompanyat dels seus, va seguir els dos germans, que varen internar-se cap a la dreta.

No es van poder queixar de la invitació, perquè, ultra les atencions rebudes, varen poder-se extasiar contemplant una casa muntada amb gran gust i on el més petit detall havia estat mirat escrupolosament. Era un veritable palau transportat en aquelles regions desèrtiques d’Austràlia.

Varen menjar com feia temps no ho havien fet i varen parlar animadament, de manera que els germans Patterson no varen tardar gaire a conèixer l’objecte de l’expedició, i s’interessaren vivament per les recerques de lord Glenarvan.

—El que és més probable —va dir Miquel—, és que el capità Grant hagi caigut en poder dels indígenes, ja que no ha reaparegut als establiments de la costa. Coneixia exactament la seva situació com consta en el document, i el fet de no haver arribat a una colònia anglesa revela, sense lloc a dubtes, que va ésser capturat pels salvatges al moment d’arribar a terra. Però no us haveu d’intranquil·litzar, perquè, en general, els australians no són cruels.

Maria Grant es va sentir reconfortada amb les paraules de Patterson, les quals varen donar ocasió a Paganel per a parlar de diversos exploradors que havien pogut fugir de la captivitat.

A la tarda, els germans Patterson varen invitar els seus hostes a una cacera dintre mateix de la seva hisenda, que ocupava no menys de quatre milles quadrades.

Varen obtenir alguns ocells rars, però la cosa més interessant va ser la captura d’un cangur que, mentre fugia i per una imprudència de Robert, va estar a punt d’esclafar el noi, si no hagués estat que Mangles, donant prova d’una valentia il·limitada, es va tirar contra l’animal amb un ganivet a la mà, fins que va poder-l’hi clavar al mig del pit.

El cangur va desplomar-se, i Robert es va aixecar sa i estalvi.

—Gràcies, Joan, gràcies! —va dir Maria Grant, allargant la seva mà al jove capità.

—Era responsable de Robert —va respondre Mangles, tot prenent la mà tremolosa de la noia—. Lord Glenarvan m’havia confiat la seva custòdia.

Aquest incident va posar fi a la cacera.

El marsupial va ésser portat als pavellons, on esperava els caçadors un magnífic sopar.

Més tard, els comensals varen passar al saló, on lady Elena, al piano, va posar els seus coneixements musicals a disposició dels rics propietaris anglesos.

A les onze fou servit el te, i a mitjanit els hostes varen ésser allotjats en ventilats i còmodes dormitoris, on varen passar la nit plàcidament.

L’endemà, en sortir el sol, es varen acomiadar dels seus afectuosos amfitrions i poc després el carruatge es va posar en marxa, fins que la casa va desaparèixer als ulls dels viatgers. Però la caravana encara va continuar trepitjant terrenys de la hisenda durant cinc milles.

A les nou del matí, els expedicionaris penetraven a les comarques quasi desconegudes de l’Estat de Victòria, fins que varen arribar al peu dels Alps australians, on varen acampar, a la riba del Cobronga.

—No us deixeu impressionar pel nom —va exclamar Paganel—, aquests Alps, al costat dels suïssos, són muntanyes d’estar per casa. Els passarem sense adonar-nos-en.

L’endemà, 9 de gener, malgrat les seguretats del confiat geògraf, els expedicionaris varen trobar-se amb moltes dificultats en avançar per la muntanya.

Varen caminar a l’atzar fins que, al cap d’una hora, Ayrton va assenyalar, en un dels viaranys de una muntanya, una miserable tavernota.

—Quin acudit! —va exclamar Paganel—. Un hostalot en aquests indrets! No serà precisament per a fer-se ric.

Lord Glenarvan, seguit d’Ayrton, va passar el llindar. L’hostaler va respondre de mala gana a les preguntes que li varen fer, si bé les paraules d’aquell home varen bastar per a encaminar Ayrton.

Lord Glenarvan va pagar amb una corona la molèstia ocasionada, i ja es disposava a sortir de la taverna quan va cridar-li l’atenció un edicte de la policia, enganxat a la paret, en el qual s’anunciava l’evasió dels convictes de Perth i s’oferien cent lliures esterlines a qui lliurés viu o mort el capitost Ben Joyce.

—Aquest bergant és digne de la forca! —va exclamar lord Glenarvan.

—O digne d’ésser capturat —va respondre Ayrton—. Cent lliures és una bona quantitat.

Els dos homes varen incorporar-se a la caravana, que es va dirigir cap al lloc on acabava el camí de Luchnow.

Més d’una vegada, genets i dames varen haver d’anar a peu a causa de les dificultats que trobaven per avançar. Calia acudir constantment en auxili del pesat vehicle, les rodes del qual es clavaven una i altra vegada a terra.

Sigui per la prolongada fatiga, o per qualsevol altra raó, un dels cavalls es va desplomar de cop, sense que cap símptoma hagués fet pressentir l’accident. Era el de Mulrady que, quan va voler-lo alçar, es va adonar que estava mort.

Ayrton va examinar immediatament l’animal i no va saber explicar aquella mort instantània.

Lord Glenarvan va oferir el seu cavall al mariner i ell es va instal·lar al carro.

Durant la jornada del 10 de gener, els expedicionaris varen arribar al punt més alt del pas, i es varen trobar amb una mena de planell, on varen pernoctar, per tal de començar l’endemà el descens.

Els va atrapar una violentíssima calamarsada que els va obligar a refugiar-se de la manera que van poder. Però cap al tard la caravana va deixar endarrere els últims estreps dels Alps passant per entremig d’alts pins.

A l’alba del dia 12, varen reprendre la marxa sense defallir. Tots desitjaven d’arribar a l’oceà Pacífic, al mateix punt os es va estavellar el Britannia. Només allí era possible de recollir dades útils sobre el naufragi.

Per la seva part, Ayrton insistia perquè lord Glenarvan enviés al Duncan l’ordre de trasl·ladar-se a la costa, amb l’objecte de disposar de tots els mitjans d’investigació.

—A mi em sembla —va dir l’ex-caporal— que caldria aprofitar el camí que va de Luchnow a Melbourne, ja que després serà difícil de fer-ho, perquè ens faltaran totalment les comunicacions directes amb la capital.

Paganel va aconsellar de tenir en compte aquelles recomanacions que li semblaven molt encertades. Lord Glenarvan estava indecís i tal volta hauria accedit a l’obstinació d’Ayrton si Mac Nabbs no hagués combatut aquella decisió amb gran energia.

El comandant va opinar que era millor de prosseguir el viatge, sense alterar per res l’itinerari ni els plans, dient que la presència d’Ayrton era necessària a l’expedició, ja que coneixia perfectament el país als voltants de la costa.

Joan Mangles va ser del mateix parer que el comandant i va afegir que les ordres de lord Glenarvan arribarien més fàcilment al Duncan si eren transmeses des de badia de Twofold que per mitjà d’un missatger que hauria de recórrer dues-centes milles en un país salvatge.

Aquest va ésser el parer que va triomfar, i així van resoldre d’esperar l’arribada a la costa.

El comandant va adonar-se de la decepció d’Ayrton, però va callar, com tenia per costum.

Varen continuar doncs, la marxa, amb una calor sufocant.

Paganel contemplava el vol del ocells, quan de sobte els seus companys el varen veure vacil·lar damunt el cavall, que es va desplomar com una massa inerta.

—Què us passa, Paganel? —va exclamar lord Glenarvan, acudint-hi ràpidament.

—A mi, res —va respondre el geògraf—, és el cavall, que ha caigut de cop.

Lord Glenarvan, Mangles i Wilson varen examinar l’animal. Estava mort.

Lord Glenarvan va començar a preocupar-se davant el nou accident. En aquell desert no era possible de reemplaçar les baixes, i si es declarava una epidèmia entre els animals es veurien molt angoixats per a continuar la marxa.

La paraula «epidèmia» va semblar justificada abans d’acabar el dia. El cavall de Wilson es va morir com els altres dos, i tres dels bous varen fer el mateix.

Els mitjans de tracció i de transport quedaven reduïts a quatre valls i tres bous. La situació era molt greu, ja que si bé els genets podien en última cas resignar-se a anar a peu, què seria de les dames si es veien obligades a abandonar el vehicle? Com s’ho farien per a salvar les cent cinc milles que els separaven encara del mar?

Lord Glenarvan i Mangles varen procedir a examinar els cavalls supervivents, sense que observessin en cap d’ells el més lleu símptoma de malaltia, ni tan sols de decandiment.

Lord Eduard, encara que preocupat, va confiar que aquella singular epidèmia no causaria ja més víctimes.

També Ayrton era del mateix parer, i no s’explicava el motiu d’aquelles morts sobtades.

Els expedicionaris van prosseguir la marxa alternant-se en els cavalls, fins que, quan es va fer de nit, després d’una marxa de només deu milles, varen fer alto i van organitzar el campament.

La jornada del 13 va ésser satisfactòria, ja que no es van repetir els accidents del dia abans, i la caravana es va mantenir en perfecte estat. Cavalls i bous varen complir perfectament la seva missió.

S’havien fet ja quinze milles llargues sense cap entrebanc i tot feia suposar que la jornada acabaria tan bé com havia començat. Esperaven acampar aquella mateixa nit a les ribes del Snowy, riu cabalós que desemboca al Pacific, al sud de Victòria.

Però tot de cop, al capvespre, un crit d’Ayrton va fer acudir tots els genets. El carro s’havia encallat i malgrat els esforços que feien els animals i els homes no es podia moure.

—Serà millor que acampem aquí —va indicar Ayrton—, demà, de dia, ja veurem com sortim d’aquest encallament.

—D’acord —va dir lord Glenarvan.

Varen fer com sempre tots els preparatius i, després d’un frugal sopar, es varen acomodar per dormir.

Cap a les onze, el comandant es va despertar, i li va semblar veure una vaga claredat que s’estenia sota els arbres i que li va cridar l’atenció. Es va aixecar i se’n va anar cap al bosc, on va poder admirar-se davant la presència d’un fenomen purament natural; es tractava d’un camp de bolets que irradiaven fosforescència.

Volia avisar Paganel quan de sobte li va semblar veure passar ràpidament unes ombres per la vora de l’il·luminat bosc.

El comandant es va ajaure bocaterrós i va esperar en silenci. Al cap de pocs moments, i després d’una minuciosa observació, va veure uns homes que s’ajupien cap a terra i es tornaven a aixecar, com si cerquessin petjades encara fresques.

Calia esbrinar què volien aquells individus.

Mac Nabbs no va dubtar, i tot i que en aquell moment va començar a ploure a bots i barrals, sense avisar els seus companys i rastrejant com un salvatge de la prada, va desaparèixer sota les elevades tiges de les herbes.

Una mica més tard va retornar a la tenda, d’on, com que va resultar insuficient per a aixoplugar-s’hi, n’havien sortit els expedicionaris a refugiar-se en el carro.

Només el comandant, la breu absència del qual no havia estat notada per ningú, es va limitar a escoltar sense dir res.





CAPÍTOL XX


Per bé que la pluja havia espassat, l’endemà al matí el sol no va poder travessar la densa cortina de núvols que encara hi havia a les altures.

La primera cosa que varen fer els expedicionaris, va ésser ocupar-se del carro, que es trobava enclotat entre una massa de greda enganxosa. El joc davanter de les rodes desapareixia gairebé del tot, la qual cosa feia entreveure que costaria penes i treballs treure el pesat artefacte d’aquell lloc. Caldria l’esforç reunit d’homes, cavalls i bous per tal de sortir endavant.

Per altra banda, no podien perdre temps, perquè, si deixaven que la greda s’assequés, seria impossible de treure el carro. Quedaria completament clavat a terra.

Lord Glenarvan, Mangles, Ayrton i els dos mariners varen penetrar al bosc on els animals havien passat la nit.

Ayrton va quedar parat en no trobar els cavalls i els bous al lloc on els havia deixats. Els havia travat i per tant no podien haver anat gaire lluny. L’antic tripulant va mostrar gran inquietud, i els seus companys es varen mirar contrariats.

Ja es disposava lord Glenarvan a ordenar el retorn al carruatge, a la distància de mitja milla, quan va sentir un renill, seguit quasi immediatament d’un mugit.

Lord Glenarvan, Mangles, Ayrton i Mulrady es varen precipitar cap al lloc d’on havien sortit aquells senyals.

Varen quedar estupefactes.

A terra hi havia tres cavalls i dos bous, morts sobtadament com els altres. Lord Glenarvan i els seus varen mirar-se, i Wilson no va poder contenir un renec.

—Ens hem de resignar —va exclamar lord Glenarvan, contenint-se l’ira amb prou feines—. Ayrton, emporteu-vos els dos animals que ens resten. Procurarem de fer-ne el que podrem.

—Si el carruatge no s’hagués encallat —va comentar Mangles—, aquests dos animals, marxant a petites jornades, el podrien conduir a la costa. Hem de fer, per tant, tot el que puguem per desencallar aquesta maleïda baluerna.

—Ho intentarem —va replicar lord Glenarvan.

Ayrton va treure les traves al bou i al cavall i varen retornar al campament, on, mitja hora més tard, assabentaven la resta dels components de la caravana del que havia passat.

Mac Nabbs va esguardar fixament Ayrton, i en to agressiu va exclamar:

—Francament! És molt lamentable que no se us acudís de ferrar tots els animals al pas del Wimerra.

—Per què? —va demanar l’ex-caporal, impertorbable.

—Perquè es dóna la tremenda casualitat —va contestar el comandant, recalcant bé les paraules—, que tots els nostres cavalls han mort d’una epidèmia de la qual només s’ha salvat el que vós vàreu posar en mans del vostre ferrer.

—Pura casualitat! —va contestar, secament, Ayrton.

Mac Nabbs va prémer els llavis, com si volgués contenir paraules que estaven per sortir-li de la boca. Els altres varen quedar pendents, esperant que acabés de parlar, però el comandant no va dir res més i es va dirigir al carro, que Ayrton examinava en aquells moments.

—Què deu haver volgut dir? —va preguntar a Mangles, lord Glenarvan.

—Ho ignoro —va contestar aquest—, però Mac Nabbs no és home que acostumi a parlar sense fonament.

—Segurament sospita quelcom d’Ayrton —va comentar lady Elena.

—Sospita? —va dir Paganel, arronsant les espatlles—. I per què?

—No ho comprenc —va dir lord Glenarvan—. No el guia el mateix interès que a nosaltres? A més, aquest home ens ha donat indiscutibles proves d’afecte i d’abnegació des que vàrem començar el viatge.

—Sens dubte —va replicar Mangles—, però l’observació de Mac Nabbs s’hauria de tenir en compte.

Després d’aquestes paraules, tots es van acostar al lloc on era el vehicle. S’havien enganxat al carro el cavall i el bou, que tibaven amb tanta força que amenaçaven de trencar les colleres. Ayrton encoratjava els animals amb crits i gestos, mentre Wilson i Mulrady forcejaven endebades. La greda, ja seca, retenia el vehicle.

Per vèncer la seva duresa varen mullar el terreny, però després d’un suprem esforç es varen haver de donar per vençuts.

Amb tot i això, Ayrton va intentar de realitzar noves provatures, però lord Glenarvan el va deturar indicant que era millor de tenir cura del dos animals que els quedaven.

Por després, els expedicionaris es refeien amb un lleuger esmorzar, al mateix temps que varen començar les deliberacions per a estudiar la situació.

Paganel, en primer lloc, va fixar la situació exacta del campament, i va declarar que l’expedició es trobava detinguda a la línia del paral·lel 37, als 147° 53’ de longitud a la ribera del riu Snowy.

—És a dir —va confirmar el geògraf—, que ens trobem a setanta-cinc milles de la badia de Twofold i si fa no fa a dues-centes de Melbourne.

—Perfectament —va dir lord Glenarvan—, així, doncs, crec que ens hem de dirigir cap a la costa.

Tots varen creure encertades les paraules de lord Eduard. La seva esposa i Maria Grant es varen comprometre a caminar cinc milles diàries.

—En aquest cas —va indicar Ayrton—, no creieu oportú, lord, d’enviar el Duncan a la badia?

—No crec que ens hàgim d’afanyar a fer-ho —va intervenir Joan Mangles—, sempre hi haurà temps d’enviar ordres a Tomàs Austin, i cridar-lo allà on convindrà. Després de tot, dintre de quatre o cinc dies serem a Eden.

—Qui en dubta! —va dir Paganel—. Eden es un municipi que deu mantenir relacions freqüents amb Melbourne. A trenta-cinc milles d’aquí trobarem el poblat de Delegete, on podrem equipar-nos i cercar mitjans de transport.

Ayrton va moure el cap negativament.

—No crec —va dir— que sigui possible d’arribar a Eden en quatre o cinc dies. Serà millor posar-ne quinze o vint, si més tard no volem lamentar l’error.

—Quinze o vint dies per a fer setanta-cinc milles? —va preguntar lord Glenarvan.

—No en dubteu pas —va assegurar Ayrton—. Hem de travessar la regió més difícil de Victòria, sense camins oberts i amb els terrenys coberts de malesa. Haurem de marxar obrint-nos pas amb la destral, i això ens retardarà molt.

Ayrton parlava amb seguretat i Paganel, que va ser interrogat amb la mirada, no va poder sinó reafirmar les paraules de l’ex-caporal, amb un moviment de cap.

—No hi fa res —va respondre Mangles—, d’aquí a quinze dies enviarem les ordres al Duncan.

—Hi ha un altre obstacle —va insistir Ayrton—. No tenim altra solució sinó travessar el riu i caldrà esperar que baixi el nivell de l’aigua. Ara és impossible de passar-lo; aquest matí he cercat en va un pas practicable.

—No podem esperar —va afirmar Mangles.

—És molt ample el riu? —va preguntar lady Elena.

—Ample i profund —va afirmar Ayrton—. Una milla d’amplada, i amb un corrent impetuós.

—Podem fer caure un arbre i construir una llanxa —va proposar Robert.

—Potser és la idea més encertada —va contestar el capità—. Què opineu vós, Ayrton?

—Crec que si Déu no hi ajuda —va contestar l’interpel·lat—, d’aquí a un mes encara serem a la vora del Snowy.

—Teniu algun pla millor? —va demanar lord Glenarvan.

—En efecte —va afirmar Ayrton—, si el Duncan salpa de Melbourne i se’n va a la costa oriental.

—I en què influirà la presència del Duncan a la badia, per a facilitar-nos els mitjans d’arribar-hi?

—De la manera que ens trobem, crec que no ens hauríem d’aventurar més enllà del riu. Hem d’esperar auxilis, i aquests auxilis no poden venir sinó del Duncan. Acampem, doncs, en aquest lloc on no ens han de faltar queviures i un de nosaltres portarà al segon de bord l’ordre de salpar cap a Twofold. Mentrestant, potser hauran baixat les aigües del riu, la qual cosa ens permetria de trobar un gual practicable, o en cas contrari, recorrerem a la idea de Robert, de construir una canoa, ja que disposarem de prou temps.

—La vostra opinió —va comentar lord Glenarvan— mereix d’ésser presa en consideració. Té el greu inconvenient d’ocasionar un retard, però estalvia fatigues i potser perill. Què us sembla a vosaltres?

Lady Elena va interrogar amb els ulls el seu cosí, que des del començament de la discussió s’havia limitat a escoltar solament.

—El meu parer —va dir Mac Nabbs— és que crec encertades i molt prudents les observacions d’Ayrton i, per tant, m’adhereixo al seu pla.

Tots es varen sorprendre d’aquella resposta que ningú no s’esperava, car el comandant havia combatut obertament totes les indicacions d’Ayrton en aquest sentit. El mateix ex-caporal va mirar de reüll el comandant.

—Queda acceptat, doncs —va declarar lord Glenarvan—, el pla d’Ayrton.

—Si restem aquí parats —va observar Mangles—, per no poder travessar el riu, com el travessarà el nostre missatger?

—El missatger no haurà de passar el riu —va explicar Ayrton, tot somrient—, se’n tornarà, senzillament, endarrere, per tal d’agafar el camí de Lucknow, que el durà directament a Melbourne.

—Són més de dues-centes milles a peu —va exclamar el capità.

—Encara disposem d’un cavall en bones condicions —va replicar Ayrton—, i per tant, el missatger pot anar a cavall i ésser de retorn en una setmana, junt amb els homes que calguin de la tripulació.

—Molt encertat —va aprovar Mac Nabbs, la qual cosa va estranyar molt Joan Mangles.

—La missió del missatger —va dir lord Glenarvan— serà perillosa i arriscada. Qui es vol sacrificar pels seus companys?

Tots, sense excepció, es varen oferir.

—Si m’ho permeteu —va sol·licitar l’Ayrton—, seré jo qui hi vagi. Conec aquestes comarques i moltes vegades he recorregut regions més intricades. Sol·licito, doncs, en interès de tots, l’honor de traslladar-me a Melbourne. Una simple nota m’acreditarà davant el vostre segon i dintre de sis dies em comprometo a ésser amb el Duncan a la badia de Twofold.

—D’acord, Ayrton —va respondrà lord Glenarvan—, sou un home coratjós i intel·ligent i sortireu bé de la vostra empresa.

Ningú no va objectar res, perquè l’ex-caporal del Britannia era, en realitat, el més apte de tots per a complir aquella missió.

—Aneu tan de pressa com pugueu —va recomanar lord Glenarvan— i torneu per Eden a reunir-vos amb nosaltres.

Als ulls d’Ayrton va brillar un llampec d’alegria que no va passar desapercebut per a Joan Mangles, el qual, instintivament, també va sentir augmentar el seus recels contra l’emissari.

Ajudat pels dos mariners, Ayrton va fer els preparatius de marxa, mentre lord Glenarvan va escriure la carta destinada a Tomàs Austin, en la qual ordenava al segon del Duncan que es traslladés immediatament a la badia de Twofold, i recomanava l’enviat com persona d’absoluta confiança. També li va indicar, que una vegada a la costa, posés a les ordres d’Ayrton un destacament de mariners del yacht.

Mac Nabbs seguia amb la vista els traços que el seu cosí anava fent sobre el paper, i quan lord Glenarvan es disposava a posar el nom de l’emissari, el comandant va preguntar en to singular, com s’escrivia el nom d’«Ayrton».

L’interessat va alçar el cap i va dir, tot rient:

—Simplement, tal com es pronuncia.

—Doncs estàs equivocat —va replicar amb tranquil·litat Mac Nabbs—, es pronuncia Ayrton, però s’escriu: «Ben Joyce»!

Aquelles poques paraules varen produir l’efecte d’una descàrrega elèctrica.

Ayrton, empunyant un revòlver, es va moure ràpidament i va donar un pas endarrere.

Lord Glenarvan es va aixecar amb rapidesa, però a l’acte va brillar una fogonada i va caure colpit per una bala. Al defora varen ressonar dos trets de fusell.

Joan Mangles i els dos mariners varen intentar de llançar-se sobre Ben Joyce, però l’audaç malfactor s’havia escapat per unir-se amb els seus sequaços escampats per aquells voltants.

Lord Glenarvan, lleument ferit, es va alçar.

—Al carro! Al carro! —va cridar Mangles, pensant que la tenda no era prou defensa contra les bales.

Tots varen agafar les carrabines, i es prepararen per a tenir a ratlla els bandits. Però les detonacions havien cessat de sobte, sense que es notés cap senyal d’atac.

Mac Nabbs i Mangles varen efectuar un reconeixement fins a l’arbreda, on nombroses petjades solcaven la terra, en la qual hi havia encara fumejant alguns trossos d’esca que havien servit per a encebar les armes.

—Han desaparegut! —va exclamar Mangles.

—Sí —va fer el comandant—, però m’estimaria més de veure’l cara a cara.

Els dos homes varen continuar escorcollant els voltants, sense trobar el més petit rastre dels criminals. La banda de Ben Joyce semblava haver volat, com un vol d’ocells damnosos. Amb tot, però, varen decidir d’estar alerta.

La primera cosa que va fer lady Elena va ésser tenir cura del seu espòs, ajudada per Maria Grant.

Mac Nabbs va revisar la ferida i va veure que la bala havia esquinçat els teixits, però sense produir lesió interna. Al seu parer, ni els músculs ni l’os no havien rebut.

Lord Glenarvan, movent els dits amb llibertat, va tranquil·litzar els seus amics quant a les conseqüències de la ferida, per la qual raó, una volta fet l’embenat, va prohibir que s’ocupessin més d’ell.

Wilson i Mulrady s’havien quedat de guàrdia a l’exterior de la carreta, que s’havia convertit en fortalesa i campament central dels expedicionaris.

A dintre, Mac Nabbs va assabentar lady Elena de tot allò que ignorava quant a les bandes de malfactors i al criminal atemptat contra el tren, parlant de Ben Joyce com d’un terrible bandoler.

Com havia reconegut el comandant la identitat de Ben Joyce en el pacífic i servicial tripulant del Britannia?

Tots volien aclarir aquell misteri, que els va ésser revelat per les següents explicacions de Mac Nabbs.

El comandant va començar a malfiar-se instintivament d’Ayrton des del mateix dia que el van trobar. Alguns fets, insignificants en aparença, un fer-se l’ullet l’antic mariner i el ferrer, l’aversió d’Ayrton a travessar ciutats i poblacions, l’estranya mort dels animals, la insistència a reclamar el Duncan, eren detalls que no podien passar per alt a la sagacitat de Mac Nabbs. Malgrat tot, però, no s’hauria atrevit a fer una acusació directa si no s’haguessin produït els esdeveniments que varen succeir la nit anterior.

El comandant, com ja sabem, s’havia ficat per entre els matolls fins a arribar prop d’unes ombres sospitoses que acabaven de cridar-li l’atenció.

Va poder veure que eren tres homes, entre els quals va reconèixer el ferrer de Black-Point, que examinaven petjades fresques a terra.

—Aquí hi ha el trèvol de les ferradures —va dir un d’ells—, el mateix que ens guia des del Wimerra.

—No hi ha dubte que són ells —va contestar un altre.

—La metzina ha mort tots els cavalls.

—Aquesta planta ens ha estat molt útil.

—Hem de reconèixer que Ben Joyce és un home hàbil —va comentar el ferrer—, només a ell se li podia acudir d’inventar-se la història del naufragi. Si aconsegueix el que es proposa serà un cop de fortuna.

—Caram d’Ayrton!

—Digues-li Ben Joyce, que ben guanyat té el nom.

Mac Nabbs ja sabia més del que desitjava.

—Vaig tornar al campament —va acabar dient el comandant— amb la certesa que ens les havíem d’haver amb uns perillosos bandits.

Els companys de Mac Nabbs varen callar, en actitud pensarosa, quan aquest va acabar la seva relació.

—De manera —va dir lord Glenarvan, cloent els punys— que aquest miserable ens ha portat fins aquí per saquejar-nos i assassinar-nos?

—Així, doncs —va comentar Mangles—, aquest miserable no ha estat mariner del Britannia, sinó que ha usurpat el nom d’Ayrton i ha robat el contracte d’embarcada.

—Jo crec —va dir Mac Nabbs— que aquest home es diu de debò Ayrton, i que el nom de Ben Joyce l’ha adoptat per a les seves malifetes. Per les explicacions que ens va donar, és indiscutible que coneix el capità Grant i que ha pertangut a la tripulació del Britannia. El que sí que sabem del cert és que Ayrton i Ben Joyce són la mateixa persona. Com és que aquest bandit es troba a Austràlia no ho sé pas, i la mateixa policia declara que no sap més que jo quant a aquest punt. Hi ha un misteri que el futur aclarirà.

Uns sanglots de Maria Grant varen interrompre la conversa.

—Per què plores, filla meva? —va preguntar lady Elena.

—El meu pare, senyora! El meu pare! —va poder dir amb prou feines la noia.

Tots els presents es varen mirar, ja que una sobtada revelació va passar pels seus esperits. El descobriment de la traïció d’Ayrton destruïa tota esperança. El bandit havia fingit un naufragi. Ho havien dit ben clar els sequaços d’Ayrton sorpresos per Mac Nabbs. Per tant, el Britannia no s’havia estavellat als esculls de la badia de Twofold, o sigui que el capità Grant no va posar mai els peus sobre el continent australià.

La interpretació errònia del document havia fet fracassar altra vegada les investigacions dels expedicionaris.





CAPÍTOL XXI


La tràgica situació en què es trobaven els expedicionaris demanava una ràpida solució, i lord Glenarvan i els seus companys varen tractar de trobar-la immediatament.

Un profund silenci regnava entre els límits del bosc i el riu, la qual cosa feia suposar, però amb certes reserves, que els malfactors havien fugit definitivament.

Paganel no es podia treure del cap aquell document, el contingut del qual cada cop semblava més ocult.

Amb les màximes precaucions, Mangles, Mac Nabbs i Paganel varen anar a reconèixer el cabal del riu, que, per desgràcia, havia augmentat per efecte de les darreres pluges. L’enorme revinguda feia impossible de travessar-lo. Era molt aventurat d’exposar-se en aquella superfície torrentosa i esvalotada, amb remolins en diversos llocs.

—No ens podem estar aquí sense provar res —va declarar Joan Mangles—; necessitem auxili amb tota urgència i, ja que no podem anar a Twofold, hem d’anar a Melbourne. Ens resta un cavall i jo mateix m’encarrego d’efectuar el viatge, sigui com sigui.

—És una temptativa perillosa —va objectar lord Glenarvan—, puix que els viaranys i camins deuen ésser vigilats pels còmplices de Ben Joyce. Demés, un viatge de dues-centes milles a través d’un país desconegut ha de motivar serioses conseqüències i penalitats.

—Ayrton demanava vuit dies per a retornar amb els tripulants del Duncan. Jo no en demano sinó sis per a ésser de tornada al campament. Això és el que interessa. Els perills s’han de menysprear.

Tots varen assentir i tots es varen oferir també per a efectuar aquella gestió. I ho varen fer amb tant d’afany, que lord Glenarvan va considerar oportú de fer-ho a sorts.

Paganel va escriure els noms de tots els presents en trossets de paper i fou fet el sorteig. La sort va tocar a Mulrady, que va prorrompre en un hurra d’alegria.

—Estic disposat a partir, milord —va dir.

Varen fer els preparatius per a la partença, que va ser fixada per a les vuit de la tarda.

Mentre Wilson s’ocupava de preparar el cavall, lord Eduard es va posar a escriure la carta destinada a Tomàs Austin, però com que la ferida del braç el molestava un xic, va encarregar a Paganel que ho fes ell.

—El segon del Duncan, Tomàs Austin —va començar dictant lord Glenarvan—, farà el favor de fer-se a la mar, de seguida, en rebre la present, i es dirigirà al…

Lord Glenarvan es va haver de parar, perquè el geògraf es trobava absort en una idea fixa. Semblava estrany a tot el que passava al seu voltant. Els seus ulls es varen fixar per casualitat sobre l’exemplar de l’Australian and New Zealand, que era a terra. El periòdic, que era plegat, només deixava veure les dues darreres síl·labes del seu títol.

—Apa, Paganel! —va dir el lord.

—Com! —va respondre el savi, tot llençant un crit.

—Què us passa?

—Res, res! —va contestar en Paganel.

I com si estigués parlant sol, va repetir:

—Aland! Aland! Aland!

Va collir el periòdic de terra i el va desplegar, tot esforçant-se a retenir paraules, que no va arribar a pronunciar. Els presents se’l miraven sense comprendre aquella agitació de Jaume Paganel, que semblava atacat d’una sobtada bogeria. Però es va anar calmant ràpidament, fins que amb veu tranquil·la, va dir:

—Quan voldreu, milord.

Lord Glenarvan va començar dictant la carta, que al cap de poca estona quedava redactada de la següent manera:

El segon del Duncan, Tomàs Austin, farà el favor de fer-se a la mar de seguida, tan bon punt rebi la present, i es dirigirà al lloc on el paral·lel 37 talla la costa oriental d’Austràlia.

—D’Austràlia? —va preguntar el geògraf—. Ah! Sí, sí, efectivament, d’Austràlia.

I va acabar la carta, que tot seguit va donar a lord Glenarvan perquè la signés.

Després Paganel la va cloure i amb pols tremolós va escriure la direcció:


Tomàs Austin,

Segon de bord del yacht Duncan.

Melbourne.



Tot seguit va sortir del carro tot gesticulant, donant-se cops al front i repetint les incomprensibles paraules:

—Aland! Aland! Zealand!

I sense deixar de gesticular, va exclamar:

—No, no em creurien. Què en trauríem? Ja és massa tard.

El savi va recuperar la seva manera de ser habitual, i es va ocupar de facilitar a Mulrady les indicacions necessàries per a arribar a Melbourne, traçant-li l’itinerari amb el mapa a la vista. Totes les senderes de la praderia anaven a parar a la carretera de Lucknow, camí que, després de baixar directament cap al sud, menava a Melbourne.

Quant als perills, només eren a unes quantes milles del campament, on podia suposar que Ben Joyce i el seu escamot estaven a l’aguait.

A les vuit, Mulrady va agafar el cavall, els cascs del qual, folrats amb roba, no feien gens de soroll, i es va preparar a sortir, enmig d’una densíssima foscor.

Mangles va lliurar al seu mariner un revòlver, que acabava de carregar amb molta cura.

Mulrady va muntar.

—Donaràs aquesta carta al segon —li va dir lord Glenarvan—. Digues-li que no perdi ni un moment.

Tots varen estrènyer la mà de Mulrady, que, al cap de poc, va dir amb veu ferma, mentre s’internava per un senderó que vorejava el bosc:

—Adéu-siau, milord!

Després de la partença del valent mariner, els expedicionaris es varen ficar al carro, mentre els sentinelles complien fidelment la seva missió, suportant les manxades de vent que els assotava la cara. Les tenebres eren densíssimes i l’aigua queia sense parar.

De sobte va arribar fins als sentinelles un xiulet agut. Mangles es va acostar ràpidament al comandant i tos dos varen parar atenció.

L’inexplicable xiulet es va reproduir sobtadament, i va ésser contestat amb un soroll semblant al d’un tret, però quasi imperceptible, ja que la tempestat rugia amb violència.

En aquell moment, lord Glenarvan es va reunir amb els seus companys. Havia sentit, com ells, el sinistre xiulet i el ressò de la detonació.

—Cap on ha estat? —va preguntar.

—Pel viarany que ha agafat Mulrady —va contestar Joan—. I per la velocitat del vent crec que a una distància de tres milles.

—Anem-hi! —va dir lord Glenarvan, tot agafant la carrabina.

—No! —va tallar el comandant—. Això és un parany per a allunyar-nos d’aquí. Ja ho sabrem demà.

—I si han disparat contra Mulrady? —va exclamar lord Glenarvan—. No el podem abandonar.

—Voleu que ens vagin matant d’un a un i disminuir així les nostres forces? —va dir amb energia Mac Nabbs—. Si Mulrady ha estat víctima d’ells, el que hem de procurar es que no en sigui ningú més.

Lord Glenarvan no es donava per vençut i volia anar sol fins el lloc indicat.

Tot de cop es va sentir un crit d’angoixa que venia de la mateixa direcció on havia sonat el tret, però a menys d’un quart de milla de distància.

—A mi! Auxili!

El comandant i Joan varen córrer cap al punt d’on venia el llastimós plany.

Moments després recollien Mulrady, que s’arrossegava per entre les mates.

El varen portar al carro i li varen llevar la jaqueta amarada d’aigua i de sang. El malaurat havia rebut una coltellada al costat dret.

Mac Nabbs va fer hàbilment la cura, sense poder precisar si l’arma havia perjudicat algun òrgan, amb tot i que el defalliment del ferit i el raig de sang que sortia a borbollades demostraven que la ferida era de consideració.

Al cap d’un quart, Mulrady, que havia perdut el coneixement, va obrir les parpelles i va murmurar algunes paraules que Mac Nabbs va poder entendre:

—Milord…, la carta…, Ben Joyce.

El comandant va repetir aquestes paraules als seus companys i lord Glenarvan va escorcollar immediatament les butxaques del mariner, sense trobar-hi la carta adreçada a Tomàs Austin.

La impressió va ésser tremenda, i va produir-se un gran desconsol, que augmentava a cada instant pel temor que morís el mariner, devorat per una febre ardent.

Quan va fer-se de dia, la pluja havia espassat.

Lord Glenarvan, Mangles i Paganel varen sortir a fer un reconeixement pels voltants, i es varen aventurar fins al lloc on havia tingut lloc l’atac.

L’única senyal de la presència dels bandolers eren dos cadàvers estesos a terra, morts per les bales del mariner; l’un era el del ferrador de Black-Point.

La prudència va aconsellar lord Glenarvan de no anar més enllà en les seves investigacions, i així varen retornar al carruatge, molt preocupats davant la gravetat de la situació.

Mangles va creure necessari enviar un altre emissari a Melbourne, però lord Glenarvan ho va prohibir, ja que en aquella primera temptativa havien perdut l’únic cavall que els quedava i no era possible de fer dues-centes milles sense una muntura.

—No tenim altra solució —va continuar lord Glenarvan—, sinó esperar-nos els dies que sigui, per veure si les aigües del riu Snowy recobren el nivell ordinari. Llavors guanyarem la costa i d’allà estant enviarem al Duncan l’ordre de venir-nos a cercar a la badia de Twofold.

—És l’única solució —va confirmar Paganel.

Poques hores després, s’havia produït una reacció favorable en el ferit. Mac Nabbs estava convençut que Mulrady viuria. La febre havia desaparegut del tot i la primera cosa que va fer, en recuperar la memòria, va ser demanar per lord Glenarvan, amb el qual volia parlar.

—Ja ho faràs quan t’hauràs refet del tot —va dir lord Glenarvan.

Però Mulrady va insistir de tal manera que lord Eduard va haver d’accedir.

Mulrady, després de sortir del campament, va seguir una de les senderes indicades per Paganel. Segons els seus càlculs, havia avançat unes dues milles, quan cinc homes es varen tirar sobre el cap del seu cavall. Mulrady va empunyar el revòlver i va disparar, i li va semblar veure com dos dels assaltants queien. Al resplendor de la fogonada va reconèixer Ben Joyce. No va poder fer res més, perquè un violent cop, donat al costat dret, el va abatre, sense que perdés els sentits, amb tot que els assassins el varen donar segurament per mort.

Ja a terra, va adonar-se que l’escorcollaven i va sentir que un dels bandolers deia:

—Aquí hi ha la carta!

—El Duncan ja és nostre! —va exclamar Ben Joyce, que tot seguit va dir als seus sequaços—: Busqueu el cavall i porteu-lo. D’aquí a dos dies seré a bord del yacht i d’aquí a sis a la badia de Twofold. Allà ens reunirem sense complicacions, ja que la caravana de Glenarvan continuarà detinguda a la vora del riu Snowy. Vosaltres passareu el riu pel pont de Kemple i arribareu a la costa, on us esperareu. Ja trobaré la manera de ficar-vos a l’embarcació, i, una vegada en alta mar, amb un vaixell com el Duncan, serem els amos de l’oceà Índic.

—Visca Ben Joyce! —varen cridar els seus sequaços.

Li varen portar el cavall i Ben Joyce va desaparèixer al galop, mentre la seva banda s’encaminava cap al riu. Mulrady, encara que greument ferit, va tenir forces per a arrossegar-se fins el lloc on l’havien trobat.

—Per la importància de tot això —va dir lord Glenarvan—, ja comprendreu l’interès que el xicot tenia de parlar.

—Pirates! —va exclamar Mac Nabbs.

—Aquests bandits assassinaran la meva tripulació i s’empararan del Duncan.

—És necessari que arribem a la costa abans que aquests miserables —va dir Paganel—. Només així podrem evitar que portin a terme aquest fet criminal.

—Però, com travessarem el riu? —va preguntar Wilson.

—Si ells han passat el pont de Kemple, també el passarem nosaltres.

La idea de travessar el riu Snowy pel pont era temerària. Els malfactors es podien atrinxerar i defensar-se. Amb tot, però, varen acordar d’intentar-ho.

—Abans d’arriscar-nos —va opinar Mangles—, em sembla que seria prudent d’anar-lo a reconèixer. Jo me n’encarrego.

—I jo us acompanyo —va dir Paganel.

La proposta del savi va ésser acceptada i els dos homes es varen disposar a marxar sense pèrdua de temps.

Un cop ben proveïts de queviures i municions, Mangles i Paganel varen emprendre la marxa, i no varen trigar a desaparèixer per entre els alts canyissars de la vora del riu.

Durant tot el dia els van esperar amb impaciència. Els temors varen augmentar quan, en arribar la nit, encara no havien tornat.

La intranquil·litat es feia visible en tots, quan per fi, a les onze, Paganel i Mangles tornaven extenuats per les fatigues d’una caminada de deu milles.

—Hi ha el pont? —va preguntar lord Glenarvan ràpidament.

—Sí, un pont de troncs —va contestar Mangles—, que els bandits han passat, però…

—Què? —va preguntar lord Glenarvan, alarmat.

—L’han destruït després! —va afirmar Paganel, amb tristesa.

Tots varen quedar esparverats en sentir-ho, però no era precisament el moment de desesperar-se, sinó d’actuar. Si el pont havia estat destruït, no restava altra solució sinó travessar el riu per avançar-se a l’escamot de bandolers a Twofold.

L’endemà al matí, Mangles i lord Glenarvan varen anar a observar el llit del riu a fi d’organitzar el pas. L’impetuós corrent formava espantosos remolins. Lord Glenarvan s’estava amb el cap inclinat sobre el pit, en actitud pensarosa.

Per fi, varen tornar tots dos al campament. Durant la seva absència, Mulrady havia estat rodejat de les més sol·lícites atencions. El mariner se sentia tornar a la vida, i Mac Nabbs va poder afirmar que no havia estat lesionat, per sort, cap òrgan important, i que, per tant, era d’esperar la seva completa guarició en pocs dies.

Mentrestant, Mangles i Wilson varen emprendre la construcció d’una embarcació de prou dimensions.

Les esperances de salvar la tripulació del Duncan anaven desapareixent, ja que fins el dia 21 no varen començar les aigües del riu a baixar de nivell.

—Què hi fa ara? —va exclamar lord Glenarvan—, és massa tard!

—Però això no és raó perquè continuem aquí —va replicar Mac Nabbs.

—Conec bé Tomàs Austin —va intervenir en Mangles—. Sé que complirà les ordres rebudes, però pot ésser que el Duncan no es trobi encara en condicions de salpar. Qui ens assegura que les avaries siguin ja reparades a l’arribada de Ben Joyce? No som més que a trenta-cinc milles de Delegete, i en aquesta població trobarem mitjans ràpids de transport. Potser arribarem a temps d’evitar el mal.

Les explicacions del capità eren convincents. Lord Glenarvan va sentir que una esperança envaïa el seu esperit i va ordenar la marxa immediata.

Les aigües del riu havien baixat de manera notable. Joan Mangles es refiava de poder guanyar la vora oposada travessant el corrent en diagonal.

A dos quarts d’una varen embarcar la quantitat de queviures necessària per a un trajecte de dos dies. Mulrady estava en condicions d’ésser transportat.

A la una es varen instal·lar tots en aquella mena de rai tosc, però sòlid, que havien construït amb alguns troncs de corpulents arbres gomers que havien hagut de tallar.

Mangles havia instal·lat a estribord i confiat a Wilson una mena de rem per a sostenir l’embarcació contra el corrent i disminuir la deriva. Ell mateix es va encarregar de dirigir-la amb un groller timó, col·locat a la popa. Lady Elena i Maria Grant ocupaven el centre de l’embarcació al costat de Mulrady.

—Atenció i assegura’t contra el corrent! —va cridar Mangles a Wilson.

—Endavant! —va respondre aquest.

Mangles va deslligar les amarres i va empènyer el rai a través de les aigües, que l’arrossegaven cap al mig del riu a una mitja milla més avall del punt de partida.

Malgrat els esforços de Wilson i de Mangles, l’embarcació es va posar a voltar, sense que el rem ni el timó poguessin mantenir-la en línia recta. No hi havia manera de deturar el vertiginós moviment rodador de l’artefacte, que, al mateix temps, derivava, impulsat pel corrent, fins que tot de cop va assolir una relativa estabilitat i varen poder remar de nou, i aconseguiren d’avançar en direcció obliqua per acostar-se a la vora esquerra.

Ja n’eren a pocs metres quan el rem de Wilson es va trencar. Mangles va mirar de resistir, a riscos de rompre el timó. Wilson el va ajudar, amb les mans plenes de sang.

El rai, després d’una travessia que va durar més de mitja hora, es va anar a estavellar a la vora, i coronà així amb èxit l’esforç d’aquells homes. Però el xoc va ésser tan violent que els expedicionaris varen tenir el temps just per a agafar-se a les mates inclinades sobre el corrent i fer-hi venir Mulrady i les dues dones, al precís moment que els troncs del rai es desfeien i desapareixien riu avall.

Les persones eren fora de perill, però la major part de les provisions i armes, llevat de la carrabina del comandant, se n’havien anat amb les restes del rai.

Malgrat les penalitats, el riu havia estat passat, però la caravana es trobava desvalguda, a trenta-cinc milles del poblat, en una comarca deshabitada on no podien comptar amb l’ajut de ningú.

Varen resoldre marxar sense pèrdua de temps. Mulrady, comprenent que constituïa una càrrega molesta, va sol·licitar que el deixessin encara que només fos per a esperar recursos de Delegete. Lord Glenarvan s’hi va negar.

Varen construir un baiard amb branques d’eucaliptus, al qual van col·locar Mulrady per tal d’ésser transportat.

Els portants es rellevaven cada deu minuts.

I així, sense importar-los la fatiga, varen acampar en fer-se de nit en un bosquet d’arbres gomers, després d’haver avançat només cinc milles.





CAPÍTOL XXII


En fer-se de dia varen reprendre la marxa per aquella comarca, que era pitjor que el desert, ja que ni els animals no hi corrien, i s’havien de conformar amb l’aliment que els oferia la Naturalesa, molt escàs per cert, en aquells indrets.

Robert va descobrir un niu d’avitardes on hi havia una dotzena d’ous, que Olbinett va fer durs al caliu, i més tard varen agafar unes plantes comestibles que creixien al fons d’una corregada.

Així varen passar dos dies, amb les més grans penalitats, fins que el 24 de gener Mulrady va poder caminar a estones. Tenia la ferida completament cicatritzada.

Delegete era només a deu milles, però el temps era inclement. Plovia contínuament, i tots havien de fer heroics esforços per tal de poder suportar tantes penalitats.

A l’últim, la caravana va arribar a Delegete, a cinquanta milles de la badia de Twofold.

Allà varen poder organitzar ràpidament els mitjans de transport sense pèrdua de temps, de manera que al migdia, després d’un bon esmorzar, els expedicionaris, instal·lats en una sella de posta, varen sortir de Delegete al galop de cinc potents cavalls que eren rellevats cada deu milles amb una rapidesa prodigiosa, perquè lord Glenarvan havia promès una temptadora propina si es mantenia la velocitat de sis milles.

A eixida de sol de l’endemà, varen albirar el mar, i totes les mirades varen dirigir-se al llunyedar, provant de descobrir el Duncan. Però no es veia res. El cel i l’aigua es confonien a l’horitzó.

—Cap a Eden! —va ordenar lord Glenarvan.

La sella de posta va seguir el seu camí cap a la petita ciutat d’Eden, que distava cinc milles.

Quan varen arribar al poblat, el lord va enviar un telegrama al Sindicat d’Agents Marítims de Melbourne. Després els expedicionaris se’n van anar a l’hotel Victòria, on al cap de dues hores es rebia un despatx telegràfic, redactat en els següents termes:

Lord Glenarvan. — Eden.

Twofold. — Badia.

Duncan salpà 18 corrent destí desconegut.

J. ANDREW, S. B.



A lord Glenarvan el telegrama li va caure de les mans.

Ja no hi havia cap dubte. El Duncan, en poder de Ben Joyce, s’havia convertit en una nau pirata.

No val la pena de dir que totes les esperances d’aquells abnegats homes es varen esfondrar davant la situació en què es trobaven. Ja no es podien refiar del yacht per a continuar cercant el capità Grant. L’empresa dels generosos escocesos havia fracassat del tot.

En tals circumstàncies, Maria Grant va tenir el valor de no pronunciar el nom del seu pare, ocultant les seves angúnies, en pensar en la tripulació que acabava de perdre’s. Ella va ésser la primera de parlar de retornar a Escòcia.

—Teniu raó —va dir Mangles—. Crec que és el que hem de fer, però abans d’abandonar les investigacions, les reprendré pel meu compte. Trobaré el vostre pare o moriré en aquesta empresa.

Maria va donar la mà al jove mariner com per a signar el conveni. Per part de Joan, constituïa el sacrifici de la seva pròpia vida; per part de Maria, una eterna gratitud.

Durant el dia, fou decidida definitivament la partença, i van resoldre de traslladar-se a Melbourne, però Mangles va ésser informat que cap de les embarcacions ancorades a la badia no feia aquella travessia. Tampoc no es dirigien a Sidney ni a Punta de Gal·les, els únics ports d’Austràlia on lord Glenarvan hauria trobat passatge per a Anglaterra.

Paganel va presentar una proposta que ningú no esperava. Pel seu compte havia visitat també la badia i s’havia assabentat que una de les embarcacions fondejades es preparava per a salpar cap a Auckland, a l’illa del nord de Nova Zelanda. Va proposar de noliejar la nau per a dirigir-se vers aquella població, des d’on seria fàcil de retornar a Europa, en un dels vapors de la Companyia Peninsular.

La proposició va ésser acceptada, sense que a Paganel li calgués defensar-la massa.

Varen acordar de visitar el vaixell, i lord Eduard, Mac Nabbs, Paganel, Mangles i Robert varen agafar poc després una llanxa per dirigir-se a la nau, que es trobava fondejada a dues-centes cinquanta braces del moll.

Era un bergantí de dues-centes cinquanta tones, anomenat Macquarie, que feia el cabotatge entre els ports d’Austràlia i Nova Zelanda. El capità tenia la cara ampla, el nas aixafat i li faltava un ull. Els llavis ennegrits i ressecs de la pipa, tot això, ensems amb el seu brutal aspecte, feien d’aquell home un individu repulsiu.

—Què voleu? —va preguntar als desconeguts.

Joan Mangles va demanar pel capità.

—Sóc jo; què hi ha?

—Crec que el vostre vaixell se’n va cap a Auckland.

—Sí, i què?

—Quina càrrega porta?

—Tota la que es presenti.

—Admetríeu passatgers?

—Si es conformen amb el ranxo de bord…

—No cal. Portarem provisions. Tots plegats som nou persones, entre elles dues dones.

—No hi ha cabines a la nau.

—No hi fa res, ens arranjarem al castell de popa. Què dieu, doncs?

—Quant pagareu?

—Quant demaneu?

—Cinquanta lliures.

—D’acord —va dir lord Glenarvan.

—El menjar no hi és comptat.

—Conforme.

—Ja és dit. Vinga! —va dir el patró, estirant la mà—. Les arres.

Mangles va donar vint-i-cinc lliures al patró, que se les va ficar a la bossa sense dir gràcies.

—Demà, abans del migdia, haveu d’ésser a bord —va dir—. Tant si hi sou com no, faré llevar àncores i me n’aniré.

—Perfectament.

Conclòs el tracte, els visitants varen abandonar el vaixell, sense poder reprimir un gest de fàstic per haver de tractar amb aquell repugnant personatge.

—No hi fa res —va dir el comandant—. La qüestió és que aquesta nau va a Nova Zelanda i que, des d’allà, podrem tornar a Europa.

Varen fer tots els preparatius, en els quals Mulrady va poder-hi treballar ja, perquè es trobava totalment restablert.

Varen aprofitar també el temps explorant tots aquells voltants, amb l’esperança encara de trobar algun rastre del naufragi del capità Grant.

Paganel era víctima d’una gran agitació, i Mangles, que l’observava des de l’incident del riu Snowy, endevinava en el geògraf un cert desig mal contingut de parlar.

En acompanyar-lo aquella nit a l’habitació de l’hotel, Joan va tractar d’esbrinar una vegada més el motiu de l’excitació del savi.

—Què us passa?

—Per una banda sento alegria i per l’altra desesperació. Si; no us esvereu, estic alegre i desesperat davant la idea d’anar a visitar Nova Zelanda.

—Tal volta heu descobert un nou indici? —va demanar vivament Joan.

—No —va contestar el savi—. Ja veurem qui desembolica el cabdell a Nova Zelanda, però…, en fi, hi ha coses tan estranyes…, ja coneixeu la naturalesa humana.

L’endemà, Mac Nabbs va cobrar unes lletres endossades a favor de lord Glenarvan, en un establiment bancari, i més tard els expedicionaris es varen instal·lar al reduït castell del Macquarie.

A dos quarts d’una, va començar a baixar la marea i el patró va manar llevar àncores. Les veles varen ésser afluixades una mica pels cinc mariners que formaven la dotació i la nau va començar a moure’s.

Mangles somreia en veure la poca traça d’algunes maniobres i la forma com el patró de la nau les ordenava. Així i tot, li va semblar oportú de no ficar-s’hi per res i deixar fer a la tripulació.

A les set de la tarda varen perdre de vista les costes d’Austràlia. La mar bastant esvalotada, sacsejava la nau, que queia pesadament al buit de les onades.

Els passatgers experimentaven violentes sacsejades, que els feien penosa l’estada al castell, que no podien deixar perquè plovia molt.

No tenint altra cosa a fer, varen entaular una animada conversa. Només el geògraf murmurava en un racó frases vagues i incoherents. En què pensava Paganel? En aquella Nova Zelanda on el portava la fatalitat. Reconstruint mentalment la seva història, veia desfilar davant seu el passat d’aquell país, i li van venir al cap els noms de tots els mariners, geògrafs i aventurers que havien passat per aquelles inhòspites terres.

Paganel, de tant en tant, deixava la història de Nova Zelanda, que li corria pel cervell, i exclamava:

—«Contin…, contin…». Això no pot voler dir més que «continent», i Nova Zelanda és una illa. Cap mariner no pot ignorar-ho. —Però així i tot, les dues síl·labes «contin» el deturaven obstinadament en el seu camí cap a una nova interpretació.

Quatre dies després de la sortida, o sigui, el 3 de gener, el Macquarie no havia salvat encara les dues terceres parts del mar que separa Austràlia de Nova Zelanda. El patró no s’ocupava gaire de les maniobres del vaixell i cadascú feia el que volia. Mai no hi ha hagut ningú que navegués més a la Déu dóna. Però no hi havia cap més remei sinó resignar-se, de moment, i esperar els esdeveniments.

Així van passar sis dies, amb vent favorable, i sense que s’albirés la costa. Però l’endemà, Joan Mangles no va poder ocultar la seva inquietud, en comprovar que el temps s’empitjorava i que l’estúpid patró no feia res per a capejar el temporal que es pressentia pròxim. Ell i els mariners s’ocupaven de buidar ampolles d’alcohol, sense preocupar-se gens de la marxa del vaixell.

Cap a dos quarts de dotze, Mangles i Wilson es varen alarmar. Un soroll estrany que no els podia enganyar els indicava que eren molt a prop d’uns bancs. El patró semblava que no se n’adonava.

Mangles va demanar la sonda que Wilson portava, i després de deixar baixar la corda per la borda, va poder comprovar que només hi havia tres braces de fondària.

Prescindint de tot, Mangles es va precipitar cap al timó i el va agafar. Però, malgrat tots els esforços, el Macquarie es va atansar a la vora d’esculls entre l’escuma del mar encrespat.

De cop, va trepidar tota la nau. Havia topat amb una roca! L’embarcació va rascar el fons dues vegades i es va quedar immòbil, després de donar una brandada de 30° a estribord.

Les onades passaven per sobre el pont d’una punta a l’altra, i Mangles i els seus varen haver-se de refugiar molt en contra de la seva voluntat.

El patró i els seus mariners corrien d’ací d’allà, però, refets de l’espant, varen desfonar un barril d’aiguardent i es varen posar a beure.

Mangles i els seus amics varen preparar les armes disposats a rebutjar qualsevol atac. Però aquest no es va produir i van esperar amb impaciència que es fes de dia.

A les quatre va començar a clarejar i l’estat de la mar era relativament tranquil.

La llum va anar augmentant de mica en mica i la costa es va fer visible a menys de nou milles.

Davant aquella quietud, varen cercar el patró de la nau i els seus mariners, els quals pensaven que trobarien ben borratxos. Però, després de recórrer tota la nau, varen adonar-se que havien desaparegut. Varen cercar l’únic bot salvavides, però aquest havia desaparegut igual que la tripulació. No podia haver-hi dubte que, aprofitant les ombres de la nit, el patró i els seus mariners havien fugit amb l’únic bot del bergantí.

Novament la situació de lord Glenarvan i els seus companys era difícil. La costa encara era lluny i la nau es trobava encallada.

Joan Mangles va tenir l’esperança de posar-la a flor d’aigua al moment de la plenamar, i per això varen treballar tots amb afany alleugerint de pes la nau, preparant el velam i clavant l’àncora pel costat convenient. Tot va ser debades; el Macquarie només es va moure una mica per a tornar-se a quedar immòbil.

—Què farem? —va preguntar lady Elena.

—Treballar sense parar —va dir lord Glenarvan— per construir un rai i mirar de guanyar la costa.

Al cap de poc varen començar la tasca, i a l’endemà, a les vuit del matí, havien acabat un rai, construït amb part del fustam del vaixell encallat i assegurat amb uns quants barrils buits que feien de flotadors.

A fi que no faltés res a l’embarcació, Mangles la va proveir d’una vela i d’un timó rudimentari.

Varen embarcar queviures en prou quantitat perquè duressin fins a Auckland, ja que no podien comptar amb els productes d’aquella terra hostil. Les armes i les municions foren en lloc segur. També varen embarcar una àncora per si de cas fos necessari fondejar en alta mar.

A les deu va començar-se a notar la pujada de la marea i els expedicionaris varen embarcar-se damunt la fràgil plataforma.

Mulrady va tallar l’amarra que mantenia el rai al costat del bergantí, van desplegar la vela, i sota la doble acció de la marea i del vent, varen dirigir-se cap a terra.

La travessia va començar bé, però al cap d’algunes hores el vent va deixar de bufar del tot i el rai va quedar a mercè de les onades.

De sobte, els va semblar que era necessari desviar-se per no topar amb un altre escull, quan es varen adonar que aquell punt negre no era cap roca, sinó el bot del bergantí que flotava amb la quilla enlaire. No podia haver-hi cap dubte que els tripulants del vaixell encallat havien trobat la mort en fugir abandonant lord Glenarvan i els seus acompanyants.

Quan la marea va tornar a pujar, el rai va recuperar la marxa, fins que, per fi, després d’una travessia que gairebé es podia considerar normal, la fràgil embarcació va quedar encallada en un fons arenós a vint-i-cinc braces de la costa.

Lord Glenarvan, Robert i Mulrady es varen tirar a l’aigua. El rai va ésser sòlidament estacat per mitjà d’amarres als esculls.

Les passatgeres, portades en braços, varen arribar a terra sense haver-se mullat ni un sol plec del vestit.

Les armes i queviures varen ésser desembarcats en aquelles temibles platges de Nova Zelanda, que tant feien pensar Paganel, el qual, contra la voluntat de lord Glenarvan, que volia dirigir-se a Auckland pel camí més recte, va aconsellar que no era molt convenient de separar-se massa de la costa. No havien d’oblidar que, en aquells moments, els indígenes estaven en guerra contra els anglesos, que consideraven invasors de la seva terra.

Varen iniciar immediatament la marxa sense cap inconvenient, fins que al vespre varen arribar a un bosquet, on varen sopar sense fer foc per no cridar l’atenció.

Al cap de mitja hora, una profunda son es va emparar dels viatgers, cansats per una marxa de quinze milles.

L’endemà, una canoa de cap a setanta peus de longitud, cinc d’amplada i tres de calat, amb la proa alta com una góndola veneciana, remuntava el corrent del riu Waikato.

Vuit rems a proa la impulsaven veloçment, mentre un home assegut a popa la dirigia per mitjà d’una perxa.

Aquest personatge era un indígena d’uns quaranta-cinc anys, d’elevada estatura, ample de pit, fort i vigorós. La seva sinistra fesomia li donava un aspecte dominant i ferotge. Era un cap maori, de cos solcat de tatuatges.

Al seu costat s’aplegaven nou guerrers d’inferior categoria, però armats i d’aspecte esquerp. Alguns d’ells, ferits als darrers combats, estaven completament immòbils.

Al centre de la canoa, damunt un jaç de fullaraca, hi anaven deu presoners lligats de peus, però amb les mans lliures. Eren lord Glenarvan, lady Elena, Maria Grant, Robert, el comandant Mac Nabbs, Paganel, Joan Mangles, Olbinett i els dos mariners.

La nit abans havien estat sorpresos mentre dormien, fets presoners i portats a l’embarcació.

Fins aleshores no els havien maltractat, però hauria estat inútil de resistir-se. Tenien les armes i les municions en poder dels salvatges i les seves mateixes bales els haurien abatut.

Per algunes paraules dites en anglès pels indígenes, varen saber que aquests havien estat rebutjats per les tropes britàniques i que es retiraven cap als districtes de l’alt Waikato.

El cap de l’expedició era el capitost de la tribu i es deia Kay-Koumou, nom que vol dir «devorador d’enemics».

Lord Glenarvan, comprenent que els era familiar l’idioma anglès, es va decidir a interrogar el capitost sobre la sort que els esperava.

—On ens portes? —li va preguntar amb veu ferma.

Kay-Koumou el va mirar fixament, sense respondre.

—Què penses fer de nosaltres? —va insistir lord Glenarvan.

Pels ulls del cap indígena va passar un llampec d’ira, al mateix temps que, amb veu solemne, deia:

—Si els teus et volen, canviar-te; si no, matar-te.

Lord Glenarvan no va preguntar més, però en el seu cor va renéixer l’esperança.





CAPÍTOL XXIII


Pel que havia dit Kay-Koumou, era indubtable que els anglesos havien capturat algun dels caps de l’exèrcit maori, i els indígenes intentaven rescatar-los per mitjà d’un canvi. Per tant, la situació no era desesperada, ja que hi havia una probabilitat de salvar-se.

Mentrestant, la canoa anava remuntant amb tota rapidesa el curs del riu.

Paganel va consultar el mapa i va poder comprovar que es dirigien al llac Tauco. De manera que, comptant-hi les parades de la nit, el viatge duraria prop de quatre dies.

Durant tot l’endemà, d’altres canoes que semblaven esperar la del cap es varen incorporar a la marxa. Tots els remers vogaven amb ímpetu formidable, procurant que les embarcacions remuntessin el curs del riu amb la major velocitat en direcció al llac Tauco, que es troba a 1.250 peus sobre el nivell del mar, dominat per un cercle de muntanyes de 800 metres d’altura.

Tota aquella regió bull com una immensa caldera suspesa sobre les flames subterrànies. En molts indrets es filtren ardents onades, i el terreny trontolla al contacte del foc central, que deixa escapar els seus vapors si fa no fa dotze milles més lluny, pels cràters del volcà Tougariro.

En sortir de l’aigua del Waikato, Kay-Koumou va travessar la petita badia per on el llac vessa cap al riu, va tombar per un agut promontori i va atracar a la platja oriental del llac, al peu de les primeres ondulacions del mont Manga, superba protuberància de 600 metres.

A un quart de milla, sobre una escarpa de la muntanya, es veia Pah, un fort maori situat en un punt inexpugnable. Els presoners, una volta desembarcats, hi varen ésser conduïts, bo i deslligats.

En arribar-hi, els captius varen sofrir una horrible impressió en veure els caps humans que adornaven les posts de la segona estacada.

La residència de Kay-Koumou s’elevava al fons de la fortalesa, entre diverses cabanes de menor importància.

Lord Glenarvan i els seus companys varen mirar-ho tot amb un sol esguard, mentre esperaven les arbitràries ordres del cap de tribu i aguantaven un xàfec d’insults i fàstics d’un tropell de velles indígenes.

El cap maori va imposar silenci a l’escandalós guirigall. Lord Glenarvan es va inclinar en senyal d’agraïment.

—Coratge, Elena! Déu no ens abandonarà —va dir Eduard.

Al cap de poc va recomençar la cridòria. Els indígenes, en comprovar que no tots els guerrers havien tornat, es planyien amb interminables gemecs per haver de deixar els cossos dels seus morts als invasors anglesos.

Les expressions de dolor i les amenaces de les dones, que es confonien amb les imprecacions dels homes, contra els europeus, anaven en augment.

Kay-Koumou, tement els excessos dels fanàtics de la seva tribu, va fer conduir els captius a un lloc sagrat, situat a l’extrem de la fortalesa, sobre una abrupta calma.

Els presoners, protegits momentàniament contra el furor indígena, es varen ajeure dintre aquella cabana, recolzada en un massís, a uns cent peus sobre la indicada calma.

Robert, enfilant-se a les espatlles de Wilson, va poder mirar què passava a fora.

Els indígenes, que gesticulaven i cridaven, es trobaven al voltant del seu cap, que, pels gestos que feia, semblava com si els indiqués que tinguessin calma i confiança. No hi havia dubte que Kay-Koumou tenia un especial interès a protegir els presoners, amb el fi de canviar-los pels seus caps captius.

Lady Elena es va alçar en aquell moment i va agafar pel braç el seu espòs tot donant-li un revòlver carregat.

—Una arma! —va exclamar lord Glenarvan, amb els ulls il·luminats en veure-la.

—Sí —va respondre la seva esposa—. Els maoris no escorcollen les presoneres, però les bales d’aquesta arma són per a Maria Grant i per a mi, i no per als indígenes. Has d’evitar que caiguem vives en mans d’aquests salvatges.

El revòlver va desaparèixer dintre la butxaca del lord al mateix moment que s’aixecava el pestell que tancava la porta de l’estança i apareixia al llindar un indígena, que va fer senyals als presoners que el seguissin.

Els captius, al cap de poca estona, es trobaven davant Kay-Koumou, al voltant del qual hi havia reunits els principals guerrers de la seva tribu. Entre ells hi havia el maori que manava una de les canoes que s’havia ajuntat a la de Kay-Koumou.

Es deia Kara-Teté i era un important cap de tribu.

Però, amb tot i trobar-se reunits, un observador hauria comprès que entre els dos caps hi havia una certa rivalitat. El comandant va adonar-se que la influència de Kara-Teté feia ombra a Kay-Koumou. Tots dos capitanejaven importants poblats i gaudien de gran prestigi.

Kay-Koumou va interrogar Glenarvan i, en saber que era anglès, va informar dels seus desigs de canviar-lo pel gran sacerdot de les tribus, que havia caigut en poder dels britànics.

—Val tant la teva vida per als anglesos com la del nostre sacerdot per a nosaltres? —va preguntar l’indígena.

—No —va replicar l’interpel·lat—; jo no sóc cap ni sacerdot entre els meus, i crec que no m’acceptarien a mi sol. Potser us tornarien el vostre sacerdot a canvi de tots nosaltres.

—Nosaltres acostumem a canviar presoner per presoner —va replicar Kay-Koumou.

—Així, doncs, ofereix aquestes dues dones a canvi del teu sacerdot —va proposar el lord assenyalant la seva esposa i Maria—, elles ocupen una elevada posició al seu país.

El cabdill va mirar fredament el seu presoner i després de somriure maliciosament va dir:

—Et penses que els ulls de Kay-Koumou no saben llegir en els cors? Aquesta és la teva dona —i va assenyalar lady Elena.

—No —va cridar Kara-Teté—, aquesta dona és meva —i empenyent els presoners, el cap maori va posar la seva mà sobre l’espatlla d’Elena, que es va esgarrifar, al mateix temps que cridava desesperada:

—Eduard!

Lord Glenarvan, sense dir un sol mot i amb la rapidesa del llamp, va alçar la mà empunyant el revòlver i va disparar. Kara-Teté va caure mort.

La plataforma del fort es va omplir a l’acte d’indígenes que, en sentir la detonació, havien sortit de les cabanes precipitadament. Cent braços van alçar-se contra els malaurats. El revòlver de lord Glenarvan li va ésser arrencat de les mans.

Kay-Koumou, després de mirar amb odi Glenarvan, va protegir amb una mà el cos de l’homicida, mentre amb l’altra contenia a la multitud.

—Tabú! Tabú! —va cridar.

Kay-Koumou, a més de cap de la tribu, tenia el títol d’«ariki» i posseïa la dignitat de sacerdot, i per tant podia estendre sobre persones i coses la supersticiosa protecció del tabú.

La multitud es va aturar i els expedicionaris varen ésser salvats momentàniament per aquell poder sobrenatural. Poc després, eren portats altra volta a la seva presó. Però Robert i Paganel havien desaparegut.

Com podríem descriure les angoixes i els sofriments que van sentir els expedicionaris durant aquella seva primera nit de captivitat? Què s’havia fet del bondadós Paganel i del servicial Robert? Segurament que havien estat les primeres víctimes sacrificades a la venjança dels indígenes. Tota esperança havia fugit del cor del comandant, que no s’atabalava pas tan fàcilment com això. Aquell tabú arbitrari que acabava de salvar-los dels furors de la tribu, no es convertiria més tard en la més atroç de les tortures? Com podien pensar en una evasió en aquell lloc tallat a pic per tres costats i vigilat per l’altre per deu guerrers ben armats?

Lady Elena i Maria Grant demanaven la gràcia d’ésser sacrificades pels seus propis amics abans d’ésser lliurades a mans d’aquells salvatges.

Amb la més horrorosa de les inquietuds va arribar el matí del 3 de febrer, sense que s’hagués aixecat la incomunicació entre els indígenes i els presoners emparats pel tabú. Però al tercer dia, els captius varen notar un gran enrenou al campament. Kay-Koumou va sortir de la seva residència rodejat dels principals caps de tribu i es va instal·lar en un monticle de poca alçària. A un senyal seu, un dels guerrers es va dirigir a la presó.

Lady Elena es va estrènyer efusivament contra el pit de lord Glenarvan.

—Recorda’t que tens el punyal que Mac Nabbs va poder agafar de Kara-Teté quan va caure mort.

Maria va acostar-se a Joan Mangles.

—Ja que lord Glenarvan i la seva esposa —li va dir— creuen que un marit pot donar mort a la seva esposa per estalviar-li una vergonyosa existència, crec que hauran de reconèixer el mateix dret al promès d’una noia, per tal d’evitar-li la mateixa sort. En aquest moment suprem declaro que el meu cor us pertany des de fa molt de temps, Joan.

—Maria…! —va exclamar el jove, profundament emocionat.

En aquell moment la porta es va obrir i els captius varen ésser conduïts davant Kay-Koumou.

—Et confesses autor de la mort de Kara-Teté? —va preguntar a Glenarvan el cap neozelandès.

—Sí.

—Doncs moriràs demà en sortir el sol.

—Tot sol? —va preguntar lord Eduard.

Kay-Koumou, donant a la seva mirada una expressió feroç, va comentar:

—Ah! Si la vida del nostre sacerdot no fos més necessària que la vostra…

En aquell moment la multitud es va fer a un costat, per donar pas a un guerrer inundat de suor i esgotat per la fatiga. Kay-Koumou el va interrogar en anglès, amb l’evident intenció d’ésser comprès pels captius.

—Véns del camp enemic?

El maori va dir que sí.

—Has vist el presoner? El nostre gran sacerdot.

—Sí, però ja no és viu. Els anglesos l’han afusellat.

Aquelles paraules representaven la sentència per a lord Glenarvan i els seus companys.

—Demà, en fer-se de dia, morireu tots —va dir Kay-Koumou.

Els presoners no varen ésser reclosos, de moment, ja que durant aquell dia havien d’assistir als funerals del cap mort i a les sagnants cerimònies que els acompanyaven. Un destacament indígena va conduir els presoners a l’indret designat i els va posar sentinelles de vista.

Havien passat els tres dies reglamentaris des de la mort de Kara-Teté i varen començar els actes.

El cadàver havia estat vestit amb les seves més sumptuoses gales, i, embolcallat amb un superb mantell, va ésser dipositat sobre un petit túmul.

Els parents i amics del mort varen elevar un immens clamor de planys, gemecs i sanglots. Es picaven el cap i s’esgarrapaven la cara amb les ungles, mostrant-se més pròdigs en sang que en llàgrimes. Les dones complien a consciència el salvatge deure.

La companya de Kara-Teté havia de seguir el seu espòs a la tomba. Es va presentar amb els cabells en desordre i presa d’un copiós i commovedor plany. Es va acostar al túmul i en un suprem paroxisme de dolor, va clavar un cop a terra amb el cap.

En aquell moment se li va atansar Kay-Koumou empunyant una mena de maça, amb què va assestar un cop tan fort al cap de la desventurada, que aquesta va caure a terra com tocada pel llamp. Una infernal cridadissa va omplir l’espai.

Al cap de poc seguien la mateixa sort que l’esposa de Kara-Teté sis malaurats que havien estat els lleials servidors del cap. No s’hi resistien i semblaven resignats. Anaven a la mort amb les mans lliures i sense tractar de defensar-se. L’execució va ésser ràpida, i se’ls evità molts sofriments.

Sis cops de maça clavats pel braç d’altres tants fornits guerrers varen abatre les víctimes enmig d’un gran bassal de sang. Allò va ésser el senyal per una repugnant escena de canibalisme. La massa d’indígenes, sense distinció de classes ni sexes, es va tirar corrents sobre les restes inanimades de les víctimes que, com que no eren protegides pel tabú com el cap de la tribu, varen ésser esquinçades, dividides i esbocinades. Tots els maoris presents a l’acte varen tenir participació a l’animat festí. Es disputaven la més petita pelleringa, i les gotes de sang calenta esquitxaven els monstruosos comensals enmig d’un deliri repugnant amb una pluja roja.

Lord Glenarvan i els seus companys, anguniats, miraven d’ocultar als ulls de les dues pobres dones l’abominable escena.

L’espantosa cerimònia es va prolongar encara molta estona, entre danses i crits fúnebres.

Al cap d’una hora d’aquella espantosa orgia de sang, els cadàvers de Kara-Teté i de la seva esposa varen ésser inhumats d’una manera definitiva en un mausoleu instal·lat fora de la fortificació, cap a dues milles, al cim d’una muntanyeta anomenada Maunganamu, situada a la ribera dreta del llac. Cap allà varen ésser portades les restes per mitjà d’un palanquí molt primitiu, que duien quatre guerrers.

Tota la tribu els va seguir en processó fins al lloc de l’enterrament, tot entonant himnes fúnebres.

Els presoners varen presenciar la sortida del seguici i, mitja hora més tard, la fúnebre comitiva va desaparèixer de la seva vista en les profunditats de la vall, per a reaparèixer després serpentejant per les senderes de la muntanya.

La tribu es va aturar a vuit-cents peus d’alçària, al cim del turó, al lloc prèviament preparat per a sepultar Kara-Teté. La tomba era un autèntic monument digne d’un capitost.

Els parents varen tenir cura d’emmagatzemar en el recinte mortuori gran quantitat de queviures, robes i armes, a fi que no faltés cap comoditat en la nova vida al gran cap.

Kara-Teté i la seva esposa varen ésser dipositats a la tomba, i es va tornar a omplir el buit de terra i herbes, enmig d’una nova sèrie de lamentacions.

Després d’això, el seguici va baixar silenciosament al llarg de la muntanya, que ningú no podria escalar des d’aleshores, sota pena de mort, perquè des d’aquell moment quedava declarada tabú.

Els captius varen ésser conduïts novament a la presó, que no havien d’abandonar fins l’hora del seu suplici. Els quedava, doncs, una nit per a preparar-se a morir.

Lord Glenarvan va aixecar la cortina que tapava la porta amb l’esperança de poder-se escapar encara, però uns vint-i-cinc indígenes vigilaven l’entrada de la presó, estratègicament apostats al voltant d’una foguera.

Els captius no podien ja fer res més sinó elevar les seves pregàries a Déu, perquè s’apiadés d’ells.

Devien ésser les quatre de la matinada quan Mac Nabbs es va sentir atret per una lleugera remor, segons semblava produïda darrere les fustes del fons, a la paret de la caseta adossada al massís.

—Escolteu! —va dir en veu baixa als seus companys.

El soroll cada volta era més perceptible.

—Algun animal que es mou dintre del seu cau —va dir Joan.

—I si fos un home? —va insinuar lady Elena.

—Home o animal, jo miraria d’assabentar-me’n —va replicar Mac Nabbs.

Tots varen emprendre la tasca de foradar el mur. El terra era esponjós i trencadís i, malgrat la manca d’eines, ja que només tenien un punyal, el forat va avançar ràpidament. No varen trigar a comprendre que algú, sostingut al pendent del fort, tractava d’obrir una bretxa des de fora. Els captius varen augmentar els esforços, fins que, tot de cop, el comandant va retirar ràpidament la mà, que havia topat amb la fulla d’una arma.

Tot seguit van veure una mà que sostenia un punyal i moments després varen poder reconèixer Robert.

El forat es va engrandir en un moment i Robert va passar a dintre. A la cintura hi portava una llarga corda.

—Et crèiem mort a mans del indígenes —va dir lady Elena.

—Ca! —va contestar Robert—. Em vaig escapolir, aprofitant l’esvalot i vaig fugir del recinte.

Mulrady va observar a fora i va poder comprovar que tan sols quatre guerrers estaven de sentinelles; els altres dormien.

—Anem! —va afegir Robert, tot decidit.

—No podem perdre ni un minut —va dir el comandant.

Adoptades les necessàries precaucions per a assegurar l’èxit, va començar l’evasió. Els presoners varen passar d’un a un per l’estreta galeria excavada i es varen trobar en una gruta, segurament ignorada pels mateixos indígenes.

Joan, que va ésser el darrer de sortir de la barraca, va fer desaparèixer la runa i va lliscar per l’obertura, que va tapar amb la palla que el havia servit de llit. La galeria quedava perfectament dissimulada.

Des de la gruta havien de baixar fins a l’empit per la part posterior de la muntanya, la qual cosa hauria estat impossible si no haguessin tingut la corda que portava Robert i que havia trobat junt amb un punyal en una cabana abandonada.

Abans que el seus amics baixessin per la corda, que va ser estacada a un sortint de la roca, Joan va provar-ne la resistència i va afirmar que només podia sostenir el pes de dues persones.

Primer de tot varen baixar lord Glenarvan i la seva esposa, que, en arribar a terra, varen donar el senyal convingut estirant tres vegades seguides la corda. Robert havia precedit lord Glenarvan com a guia de l’expedició.

A continuació varen baixar Joan i Maria, i, cinc minuts després, els fugitius, evadits amb èxit de la seva presó, abandonaven el seu refugi provisional, a la part més amagada de les muntanyes.

—I el senyor Paganel? —va demanar tot sorprès Robert, quan va veure que no era en el grup.

—Com! —va exclamar lord Glenarvan—. No us vàreu trobar en aquell embolic? No us vàreu escapar junts?

—No, milord —va replicar Robert, esparverat en saber la desaparició del seu amic.

—Anem! —va dir Mac Nabbs—. A qualsevol lloc que signi, no estarà Paganel pitjor que nosaltres aquí. No podem perdre ni un minut. Endavant!

Passant com ombres entre els matolls, els expedicionaris caminaven de pressa, esquivant els punts des dels quals els haurien pogut veure els indígenes. Anaven a la ventura, però eren lliures.

No trigaria a sortir el sol i seria notada la fugida dels condemnats. Calia, doncs, posar-se ben aviat fora de l’abast dels salvatges, a fi que la distància els desorientés.

Els fugitius avançaren sense rumb fixat. Les masses indefinides de turons i muntanyes se succeïen sense interrupció.

De sobte, va ressonar un espantós alarit, llançat alhora per cent gorges. Els indígenes havien descobert l’evasió, és que els havien vist? Els havien delatat les seves petjades?

La boira s’havia alçat i, plens de terror, varen veure que la massa d’indígenes es trobava només a tres-cents peus per sota de la seva posició. Havien estat descoberts i tota la tribu va prorrompre en una eixordadora cridòria.

—Coratge! —va cridar lord Glenarvan, excitant els seus companys, que en menys de cinc minuts varen enfilar-se fins al capdamunt del turó.

—Estem salvats —va exclamar Robert—. Aquesta és la tomba de Kara-Teté i la muntanya és tabú. Els indígenes no s’hi acostaran mai.





CAPÍTOL XXIV


Les paraules de Robert varen produir la sorpresa general entre tots els expedicionaris, que van mirar immediatament al voltant seu.

El noi tenia raó: cinquanta peus més amunt, al mateix cim de la muntanya, hi havia un tancat format per estaques acabades de clavar. Era, en efecte, el sepulcre del cap maori.

Per tant, lord Glenarvan i els seus companys es trobaven al cim del Manuganamu.

Van guanyar la cúspide i van penetrar al fúnebre recinte.

—Un indígena! —va exclamar el comandant.

—No hi fa res! Entrem!

Varen penetrar decidits i pogueren comprovar que, efectivament, en aquell lloc hi havia un maori embolicat amb un gran mantell, que no permetia que se li veiés la cara.

L’indígena no es va moure i, abans que li poguessin adreçar la paraula, va dir, en to afable i en correcte anglès:

—Seieu, senyors, l’esmorzar està servit.

En reconèixer aquella veu, tots es varen precipitar cap al maori, que no era altre sinó Jaume Paganel.

—Podeu menjar tranquils —va continuar el savi—, aquests éssers són tan ridículs, que no gosaran per res escalar la muntanya, perquè aquest lloc és inviolable per a ells.

—I com heu arribat fins aquí?

Paganel va contar que, després de la mort de Kara-Teté, es va escapar fora del recinte de la fortalesa i va sortir fugint, però amb tan mala sort, que va anar a petar en un campament de maoris. El cap el va saludar en correcte anglès, i va acompanyar la benvinguda amb l’acostumat fregament de nassos. Amb tot i això, el savi es va adonar que no podia donar un sol pas sense la cortesa i sol·lícita companyia del cap. Sens dubte es trobava presoner.

Aquesta situació es va prolongar durant tres dies, fins que, per fi, durant la darrera nit, va aconseguir d’escapar-se.

—Haveu estat maltractat? —va preguntar lady Elena.

—Hi ha hagut de tot —va contestar Paganel, filosòficament.

Després, el geògraf havia presenciat l’enterrament de Kara-Teté, i sabent que la muntanya quedava declarada inviolable per tal motiu, va decidir de refugiar-s’hi per tal de meditar què havia de fer.

—Som en lloc segur, efectivament —va dir lord Glenarvan—, però els indígenes no es retiraran del peu de la muntanya, esperant que ens rendim a causa de la fam.

—Tenim aliments per a bastants dies —va assegurar Paganel—; aquests idiotes han omplert el recinte mortuori de menjar de totes classes i, per si no n’hi hagués prou, també tenim roba, armes i municions.

—D’acord, senyor Paganel —va dir Mac Nabbs—, però no ens podem estar aquí tota la vida. Els indígenes no desistiran d’assetjar-nos.

Com si aquelles paraules fossin un mal auguri, varen ressonar algunes detonacions que venien del peu de la muntanya.

Paganel va somriure i va respondre:

—A grans mals grans remeis, és a dir, a greus situacions grans recursos.

—Compteu amb grans recursos? —va preguntar Mac Nabbs.

—Si no hi ha més remei, podem apel·lar-hi —va replicar en Paganel.

—De què es tracta? —es va interessar en Mangles.

Jaume Paganel va fer observar que la terra tremolava a petits intervals, la qual cosa ja havien notat el seus companys durant l’ascensió. Era la vibració continua que produïen els gasos apilotats sota la coberta de la muntanya, condensats per acció dels focs subterranis. Aquella regió era essencialment volcànica i el seu sòl deixava transpirar els vapors enterrats. El Manuganamu no era sinó un dels nombrosos cons que omplen la zona central de l’illa, és a dir, un volcà en embrió. La més petita acció mecànica podria determinar la formació d’un cràter a les seves parets, formades per una capa silícica i blanquinosa.

—En realitat —va acabar Paganel—, ens trobem sobre una caldera, encara que bastant sòlida.

Però abans d’apel·lar als mitjans que les paraules del geògraf deixaven endevinar, volien provar d’escapar-se per un altre conducte, però totes les temptatives resultaven inútils, i en més d’una ocasió varen haver de tornar al punt de partida enmig d’una autèntica pluja de bales.

El dia 17 de febrer, els expedicionaris varen creure que ja no podien esperar més. Varen reconèixer de nou el terreny i varen descobrir, en un lleuger pendent, relativament separat de la tomba, una enorme roca que semblava ésser el tap d’un gran recipient en ebullició, ja que per les esquerdes sortien amb força els gasos subterranis.

—Aquí hi ha les flames venjadores dels déus indígenes —va exclamar Paganel assenyalant la roca—. Aquest volcà artificial, els furors del qual dirigirem nosaltres mateixos, serà interpretat pels indígenes com el càstig pel nostre sacrilegi.

Els expedicionaris varen prendre totes les precaucions i mesures necessàries per a sortir bé d’aquella empresa. Varen arrencar uns quants bastons llargs i resistents de l’estacada, i esperaren que la foscor ho embolcallés tot. A les vuit, la cúspide de la colina quedava embolcallada en les més impenetrables tenebres. El cel oferia un fons negre molt adequat per a fer ressaltar les flames que es disposava a fer sortir la mà de Paganel.

Els expedicionaris varen obrir primer de tot una senzilla rasa a l’empit de la muntanya, a fi que la roca que tapava el petit cràter pogués baixar per aquell pla inclinat. A continuació, utilitzant com a palanca les estaques arrencades, varen atacar bravament la massa rocosa, que va trigar a moure’s sota el simultani i combinat esforç.

Els temeraris obrers treballaven silenciosament, mentre sentien sota els peus el rugit de les flames i els xiulets de la bullent caldera.

En un suprem esforç varen desprendre el bloc, que va desaparèixer rodant pel pendís, mentre ells, emprenent veloç cursa, es refugiaven a la tomba.

Poc després, la prima crosta va cedir i una columna de foc va pujar cap al cel, tot detonant sorollosament; al mateix temps, els rierols d’aigua en ebullició i les candents laves es precipitaven sobre el campament maori, amb el consegüent desconcert, que va provocar la fugida dels assetjants.

Els salvatges llançaven crits de desesperació al contacte de les abrasadores laves que envaïen el campament, mentre els qui no eren atrapats per les onades de foc corrien cercant refugi a les immediates colines.

En alguns moments, quan l’erupció volcànica s’afeblia, els expedicionaris podien oir clarament el crit sagramental:

—Tabú! Tabú! Tabú!

Una hora després de l’aparició del volcà, queia pels seus empits un riu de lava incandescent, que arrasava tot el que trobava al seu pas. Els fugitius, amagats darrere l’estacada del recinte, seguien els espantosos progressos del fenomen.

Quan es va fer de dia, i sense que disminuís el furor volcànic, lord Glenarvan va poder comprovar que els maoris s’havien replegat a les calmes veïnes, fora de l’abast del volcà.

—Se n’han anat —va exclamar el lord—; la nostra estratagema ha donat resultat. Gràcies a Déu! Els maoris ja ens creuen morts, però aquesta nit ressuscitarem i, sortint de les nostres tombes, fugirem d’aquests llocs de barbàrie.

Durant el dia, els expedicionaris varen estudiar conscienciosament la partença, sense descuidar-se d’equipar-se de queviures, armes i municions a costes del difunt Kara-Teté.

—Haurem de recórrer cap a cent milles per a arribar a la badia de Plenty —va assegurar Paganel.

—Les farem sense defallir —va dir lady Elena.

Lord Glenarvan va dirigir-li una mirada d’agraïment, i els expedicionaris varen començar a baixar cautelosament les rampes del Manuganamu. Mangles i Wilson anaven davant, alerta per a qualsevol contingència. Els altres seguien en silenci, tractant de fer com menys soroll millor tot caminant…

Durant deu minuts, la petita tropa va prosseguir lentament la marxa. Es trobaven en l’espessor d’un bosc.

La foscor de la nit afavoria l’evasió i calia aprofitar-se’n per tal de sortir dels funestos paratges del llac Taupo.

Paganel, revelant altra vegada el seu meravellós instint d’explorador, va prendre la direcció de la caravana en la seva difícil marxa per les muntanyes.

Varen caminar durant tres hores sense reposar, per les rampes del vessant oriental. A les nou del matí havien recorregut dotze milles.

No es podia demanar més als estrenus expedicionaris, els quals varen decidir d’aturar-se en aquell lloc, que els semblava bo per a fer-ho.

L’alto va durar fins a les dues de la tarda, en què varen reprendre la caminada, i es varen tornar a aturar al capvespre, a vuit milles de les muntanyes.

La jornada següent va presentar grans dificultats, ja que van haver de travessar la regió dels llacs volcànics que s’estén a l’est dels Wahiti.

En aquell vast espai, l’expansió de les forces subterrànies es produïa en totes les formes. Pertot sortien dolls d’aigua calenta enmig de remolins de vapor d’aigua. El terreny era ple de protuberàncies, que no eren sinó cràters mig apagats i solcats per nombroses esquerdes.

Varen necessitar quatre dies per a recórrer la impracticable regió, fins que, a la fi, el 23 de febrer, varen poder acampar a cinquanta milles del Manuganamu, al peu d’un turó.

Joan fixava la ruta mitjançant la posició dels estels i, tot i que no es va produir fins aleshores cap incident d’importància, els expedicionaris experimentaven cada vegada més fatiga i desitjaven d’arribar a les Missions.

A mesura que s’apropaven a la costa, lord Glenarvan s’isolava del grup, pensant en el Duncan i en la sort de la tripulació, i això li feia oblidar els perills que encara els amenaçaven fins a arribar a Auckland.

En les converses, més per afinitat d’idees que per qüestió de simpatia, ja no parlaven del capità Grant, perquè tots creien que ja no podrien fer res per ell, i si en alguna ocasió era pronunciat el nom del mariner era en els diàlegs de la seva filla amb Joan Mangles.

L’apassionat jove no havia tornat a recordar a la Maria allò que ella havia dit la darrera nit de presó. La seva discreció li prohibia d’aixecar acta d’unes manifestacions formulades en un instant de summa desesperació.

Quan Mangles anomenava Enric Grant era per a fer constar els projectes que planejava per tal de continuar les recerques pel seu compte.

Mentrestant, alguns dels expedicionaris es varen ocupar de la caça per poder-se proporcionar menjar.

El 25 de febrer varen passar sense dificultat un riu que, segons Paganel, havia d’ésser el Kaikari.

La marxa continuava essent penosa. Les provisions s’acabaven i no se’n podien proporcionar més. Havien d’avançar, la destral, en un lloc on la caça era impossible i on faltava l’aigua. En aquells espantosos moments, els expedicionaris varen estar a punt de perdre fins i tot l’energia moral.

Per fi, impulsats tant sols per l’instint de conservació, varen arribar a la punta Lottin, a la vora del Pacífic, on es veien algunes cabanes desertes, probablement runes d’un poblat que acabava d’ésser devastat per la guerra.

Erraven al llarg de la platja, quan, a menys d’una milla de distància, va aparèixer un grup d’indígenes que es va dirigir cap a ells, empunyant les armes.

Lord Glenarvan es preparava per al combat, quan en Mangles va cridar:

—Una canoa!

Tots es varen girar i pogueren comprovar que a vint passes amb prou feines hi havia una piragua encallada amb sis rems.

Amb la velocitat del llamp van posar-la a l’aigua i la varen ocupar, i tot seguit varen empunyar els rems. Lord Glenarvan es va posar al timó i els restants varen ocupar el centre de l’embarcació voltant les dues dones.

La piragua es va allunyar immediatament de la costa, sense apartar-se’n massa, ja que Joan pensava ordenar que continuessin costejant.

Però, llavors, es van adonar que tres piragües pilotades pels indígenes els perseguien.

—Val més morir enmig de les onades que caure en mans d’aquests salvatges! —va cridar lord Glenarvan—. Anem mar endins.

La piragua, impulsada per Mac Nabbs, Mangles, Wilson i Mulrady, va continuar internant-se, i durant mitja hora varen poder mantenir la distància amb els seus perseguidors. Però, esgotats pel cansament, les forces varen començar a minvar i les embarcacions enemigues es varen anar atansant sensiblement. No els quedava més remei sinó preparar els fusells per a defensar-se.

Lord Glenarvan, de sobte, va exclamar:

—Una nau! Coratge, amics! Remeu fort!

Els quatre remers va semblar com si recobressin forces i Paganel es va alçar per mirar amb la ullera de llarga vista cap al punt indicat.

—Ve cap aquí amb nosaltres! —va cridar—. Coratge, companys!

Varen redoblar-se les energies mentre el vapor es feia visible cada vegada més. Els indígenes, però, no cedien en la seva obstinació a fer-los presoners.

Lord Glenarvan va agafar la ullera de llarga vista del geògraf i es va posar a seguir tots els moviments del vaixell. De sobte, la ullera li va caure de les mans mentre les seves faccions es contreien i la seva cara agafava una pal·lidesa mortal. El sobtat canvi va quedar explicat amb les següents paraules:

—El Duncan! El Duncan i els pirates!

Tots varen quedar esglaiats. No sabien què fer. Hi havia possibilitat de triar entre els indígenes i els convictes?

Un tret procedent de l’embarcació indígena més propera va rompre el rem d’en Wilson. El Duncan marxava a tota velocitat i només distava una mitja milla. Mangles no sabia ja quina direcció donar a la piragua. Els salvatges feien foc a discreció i les bales plovien al voltant de la canoa.

En aquell moment el Duncan va fer un tret de canó i un projectil va passar per sobre el cap dels fugitius. Es trobaven entre dos focs.

Mangles va pensar que el millor era enfonsar la piragua amb els seus dissortats companys.

Robert va llançar un gran crit:

—Tomàs Austin és a la borda! Des d’aquí el veig. Ens fa senyals amb la gorra. Ens ha reconegut.

Un segon projectil va passar xiulant per sobre la piragua i va destrossar una de les embarcacions del indígenes. Els altres, aterrits, varen fugir cap a la costa.

No és possible de descriure els sentiments de lord Glenarvan i els seus amics davant aquell esdeveniment que a tots els va semblar miraculós.

El Duncan era allà i Tomàs Austin el manava.

Poc després, els deu fugitius, sense saber com i gairebé sense adonar-se’n, es trobaven a bord del Duncan, mentre a les seves orelles ressonaven els cants de la vella Escòcia i les notes de l’himne marcial del clan de Malcolm barrejat amb estrepitosos visques i aclamacions que saludaven el retorn a bord dels expedicionaris.

Pel cap de lord Glenarvan es passejaven moltes preguntes. Quina providencial casualitat l’havia posat a la ruta dels fugitius? Per què el Duncan es trobava a la costa oriental de Nova Zelanda? Com s’havia pogut escapar de les mans de Ben Joyce? On eren els convictes que varen assaltar el yacht?

Aquestes i moltes altres preguntes varen abordar Tomàs Austin, que no sabent qui atendre primer, es va decidir a no escoltar ni respondre sinó lord Glenarvan.

—No us va anar a trobar Ben Joyce? —va preguntar el lord.

—No sé de qui em parleu i en ma vida no he sentit parlar d’aquest home que dieu —va replicar Austin.

—Així, vols explicar-nos per què el Duncan és ara a les costes de Nova Zelanda?

—Doncs, complint les vostres ordres —va contestar, tranquil·lament, l’Austin—. M’he atingut estrictament a les instruccions de la vostra carta del catorze de gener. Una carta que, no essent escrita per vós, portava però la vostra firma. Me la va donar un mariner que es diu Ayrton, caporal del Britannia.

Les paraules d’Austin varen causar gran admiració a tots els presents. Ayrton, o Ben Joyce, havia arribat al Duncan a Melbourne i s’havia donat a conèixer al segon, però aquella carta li indicava que prengués una ruta diferent de la que va prendre.

—A la carta et parlava d’Austràlia, Tomàs, i no de Nova Zelanda —va dir lord Glenarvan, davant l’afirmació unànime de tots els seus companys.

Austin va quedar perplex. No podia ser que hagués comès un error tan gros.

—No em puc haver equivocat —va dir Austin—. Ayrton va llegir la carta com jo i ell era precisament qui s’entestava que anéssim a la costa australiana, sostenint que allò era un error i assegurant-me que el punt de cita era la badia de Twofold.

—De manera que Ayrton…? —va balbucejar lord Glenarvan.

Tomàs Austin, per sortir de dubtes, va anar corrents a la seva cabina a buscar el document.

Durant la seva curta absència, el comandant es va adreçar a Paganel i li va dir:

—Això ja seria el súmmum, senyor geògraf!

—Com! —va barbotejar Paganel, com si acabés de baixar d’un núvol.

—Aquí hi ha la carta, milord —va dir el mariner.

Lord Glenarvan va llegir en veu alta:

—«El segon del Duncan, Tomàs Austin, farà el favor de fer-se a la mar, de seguida, en rebre la present, i es dirigirà al punt on el paral·lel trenta-set talla la costa oriental de Nova Zelanda».

Paganel va fer un salt i va prendre la carta de les mans de lord Eduard.

—Nova Zelanda! —es va fregar els ulls, es va calar les ulleres i va tornar a llegir—: Nova Zelanda!

La carta li va caure de les mans al mateix temps que una mà se li va posar sobre l’espatlla i una veu va dir, amb to greu:

—Caram, senyor Paganel! Sort que no heu enviat el Duncan a la Cotxinxina!

El geògraf va quedar esparverat davant la broma del comandant i la sorollosa riallada amb què va ésser rebuda per tota la tripulació.

Moments després del graciós incident ocorregut a Paganel, lord Glenarvan va preguntar a Austin si no li havia estranyat l’ordre de dirigir-se a Nova Zelanda.

—Vaig pensar —va contestar el mariner— que convindria, en benefici del capità Grant, anar al punt que m’indicàveu. Podia ésser degut a una nova interpretació del document. Vaig fer llevar àncores i vaig callar el lloc on anava el yacht, la veritable ruta del qual no varen saber els tripulants fins que vàrem ésser a alta mar. Però llavors es va produir a bord un incident que em va fer pensar. Quan Ayrton…

—Ayrton! —va interrompre lord Glenarvan—. Que és a bord?

—Sí, milord.

—On és? —va preguntar, vivament, lord Eduard.

—En un dels departaments de presó i amb sentinelles —va contestar Austin—. Ho vaig haver de fer perquè, quan es va convèncer que ens dirigíem a Nova Zelanda, va excitar els tripulants a la revolta per obligar-me a canviar de rumb. Com és lògic, vaig adoptar les oportunes mesures de precaució i des d’aleshores està tancat.

—Està bé, Tomàs. Feu venir Ayrton! —va ordenar lord Glenarvan.

Ayrton o Ben Joyce va travessar el pont amb pas ferm i va pujar per l’escala de la coberta de popa. Quan va ésser en presència de lord Glenarvan, va posar-se amb els braços plegats i va esperar amb calma l’interrogatori.

—Parleu, Ayrton! —va ordenar el lord.

—No tinc res a dir. He comès l’estupidesa de deixar-me agafar i podeu fer amb mi el que us plagui.

Lord Glenarvan va fer algunes preguntes al bandoler, que no va obrir la boca.

—L’únic recurs que us queda —va exclamar lord Glenarvan, amb ràbia— és la vostra franquesa. Per última vegada, voleu contestar a les meves preguntes?

L’interpel·lat va respondre amb tota tranquil·litat:

—Ja us he dit que no tinc res a dir.

La intenció de lord Glenarvan en interrogar Ayrton era saber dades sobre el naufragi del Britannia, però el resultat havia estat tot altre i ja no els quedava altre recurs que tornar a Europa.

Joan va proposar a lord Glenarvan de dirigir-se cap a la badia de Talcahuano, on ja s’havia avituallat el Duncan en altra ocasió. Era un trajecte en línia recta, seguint el paral·lel trenta-set. Proveïts de tot el que calgués, es dirigirien cap al sud, per tombar pel cap d’Hornos i guanyar les costes escoceses per les rutes de l’Atlàntic.

El pla va ésser acceptat i el maquinista va rebre l’ordre d’augmentar la pressió de les màquines. Mitja hora més tard començava definitivament el viatge de retorn.

Paganel semblava evitar les converses amb tots. La seva vivacitat s’havia canviat en mutisme i abatiment, i amb tot i això, hi havia a bord un home que podia pronunciar la darrera paraula relativa a la catàstrofe: Ayrton, que s’havia reclòs en el més tenaç dels mutismes.

Lady Elena, comprenent l’estat d’ànim de tothom, i en vista del fracàs del seu marit, li va demanar permís per a lluitar també contra l’obstinació de l’ex-caporal. El que no havia aconseguit un home, potser ho aconseguiria una dona.

Aquell mateix dia, 5 de maig, Ayrton va ésser portat al departament de lady Elena, on va tenir una entrevista, a la qual va assistir també Maria Grant.

Durant una hora, les dues dones varen estar tancades amb l’ex-tripulant del Britannia.

Quan lady Elena va reaparèixer, després que Ayrton va haver abandonat el seu departament, portava la confiança reflectida al rostre.

—Ayrton et vol veure —va dir al seu marit.

Lord Glenarvan va rebre les paraules d’Elena amb summa satisfacció, i, totalment esperançat, va ordenar que Ayrton fos portat altra volta a la seva presència.

—Vós voleu conèixer per mi detalls que us puguin ser útils —va dir Ayrton—. I jo desitjo obtenir certes concessions. Accediríeu a tornar-me la llibertat?

—No, Ayrton —va assegurar lord Glenarvan—, la meva obligació és lliurar-vos a les autoritats angleses. No us puc concedir aquesta gràcia.

—Ni la demano —va contestar, tot arrogant, Ayrton—. El que desitjo és un terme mig entre la forca que m’espera i la llibertat que vós no podeu atorgar-me de cap de les maneres. Abandoneu-me en una de les illes desertes del Pacífic.

—Parleu, Ayrton —va respondre lord Glenarvan—, teniu la meva paraula d’accedir a la vostra proposició.

—Abans de tot, he de dir-vos —va dir Ayrton—, que sé molt poc sobre Enric Grant. Les dades més aviat es refereixen a mi, i no contribuiran gran cosa a la troballa de la pista perduda.

Una viva contrarietat es va reflectir a les faccions de lord Glenarvan i de Mac Nabbs. Paganel va restar impassible.

Ayrton va afirmar solemnement que havia estat de debò caporal de la tripulació del Britannia i que havia sortit de Glasgow a bord del bergantí el 2 de maig de 1861. Durant catorze mesos varen recórrer els mars del Pacífic, cercant un territori adequat per a fundar una colònia escocesa, però el capità i Ayrton no lligaven gaire, fins que el segon va intentar de sollevar la tripulació per apoderar-se del bergantí. Això va induir el capità Grant a acabar d’una vegada i, el 8 d’abril del 1862, va abandonar Ayrton a la costa occidental d’Austràlia, és a dir, que ho va fer en una data anterior a la sortida del Britannia del Callao. Si l’ex-caporal, durant la travessia d’Austràlia, va semblar assabentat de més coses, era per a haver-les sabut a la granja de Paddy O’Moore quan els expedicionaris varen passar per allà. Va ésser llavors que Ayrton, convertit ja en Ben Joyce i manant una partida de bandolers, va decidir d’emparar-se del Duncan per tal de convertir-lo en una nau pirata. Així va ser com, unes voltes seguit a distància i d’altres precedit pel seu escamot de convictes, va dirigir l’expedició a través de l’Estat de Victòria. Els cavalls varen ésser emmetzinats i més tard va apoderar-se de la carta de lord Glenarvan que, per uns quants dies, va creure que el convertiria en l’amo absolut del yacht.

—Aquesta és la meva història, senyors —va acabar dient Ayrton—. Malauradament, les meves revelacions no poden posar-vos sobre la pista del capità Grant.

—Està bé —va respondre lord Glenarvan—. Vós haveu mantingut la vostra paraula i jo compliré la meva. Ara decidirem a quina illa del Pacífic hem de deixar-vos.

—M’és indiferent —va respondre l’Ayrton.

L’ex-caporal, custodiat per dos mariners, va tornar al seu calabós.

No hi havien guanyat res, amb les explicacions d’Ayrton.

—Qui és capaç d’endevinar on deu haver anat a parar el capità Grant? —va comentar lord Glenarvan.

—Jo! —va exclamar Paganel.

—Vós sabeu on és el capità Grant? —es va admirar lord Glenarvan davant aquella categòrica contestació.

—Sí, pel que puc determinar.

Mac Nabbs va arronsar les espatlles.

—Qui us ho ha dit? —va preguntar.

—El document. Escolteu-me i jutgeu —va manifestar Paganel—, primer de tot, vull que sapigueu que si vaig cometre l’error que, al capdavall, ens ha salvat, escrivint el nom de Nova Zelanda a la lletra que vam enviar a Austin, va ésser perquè en aquell moment el meu cap es trobava impressionat per una cosa molt significativa. Com recordareu, al moment d’escriure la carta, vós acabàveu de donar a lady Elena l’exemplar de l’Australian and New Zealand Gazette, que relatava la catàstrofe del tren. El periòdic era plegat i només es veia part del seu títol: les lletres «aland», que varen quedar-se gravades al meu cervell, ja que precisament era una de les paraules del document redactat en anglès, que havíem interpretat fins aleshores com «a terra», i que podia ésser la terminació d’un nom propi, «Zealand». Aquesta interpretació havia escapat a les meves investigacions, perquè els meus estudis s’havien concentrat gairebé exclusivament en el document francès, en el qual aquesta important paraula mancava.

—I quin significat té ara la paraula «austral» —va preguntar Mac Nabbs.

—Indica senzillament les regions australs.

—I les famoses síl·labes «indi» i «contin»? —va continuar el comandant.

—La primera que, primer de tot, vàrem creure podia significar «indis» i que després vàrem interpretar com «indígenes» —va explicar Paganel—, pot formar part també de la paraula «indigència». Quant a «contin», no puc identificar-ho amb Nova Zelanda, ja que és una illa. No obstant això, us traduiré el document, segons la meva tercera interpretació, i vosaltres jutjareu. Però caldrà que oblideu tant com us sigui possible les interpretacions anteriors i que accepteu certs passatges que poden semblar-vos forçats.

El geògraf va llegir el document de la següent manera:

—«El 27 de juny del 1862, el bergantí Britannia, de Glasgow, va sotsobrar, després de llarga agonia, als mars australs, davant les costes de Nova Zelanda» (en anglès Zealand). «Dos mariners i el capità Grant varen arribar a abordar-les. Allà, víctimes contínuament de cruel indigència, tiren aquest document als…, graus de longitud i 37 graus, 11 minuts de latitud. Porteu-los auxili o estan perduts».

Paganel va callar. La seva interpretació era admissible, però podia ser també errònia com les anteriors, que semblaven tan versemblants com aquesta.





CAPÍTOL XXV


Quan la tripulació es va assabentar que les revelacions d’Ayrton no havien aclarit la misteriosa situació del capità Grant, el descoratjament va ser general. Les últimes esperances s’havien esvanit.

Mentrestant era mantinguda la direcció del Duncan, i només faltava decidir l’illa on havien de deixar abandonat aquell home.

Mangles i Paganel varen consultar les cartes de navegar i varen acordar dirigir-se a un illot conegut amb el nom de Maria Teresa, que precisament travessava el paral·lel trenta-set. Era un penyal perdut enmig del Pacífic, i, per tant, no podien imaginar isolament més absolut que el d’aquella penya situada fora de tot trànsit humà.

Ayrton va acceptar la seva nova residència, i el Duncan es va dirigir a l’illa.

Dos dies després, el guaita va anunciar terra a la vista. Era l’illa de Maria Teresa.

A les cinc de la tarda, Mangles va adonar-se que una lleugera fumera s’elevava cap al firmament.

—Segurament —va dir Paganel— que es tracta d’un volcà.

—Penses recalar aquesta nit? —va preguntar lord Glenarvan a Joan.

—No, milord —va contestar l’interpel·lat—, no em vull arriscar enmig de la nit per una costa que no conec. Em mantindré al paire i demà enviarem una embarcació a terra.

A les vuit de la nit, l’illot quedava a cinc milles. A les nou, enmig de la foscor, van albirar la viva resplendor d’una llum intensa i constant.

—És molt curiós aquest volcà —va dir Paganel, observant atentament—, perquè d’aquest distància hauríem de sentir el soroll que acompanya sempre les erupcions.

—Mireu! A la platja brilla una altra llum que es mou i canvia de posició. Deu estar habitada l’illa?

—Si ho està —va afirmar Paganel—, serà per salvatges i, per tant, no podem abandonar-hi aquest home.

—Quan es farà de dia ho sabrem.

A les onze, només quedaven a coberta els fills del capità Grant, que contemplaven abstrets les fosforescències del mar.

De sobte, es va produir un incident estrany i veritablement sobrenatural. D’entre les tenebres, Maria i Robert varen creure sentir una veu que els va fer estremir de cap a peus.

—A mi! Auxili! —varen sentir que cridaven.

—Has sentit, Maria? —va preguntar Robert.

Els dos nois varen córrer immediatament cap a la barana i varen examinar les negrors de la nit, però no varen veure res.

Maria, pàl·lida d’emoció, va exclamar:

—Juraria… Robert, he cregut el mateix que tu…! És que tots dos delirem?

Un segon crit va arribar fins a ells, però tan clarament, que, tots dos, amb els rostres pàl·lids d’angoixa, varen exclamar ensems:

—Pare!

Maria, no podent resistir la impressió, es va desmaiar en braços del seu germà.

—Auxili! —va cridar Robert—. La meva germana! Auxili…! El meu pare és allà…!

Els mariners de guàrdia varen acudir tot seguit, al mateix temps que es presentaven també lady Elena, lord Glenarvan i Joan, que s’havien despertat als crits del noi.

—El meu pare és allà! —cridava encara Robert—. He sentit la seva veu, i la meva germana també!

La noia va retornar-se de seguida i amb les ninetes extraviades i com enfollida, va cridar:

—Pare! Allà hi ha el meu pare!

I corrent cap a la barana de la coberta, va intentar de saltar-la i llançar-se al mar.

—Milord! Milord! —va insistir en actitud suplicant—. Us asseguro que he sentit la veu del meu pare. És allà.

Maria semblava folla, plena d’incontenible angoixa, de manera que va caldre portar-la a la seva cabina. Lady Elena la va acompanyar.

Mentrestant, Robert repetia incessantment aquells crits que tant l’emocionaven.

Lord Glenarvan va mirar de calmar el noi, a qui va preguntar:

—N’estàs segur d’haver sentit la veu del teu pare? L’has poguda reconèixer?

—Us ho juro, milord. També la meva germana ho ha sentit i no ens podem haver equivocat tots dos. Hem d’acudir immediatament en auxili seu.

Lord Glenarvan es va convèncer que no hi havia manera de desenganyar Robert. Va cridar el timoner i li va preguntar:

—Eres al teu lloc al moment de desmaiar-se la senyoreta Maria?

El timoner va dir que sí.

—Has sentit algú que cridés necessitat?

—No, milord, no he sentit res en absolut.

—Si hagués estat el seu pare en comptes del meu —va comentar Robert amb ferma energia—, no diria això, però era el meu, i per això l’he sentit jo.

Robert no va poder continuar parlant; els sanglots li trencaven les paraules. Pàl·lid i emmudit, va perdre els sentits.

—La ciència pura —va dir Paganel— no admetria que tots dos germans poguessin sentir el mateix crit.

Els tripulants varen cridar unes quantes vegades tots plegats, en diverses direccions, sense obtenir resposta.

A l’alba de l’endemà, 8 de març, tots el passatgers es varen reunir al pont del Duncan, que costejava aproximadament a una milla de terra.

Tot d’una, Robert va fer un crit i assegurà que dos homes corrien i gesticulaven, mentre que un altre feia moure una bandera.

Joan Mangles va enfocar la seva ullera de llarga vista i va exclamar:

—És la bandera anglesa!

—Milord —va dir Robert, tremolant d’emoció—, si no voleu que vagi fins a l’illa nedant, feu baixar un bot, i us suplico de genolls que em deixeu ésser el primer de trepitjar terra.

Ningú no va dir res, però tothom sentia una gran emoció en adonar-se que tres homes, tres nàufrags anglesos, es trobaven en un illot, un illot per on travessava el paral·lel trenta-set.

Lord Glenarvan va ordenar:

—Poseu la canoa a l’aigua!

Els dos fills del capità Grant, lord Glenarvan, Mangles i Paganel es van precipitar a l’embarcació, que es va allunyar ràpidament impulsada per sis remers.

A poques braces de la costa, Maria Grant va llançar un crit esfereïdor:

—Pare!

A la platja hi havia tres homes: el del mig, més corpulent i robust que els altres dos, oferia una barreja de les faccions de Robert i Maria Grant. El cor no els havia pas enganyat. Aquell home era el seu pare, el capità Grant, que en sentir el crit de la seva filla va estendre els braços i va caure sobre la sorra, com tocat per un llamp.

Ayrton va ser traslladat a l’illa. En arribar-hi, lord Glenarvan li va preguntar:

—Us va bé aquest lloc?

—Perfectament.

—Em substituireu en aquesta illa deserta —va dir Grant—. Que Déu us inspiri un veritable penediment!

—Així sigui! —va respondre, tranquil, Ayrton.

—No oblideu —va dir lord Glenarvan— que, malgrat ésser sol en aquesta illa, sota la mirada de Déu, no us trobareu perdut ni ignorat com ho va estar el capità Grant. Per indigne que sigueu del record dels homes, els homes us recordaran. Sé on trobar-vos i no us oblidaré mai.

—Que Déu us guardi, milord! —va contestar Ayrton.

Aquestes varen ésser les darreres paraules de l’ex-caporal del Britannia.

El Duncan va deixar aquells llocs en direcció a Europa. El coratge de tots fou recuperat ràpidament, i les converses giraven al voltant de la interpretació del cèlebre missatge.

—Voleu fer el favor d’aclarir-me el contingut del vostre indesxifrable document? —va preguntar Paganel, sense poder-se aguantar més.

—Amb molt de gust —va replicar el capità Grant—. Recordo lletra per lletra els tres textos que vaig ficar a l’ampolla.

—És que no són iguals? —va preguntar Paganel, tot alarmat.

—Sí, amb l’única diferència d’un nom. El francès deia així: «El 27 de juny de 1862, el bergantí Britannia, de Glasgow, va sotsobrar a 1.500 llegües de Patagònia, a l’hemisferi austral. Arrossegats cap a terra, dos mariners i el capità Grant varen guanyar l’illa Tabor…».

—Com! —va exclamar en Paganel, fent un salt.

—«Allà» —va continuar l’Enric Grant—, «plens de contínua indigència, tiren aquest document al mar als 153° de longitud i 37° 11’ de latitud. Doneu-los auxili o estan perduts».

Quan Enric va haver acabat de recitar el document, Paganel va exclamar:

—Com, illa de Tabor? No es diu Maria Teresa aquesta illa?

—En efecte —va explicar en Grant—: Maria Teresa als mapes anglesos i alemanys, però Tabor als francesos.

—Geògraf! —va exclamar una veu amb gran desdeny.

Era el comandant que, faltant per primera vegada a les regles socials, va descarregar el seu puny sobre l’espatlla de Paganel. Però aquest no va sentir el cop físic, sinó el geogràfic, que comprenia que l’anul·lava per complet.

Passat aquest petit incident, el yacht va continuar la seva ruta fins que el 18 de març va arribar a la vista de la costa americana, i el 9 de maig, cinquanta-tres dies després de la sortida de Talcahuano, Mangles va albirar el far del cap Clear. El yacht va embocar el canal de Sant Jordi, i, a les onze del matí del dia 10, fondejava a Dumbarton.

A les dues de la nit següent, els passatgers entraven al castell de Malcolm entre visques i aclamacions de servidors i colons.

Estava escrit que Joan Mangles i Maria Grant s’havien de casar, la qual cosa varen fer poc després a la vetusta catedral de Sant Mungo. També era lògic que Robert fos marí com el seu pare i com l’espòs de la seva germana, i també havia d’ésser que Jaume Paganel es casés amb una distingida senyoreta de trenta anys, que justament era la cosina del comandant Mac Nabbs, que continuava intrigat, pensant per què Paganel no es va deixar descordar el vestit aquell dia, i per què fins i tot durant la travessia i sota els rigors de la calor romania constantment embolicat amb la roba i emboçat, amb una bufanda que li tapava les orelles.

Però davant la proximitat del seu parentiu amb el comandant i davant les incessants preguntes d’aquest, Paganel va haver d’explicar a què es devia aquell comportament.

Durant el tres dies de captivitat entre els maoris, Jaume Paganel va ésser tatuat de cap a peus i ostentava al pit la imatge d’un kiwi heràldic, amb les ales desplegades i mossegant-li el cor. Va ésser l’únic incident del seu gran viatge del qual no es podria consolar mai.

El retorn del capità a Escòcia va ésser saludat com un esdeveniment nacional, i Enric Grant es va convertir en l’home més popular de la vella Caledònia.

FI





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics.

És el segon autor més traduït de tots els temps, després d’Agatha Christie, segons Index Translationum.

Juntament amb H. G. Wells, és considerat un dels pares de la ciència-ficció.

Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





Notes


[1] «Toliné. Per a ésser conduït a Echuca i lliurat a Jeffries Smith, factor del ferrocarril. Ports pagats». [Torna]





