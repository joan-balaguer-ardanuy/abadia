El carrer de les Camèlies relata la infància i maduresa d’una nena abandonada al carrer de les Camèlies anomenada Cecília Ce. És cuidada per uns pares d’acollida que la trobaren, fins que s’escapa per anar a buscar als seus pares biològics que no coneix. Es mourà pels ambients de la prostitució i de la misèria, i mantindrà diferents relacions amoroses i sexuals, tot reduint la seva vida a fer tombs pels carrers de la ciutat sense rumb.

Fins que un dia, complí el seu somni: anar al Liceu com una princesa, però sentí que aquell no era el seu món, i desencisada, tornà a la seva pàtria, aquell carrer de les Camèlies que l’havia vist créixer.





Mercè Rodoreda





El carrer de les Camèlies


Premi Sant Jordi de novel·la 1966

Premi Crítica Serra d’Or de novel·la 1967

Premi Ramon Llull de novel·la 1969



ePUB v2.0

BreivaX 12.07.15





Títol original: El carrer de les Camèlies

Mercè Rodoreda, 1966

Edició digital: BreivaX (v1.0)

Segona edició: Epubqüest (v2.0)

ePUBCat base r1.3





A la memòria de M. G.





I have walked many years in this city

T. S. ELLIOT





I


Em van deixar en el carrer de les Camèlies, al peu d’un reixat de jardí, i el vigilant em va trobar a la matinada. Els senyors d’aquella casa em van voler, però de moment diu que no sabien què fer: si quedar-se’m o donar-me a les monges. De la manera que vaig riure els vaig enamorar i com que ja eren grans i no tenien fills em van recollir. Una veïna va dir que potser el meu pare era un criminal i que quedar-se una criatura desconeguda era molta responsabilitat. El senyor va deixar que les dones parlessin, em va agafar, bruta com anava i amb el paper encara enganxat al pit, i em va dur a mirar les flors: mira els clavells, diuen que deia, mira les roses, mira, mira. Perquè era la primavera i tot estava florit.

Però el més gros va ser que aquella nit va florir el cactus sense terra. Al jardí del darrere hi havia una paret escrostada amb l’arrebossat que saltava i, abans de saltar, feia panxes perquè per sota les paneroles treballaven a fer-se caus, i al peu d’aquella paret, coberta de rosers, els millors amb roses blanques, hi havia un cactus gegant. Un hivern de neu la terra es va gelar i el cactus es va morir de mig en avall i el tros que va quedar de mig en amunt va viure perquè d’amagat havia anat fent arrel en una esquerda d’aquella paret de rosers i paneroles, i aquella arrel s’alimentava de maó i de morter vell i donava vida al cactus que sortia amunt, més amunt de la paret, a tafanejar el jardí del costat. I allà dalt de tot, a la nit del dia que m’havien trobat, hi va sortir una flor rovellada de fulla a la banda de fora i blanca de llet passades les primeres fulles, amb una bogeria de cabellera despentinada a dins de tot. La van veure perquè era nit de lluna i tenien les finestres del menjador obertes —n’hi havia tres, i totes donaven al jardí de darrere que estava enfonsat i s’hi havia de baixar per una escala de pocs graons que arrencava de la cuina. La lluna i la llum del menjador queien damunt de la flor, i el senyor, que estava sopant, diu que tot d’una va dir, què és allò que es veu? I amb la forquilla va assenyalar enfora i la senyora es va acostar a la finestra i va dir que era una flor, que no entenia que no s’haguessin adonat de la poncella. La primera. I jo dormia. Van agafar una espelma, van baixar tots dos al jardí, es van enfilar en una escala que van apuntalar a la paret i es veu que quan van ser a la vora de la flor van quedar com enaiguats de tan bonica que la van veure. Mentre anaven a dormir, el senyor, que es deia Jaume, va dir que potser era per la bona obra d’haver-se’m quedat que Déu donava senyal de vida fent florir el cactus que vivia de paret i de morter. I el més bonic és que aquella flor de dia dormia i només en sortia una vegada a l’any, sempre el dia que m’havien trobat, i cada any els veïns venien a veure-la i havien de córrer perquè no durava.

Abans de sopar i d’adonar-se de la flor, van passar el dia parlant de mi i ensenyant-me als veïns que tots venien a veure’m. Els uns deien que això de criatures abandonades no era gens estrany tot i que mai no n’havien vistes, però havien sentit a dir que les deixaven damunt d’un graó d’església, mai al peu d’un reixat. D’altres deien que les deixaven al torn: que la monja que les prenia no veia la mare que les deixava, i es van esgarrifar perquè el vigilant els va dir que si s’havia adonat de mi era perquè un gos negre m’estava olorant. Em van despullar ben despullada i van mirar que no tingués cap senyal de dents enlloc, i em van mirar i remirar perquè allà on m’havien deixat hi havia quedat una taca fosca. Una veïna, la senyora Rius, els va dir que devia ser una taca de sang, que potser la meva mare, quan m’havia deixat, es dessagnava, i la senyora de la casa, que es deia Magdalena, diu que deia que no podia ser, perquè si s’hagués dessagnat haurien trobat taques de sang carrer amunt o carrer avall i aquella taca era una i sola. Deien que el més estrany de tot era que quan em van agafar a coll vaig riure i que una criatura riallera no podia ser que tingués els pares dolents, que més aviat jo era un cas d’amor o de misèria, pecat de joventut, i una veïna que al cap de poc temps va morir em va agafar un peu, m’hi va fer un petó, i va dir: pobreta.

Aleshores es van posar a rumiar els mesos que jo devia tenir. El marit d’una veïna els va dir que no se’m podien quedar, que m’havien de declarar a la policia. El van fer callar dient-li que això ja vindria després, que el primer de tot era saber el temps que jo tenia. Uns deien que potser quatre mesos, altres que només dos; un va dir que li semblava que en tenia cinc, i a l’últim van quedar que potser tres mesos i em van treure el paper que duia clavat al pit amb una agulla imperdible. Era un tros de paper estripat de qualsevol manera i al damunt hi havia un nom escrit amb llapis, Cecília Ce. Deien que la lletra es veia que era escrita per una persona que no en sabia gaire, però el senyor, que es fixava en tot, els va fer adonar que Cecília estava més ben escrit que no pas Ce. I això volia dir que la persona que havia escrit el meu nom no l’havia pogut acabar d’escriure perquè es veu que quan escrivia Ce la mà li tremolava, que ho havia escrit plorant. I, per respecte, en el registre em van posar tal com anava escrit: Cecília Ce.





II


De vegades, en havent sopat, la senyora Rius venia i si ja m’havien dut al llit entrava de puntetes i em senyava del front fins als peus perquè la creu em protegís. Jo la sentia gairebé sempre, però feia l’adormit, i si algun vespre es distreia i no venia em fugia la son esperant-la. Les altres em feien una mica de por. A les tardes, asseguda al primer graó de l’escala de baixar al jardí, si feia bon temps, o darrere de la porta de la cuina, si feia fred, escoltava què deien. Les veus sortien per la finestra o se sentien lluny darrere del gruix de la fusta. Sovint parlaven dels meus pares. Un dia deien que la meva mare devia ser una artista de les que canten cançons, quatre passos endavant quatre passos endarrere, i van amb tants d’homes com volen i es troben amb una criatura sense saber qui els l’ha feta. Un altre dia deien que devia ser una marquesa que m’havia anat a tenir lluny, a la frontera, i havia dit que anava a prendre les aigües, m’havia donat a criar a una persona necessitada, havia mort, i la persona que em criava, sense diners, s’havia desfet de mi de la manera que havia pogut. Un dia la senyora Magdalena els va dir que pels volts del mes d’abril de l’any que m’havien trobat, una dona vestida de negre, amb un passador que li brillava en els cabells, s’havia aturat unes quantes vegades a mirar el jardí, sempre a la tarda, i que ella no n’havia fet cas, però recordant-ho ho trobava estrany. I va dir que aquella dona duia una criatura de bolquers a coll, que devia ser jo, i que segurament buscava amb temps un graó on deixar-me i que havia triat el d’ells perquè encara que no fos el graó d’una gran entrada era el graó d’una gent que estava bé i amb més cor que no pas els propietaris d’una gran casa —es veia per les flors, tantes i tan ben cuidades. La senyora Rius sempre deia el mateix: que havien fet mal fet d’inscriure’m amb el nom que duia el paper, perquè algun dia els meus pares, si eren vius, em vindrien a buscar i se m’endurien. Li deien que no, que ningú no vol criatures després d’haver-les deixades, perquè encara que estiguin criades ja se sap que donen més penes que alegries. I que ni de grans no paguen el malestar que han arribat a donar. I un dia la senyora Rius va venir amb dos llençols vells i va dir que podrien servir per mi. I sempre més em van fer aprofitar els llençols vells.

Asseguda al graó anava creixent. Escoltava el que deien totes aquelles senyores que no m’agradaven, veia caure i giravoltar les hèlices de l’auró i mirava el sol damunt de les roses. Tot d’una sentia el senyor Jaume que deia: me’n vaig a la torratxa. Així que ell havia sortit es posaven a parlar del meu pare. El senyor Jaume sempre deia que devia ser músic i que per això m’havia posat Cecília. Elles deien que devia ser un home molt dolent i que jo tenia orelles de criminal amb la medalleta enganxada a la galta i que el que m’havia posat el nom devia haver estat la meva mare, i que me l’havia posat d’esma i que li havia sortit del cor un nom trist. Jo pensava en les hèlices que queien giravoltant i quedaven planes a terra com jo. I em van començar a fer nosa les orelles. Me les tocava. Deien que el meu pare devia ser d’aquells homes que volen matar la reina, dels que posen bombes quan ella passa amb tren, i que roben, dels que només viuen per cremar-ho tot. Que la meva mare m’havia deixat perquè ell estava a la presó. I totes el veien fent hores i hores de camí per carreteres amb un pam de pols, amb un guàrdia civil a cada costat i amb les mans emmanillades. De tan perillós. Deien que potser era jove, i quan es cansaven de dir que era una mala persona, deien que potser era un vell ric i de compromís, carregat de vicis i de diners.

Algunes tardes hi havia una senyora petita i vella, amb les galtes de seda arrugadeta i amb uns ulls blaus de porcellana, sempre espantada, que només venia de tant en tant perquè vivia lluny. Segons ella el meu pare devia ser un pobre estudiant i la meva mare una pobra noia posada a servir a catorze anys. De vegades li feien ensenyar la cicatriu que duia tapada amb colls alts de tul aguantats amb barnilles. Havia estat bonica i el seu amant la feia menjar descalça i a l’hora de les postres li feia posar els peus damunt de la taula i els hi omplia de petons. Havia acabat clavant-li un punyal al coll i ella havia tingut força per arrossegar-se fins al balcó i cridar auxili, deixant un riu de sang. Un dia, la senyora Rius li va preguntar si el seu amant tenia la medalleta de l’orella enganxada a la galta i va dir que sí, i jo, asseguda amb elles, mirava els colzes de la senyora Magdalena que em feien fàstic perquè els tenia vermellosos, i va ser mentre me’ls hi estava mirant que la senyora Rius em va picar la mà i em va dir que no em toqués més les orelles. I recordo encara el dia que el color morat va entrar a la meva vida, una tarda d’estiu amb totes les persianes abaixades i amb la claror que només es veia per les escletxes. Va venir una senyora alta amb un vestit de color de violeta i un vel amb una piga de vellut a sota de l’ull, i violetes al pit i sabates de color de violeta, i tot passant-se la mà per les violetes del pit va dir que el meu pare devia ser un home com se’n veuen pocs perquè jo tenia una cara de nimfa i de santa, que la feina que tindria amb els homes quan seria gran faria por.

El senyor Jaume i la senyora Magdalena volien que els digués padrins i no els ho vaig dir mai. Tenien dues cosines que eren germanes bessones i encara que fossin una mica més enllà dels trenta anys eren conquistadores i presumides i tenien els colzes bonics. L’una es deia Maria-Cinta i l’altra es deia Raquel. La que es deia Maria-Cinta tenia un amic molt ric i cotxe, un cotxe negre, de color d’avellana per dintre i quan hi havia el cotxe parat davant de casa, els veïns, d’amagat, miraven el xofer que es passejava amunt i avall esperant-la. Anava sempre al Liceu. La que es deia Raquel tenia un amic més pobre. Costava molt de saber quina era l’una i quina era l’altra però a l’últim les vaig saber destriar perquè una vestia cridaner i l’altra no tant. I per les joies. La Maria-Cinta només duia brillants. La Raquel, un collaret de perles petites amb una perla més grossa que penjava al mig. La Maria-Cinta de vegades m’agafava la cara i deia que m’assemblava a algú que ella coneixia, però que no podia saber qui… Un dia em va agafar una mà i me la va mirar per sobre i va dir que abans no s’hi havia fixat però que no havia vist mai una mà de criatura com la meva, tan bonica; que era la mà d’una criatura que tenia el pare pianista. I jo em vaig posar a plorar.





III


Caminava molt a poc a poc però la sorra cruixia i el reixat va grinyolar quan el vaig obrir. Elles enraonaven a la cuina. Vaig pensar que el grinyol les avisaria i que me les trobaria a sobre i em tancarien perquè no em pogués tornar a escapar, i que em moriria tancada encara que piqués amb els punys i amb els peus. I que morta i plana mai més no podria anar a buscar el meu pare. L’havia sortit a buscar perquè la nit abans, encara desperta, havia vist caure del sostre una pluja d’estrelles de tots colors i entre tantes estrelles, molt esborrada, havia vist la seva cara.

El jardí era ple de sol i les plantes tenien les fulles pansides. Quan vaig passar per davant de l’estanc, l’estanquera va sortir a regar el carrer i em va preguntar on anava. Vaig arrencar a córrer sense contestar-li i no sabia si el cor em saltava perquè m’havia vist o perquè era la primera vegada que sortia sola. Anava carrer avall per la banda del sol i la meva ombra em seguia mig enfilada per la paret. Al cap de molta estona de caminar, com que els costats del front em feien el rellotge, em vaig aturar davant d’un jardí amb hortènsies florides. A l’entrada de la casa, al costat de tres graons de marbre ratllats de vetes fosques, hi havia un pal amb una barra travessera i, damunt de la barra, un ocell blanc amb la cresta de color de rosa, el bec torçat endintre, cap al coll, i una pota lligada amb una cadena de llautó. Estava quiet i semblava que em mirés. Em vaig quedar com encantada. Tot d’una es va tirar endavant, va fer un crit, i les plomes de la cresta se li van estarrufar. Em va treure de l’encantament una veu de nena que preguntava com se’n deia d’aquell ocell; era una nena rossa, amb tirabuixons, i donava la mà a un senyor. De seguida vaig pensar que era el seu pare. S’havien aturat a mirar l’ocell que a poc a poc se’ns va anar girant d’esquena. El senyor havia quedat al mig, entre la nena i jo; era alt i prim, feia una olor forta de mimosa, i duia al puny de la camisa una pedra blava i fosca que de tant en tant brillava molt. Li vaig agafar una mà sense mirar-lo i vaig haver de tancar els ulls perquè semblava que totes les coses es moguessin. Quan els vaig tornar a obrir vaig veure que la nena dels tirabuixons se m’havia acostat i em mirava. Sense dir res va donar un cop molt fort amb el cantell de la mà entre la meva mà i la del seu pare i el va estirar per endur-se’l. Se’n van anar carrer avall i jo no entenia per què aquell senyor, en comptes d’anar-se’n amb la nena, no la deixava a mirar l’ocell i no se m’enduia a mi. Els vaig seguir un tros. De tant en tant la nena feia un salt i els tirabuixons li voleiaven i quan feia el salt el seu pare l’estirava pel braç i la feia anar més enlaire. Em vaig cansar de seguir-los i es van anar fent petits. La nena dels tirabuixons duia una faldilla amb plecs i tenia les cames primes.

Em va costar una mica de trobar a casa. Així que vaig arribar-hi vaig córrer a mirar-me els cabells. A la sala, damunt d’una tauleta ran de la finestra, hi havia un mirall en forma de cor. El marc era de flors de vidre rosa amb fulles de vidre verd. Vaig alçar una punta de la cortina i la vaig posar damunt del respatller d’una butaca perquè entrés més claror. Tenia els cabells lluents de color de castanya. Vaig fer un salt perquè m’anessin amunt però la cara em va fugir del mirall i no els vaig poder veure. Els vaig sentir caure contra el meu coll, estirats i tristos. Tristos com jo. Perquè jo tenia tristeses. Vaig posar la cortina bé, em vaig asseure a la butaca i m’hi vaig estar molta estona mirant-me les mans.

Cap al tard, vaig pujar a la torratxa. No hi havia pujat mai i recordo que aquell dia va ser el primer perquè encara em durava la por que l’estanquera hagués dit que m’havia vist fugir de casa. M’hi va acompanyar el senyor Jaume. Vam començar a pujar l’escala d’anar al terrat i abans d’arribar a dalt de tot em va dir que me li agafés als pantalons per no caure. L’acabament de l’escala era fosc i em va explicar que feia anys que hi volia fer posar una bombeta. Va treure una barra de ferro, va aixecar una balda, va baixar un graó per poder obrir la porta, que s’obria cap endins, i vam sortir al terrat.

A la torratxa s’hi pujava per una escala de fusta sense barana, que estava a dintre del quarto dels mals endreços i arrencava gairebé de la meitat. La torratxa tenia finestres a tots quatre costats. A la que donava al carrer de les Camèlies hi havia un pal per la bandera. En els pocs trossos de paret que quedaven entre tant de vidre, hi havia làmines penjades: una senyora amb faixa de seda blava que volava, un home amb barba voltat de serps, una mà oberta molt grossa i amb tot de ratlles, i l’home escorxat vist de cara i d’esquena. El senyor Jaume me les va fer mirar d’una a una i després em va dir que jo no aniria al col·legi, que ell m’ensenyaria tot el que una nena ha de saber, i més. Es va asseure en una butaca groga que havia arrossegat fins davant mateix de la mà tallada i amb una canya americana que abans de pujar havia arrencat d’un tou que n’hi havia en el jardí del darrere, va assenyalar la muntanya de dintre de la mà i em va preguntar si sabia com se’n deia. M’ho va preguntar tres vegades i a la tercera m’ho va dir, i m’ho va repetir també tres vegades perquè d’aquella manera, em va explicar, els noms que havia d’aprendre se’m quedarien gravats en el cervell. Em va dir que a les tardes, assegut a la butaca, mentre elles enraonaven a baix, ell mirava el cel. I que anava girant la butaca i li feia donar tota la volta per poder-lo mirar una estona per cada finestra. La de ponent la darrera.





IV


Com la bufanda blava que el senyor Jaume es posava al coll al primer fred i no es treia fins que venia la calor, jo duia una bufanda de febre, ampla i flonja, que m’ofegava. El metge em posava un mànec de cullera damunt de la llengua i em feia ensenyar la campaneta. Els remeis em marejaven i em cremaven, i quan m’endormiscava entrava la senyora Magdalena i em feia til·la perquè sués. Tot era calent i tot tenia mal gust i les veus d’ells venien cansades d’haver travessat cortines i cortines de roba mullada. Els veia les cares esborrades com la del meu pare aquell dia que la vaig veure entre les estrelles. De vegades només els veia els ulls, de vegades només la boca. Quan es feia fosc la febre pujava i tota jo era un foc i la bufanda m’escanyava i me la volia treure i feia moure les mans i no trobava res: com si em barallés amb fum. Així que em vaig llevar va ser com si m’haguessin canviat les cames: no em duien per caminar i córrer i fer soroll: semblaven de filferro amanyogat i s’estiraven i arronsaven amb tota jo gronxada i marejada al capdamunt.

Tot per culpa d’haver-me escapat de casa per anar al Liceu. La senyora Magdalena m’havia posat una butaca ran de finestra i un coixí a l’esquena amb una coixinera de puntes i llaços. Asseguda hores i hores veia l’acabament del cactus tot de color de cendra, apunyalat de punxes grogues de dins cap enfora. La senyora Magdalena em posava el dinar damunt d’una tauleta i, sense mirar-me, i de vegades mirant-me com si se’m volgués aprendre de memòria, em deia que havia tingut sort de caure en tan bones mans, que segons on hagués anat a parar m’haurien fet pagar l’haver-me escapat de casa amb blaus per tot el cos, de tanta pallissa. Però als veïns no els parlava del Liceu, els deia que estava malalta perquè el seu marit em feia estudiar massa, amb estudis difícils per la meva edat, però que pitjor seria si em fessin anar a les monges perquè les nenes de seguida s’adonarien que qui sap d’on venia. I farien amb mi com els gossos que tenen gossets i no volen criar un gat encara que els el posin a sota del ventre de sorpresa, i hauria hagut de deixar d’anar al col·legi de tants martiris que m’haurien fet.

I jo estava malalta perquè l’haver-me escapat m’havia fet patir molt. Morta de por de fer una cosa que no havia de fer, però boja per fer-la; i l’angúnia, a l’hora de tornar, de no saber trobar a casa. D’ençà de la tarda que havia sortit a buscar el meu pare, i mai no vaig saber si se n’havien adonat, tancaven el reixat amb clau. Deien que corrien lladres pel barri, que s’havia de viure tancat i barrat. Jo mirava aquells ferros que no em deixaven sortir, i un dia vaig pensar que saltaria la paret i fugiria carrer avall. Passava estones arrencant les punxes de la buguenvíl·lea i dels rosers que cobrien tot un costat de la reixa perquè quan m’enfilés per saltar no m’esgarrinxés massa. La reixa acabava amb unes pues molt primes però jo em vaig enfilar només a la paret baixa, damunt del fris de rotllanes. Quan vaig haver respirat una mica em vaig agafar a la branca de l’olivera dels veïns i fent molta força em vaig tirar amunt i em vaig asseure a la paret del costat, que era bastant gruixuda. A poc a poc, agafant-me bé, em vaig posar de ventre en el cantell i em vaig deixar relliscar amb les mans ben agafades. Quan vaig ser de peus a terra tenia els genolls pelats i els braços em tremolaven. Patia molt. Ja lluny de casa vaig preguntar a una vella que seia al carrer fent mitja com s’anava al Liceu, i la vella em va dir que tirés sempre avall. Vaig arribar a un passeig ample amb arbres a banda i banda. Em va semblar que m’havia perdut i em vaig aturar. De seguida vaig sentir una olor que baixava de les branques. Fresca. I quan hi pensava aquella olor fresca se’m barrejava amb l’olor calenta de les meves tasses de malalta.

S’havia fet fosc i tot era ple de llums i de soroll. Vaig tornar a caminar molta estona. Els dies que havia tingut més febre, amb una mena d’ulls que se m’havien fet per dintre, veia el pit blau i les plomes grises dels que guardaven l’entrada, i el bec dels ocells d’or que feien de llum, i el vermell dels velluts, i aquell home geperut i vell entre senyors mudats i amb mitges, que cantava i cantava sense parar. I els ocells d’or, les plomes, les pitreres blaves i els velluts vermells es barrejaven amb la febre i es desfeien com les coses que veiem una mica abans d’adormir-nos, fins que, a poc a poc, entre boires que s’aprimaven, s’anava acostant, com si fos de foc i d’aigua, una creu de brillants.

Jo només havia volgut anar a veure els músics com entraven perquè volia saber com eren, però la gent se m’havia endut: senyores amb tuls i amb vestits de seda, senyors amb una flor blanca al trau i una cinta lluent a cada costat dels pantalons. Un noi que obria cotxes, després de mirar-me una estona, m’havia preguntat què feia. Era un noi espellingat, amb un ble de cabells untats damunt del front. Li vaig explicar que volia veure els músics, i ell em va dir que no els veuria, que ja havien entrat per una altra porta. I reia com si tingués molta alegria, i quan la febre se’m menjava veia aquell ble de cabells i les dues tires de dents blanques. La gent ens va separar i em va anar empenyent cap a dins. Mentre m’escaldava la llengua amb les tasses de til·la veia sabates de brillants i pells amb el pèl molt llarg com si les bèsties més boniques haguessin anat a sentir cantar, i aquell vestit estret amb serrells de granets rosa de dalt a baix que feien sorollet; havia estirat el braç per tocar-los i m’havien fugit dels dits. I tot el que havia vist em feia mal.

Deien que estava molt malalta i que si em costava de respirar era perquè el fred se m’havia ficat a dins. Devia haver estat quan em vaig aturar a sota de la vela de color de taronja d’aquell cafè tan gran. M’hi vaig quedar a mirar la gent perquè no sabia per on tirar. M’havien tret del Liceu agafada pel clatell com un gat, i no m’haurien vist si m’hagués quedat asseguda, però em vaig aixecar i vaig anar passadís avall per veure els músics que tocaven enfonsats. I mentre em treien, un dels que anaven amb la pitrera blava i les plomes al cap es va posar a riure com si li fes molta gràcia.

A la terrassa d’aquell cafè hi havia senyores que s’assemblaven a la Maria-Cinta: de negre, escotades, amb una cama damunt de l’altra i amb aquella punta de tul blanca i arrissada que els sortia per la vora de la faldilla. Algunes, allà on se’ls feia la canaleta entre pit i pit, duien penjada amb una cadena curta una creueta o una pedra bonica. Va ser la Maria-Cinta la que es va adonar de mi i després sempre deia que quan m’havia vist havia pensat que els ulls li feien pampallugues. Es va aixecar com si l’haguessin punxada i va venir cap a mi i quan em va preguntar què feia no li vaig poder contestar perquè mirava aquella creu de brillants que no li havia vist mai. I la Maria-Cinta i el seu amic, que era alt i tenia cabells grisos en els polsos, em va dur a casa amb aquell cotxe que feia badar els veïns, quan ja em pensava que aniria cap al mar i cauria a dins perquè un home m’havia dit que si tirava massa avall cauria al mar. Que el mar vol nenes. I el senyor de la Maria-Cinta feia olor de fum de fumar i olor d’olor, i em va fer asseure a la falda, i mentre el cotxe corria i la llum dels fanals entrava i passava li vaig ficar una mà entre l’americana i l’armilla, ben amunt per sota del braç, i l’hi vaig deixar allà dintre. I la mà i jo estàvem bé.





V


La primera tarda que vaig tornar a pujar a la torratxa vaig veure una estrella molt grossa cap a la banda de les muntanyes. El senyor Jaume es va acostar, va mirar cap on jo mirava i em va dir que era l’estrella brilladora, la meva. I me la va fer saludar amb la mà. Aquells dies, a l’hora de la calor, llegíem al jardí i, a l’hora de la fresca, regàvem. Tenia les cames gairebé tan fortes com abans i podia saltar i córrer. Havia après moltes coses. Ja sabia els noms de tots els ossets de les mans i dels peus, i moltes nits, abans d’adormir-me, els deia i m’agradava enrecordar-me’n. Sabia de sumar i de restar i de multiplicar, però no sabia de dividir. Sabia els noms dels rius i dels mars. El nom de molts arbres. Però mai no em podia enrecordar de què era fet l’aire. Ni l’aigua. Regàvem quan el sol es ponia perquè no fes bullir la terra i matés les plantes. Semblava que s’hagués de quedar per sempre, mig encantat, a la punta de les fulles més altes de la xeringuilla que només el veien quan ja se n’anava. Jo regava les voreres, les plantes petites. Ell regava les plantes més grosses i les camèlies, tan delicades, perquè només ell sabia com s’havia de tirar l’aigua perquè no s’esbarriés la terra. Les camèlies vivien a una banda del reixat; a l’altra banda hi havia la buguenvíl·lea. Les tenia dintre de bótes plenes de terra de castanyer i les bótes estaven enterrades i cobertes d’una capa de terra molt prima. Camèlies vermelles i camèlies blanques, camèlies tigrades rosa i blanc, clavades sense coll a la branca, com mortes. L’última cosa que regàvem eren els lliris de paperina, tots a la panera del mig.

Un dia que estava asseguda de nas al llibre vaig sentir que algú em mirava des del reixat. Només veia una ombra que anava i venia, però vaig estar quieta com si no me n’adonés. A la nit vaig pensar que hauria hagut de mirar qui era. Al cap d’uns quants dies em va tornar a passar el mateix, però abans vaig sentir un xiulet. Vaig alçar els ulls i vaig veure un noi. El sol em venia de cara i no me’l deixava veure prou bé. Era un noi espellingat, amb un ble de cabells damunt del front. Ens vam mirar una estona sense dir res i a l’últim, quan el vaig conèixer, em vaig acostar a la reixa i li vaig preguntar com havia sabut on vivia. Ell em va dir que aquella nit del Liceu m’havia seguit quan m’havien tret perquè m’havia vist tan petita que s’havia posat a patir per mi; que quan aquell senyor i aquella senyora se m’havien endut amb el cotxe ell s’havia enfilat al darrere. Em va explicar que havia vingut moltes vegades perquè li agradava mirar jardins petits, jardins amb casa, que ell vivia amb el seu germà gran en una barraca. Tot d’una em van cridar des de dintre i ell va fugir com si l’empaitessin.

Encara recordo que aquella tarda, quan el sol es ponia, en comptes de regar, el senyor Jaume em va fer posar un vestit net i vam anar a comprar plantes a casa del jardiner. Ens vam quedar aturats a mirar l’aparador: hi havia roses amb una banda de fulla de color de carbassa i amb l’altra banda d’un groc de ginesta. Roses amb el dintre fosc i el fora clar. N’hi havia de nanes, totes poncelles per obrir, i roses de molsa d’un color de rosa entre rosa i lila. N’hi havia una de vermella, sola i de les més vermelles, amb quatre gotes d’aigua per les fulles, com si plorés. Quan vam entrar no hi havia ningú i el jardiner va trigar a sortir. Tenia les mans brutes de terra, grosses i amb els dits mig encarcarats, però quan va agafar una flor la va agafar com si tingués por d’espatllar-la, com si l’hagués feta ell sense saber de quina manera però segur que, si l’agafava barroer, se li desfaria, i per això la va agafar fluix després d’haver-se eixugat les mans en els costats dels pantalons. La va esbullar bufant-la i la va aguantar oberta amb les puntes dels dits perquè veiéssim el color que les fulles tenien al naixement. El senyor Jaume li va dir que mai no havia pogut fer créixer vares de Jessè en el seu jardí, que potser l’aire no hi venia de la manera que les flors haurien volgut per estar contentes. Aleshores el jardiner va posar en el gerro, amb les altres, aquella flor que tenia el dintre d’una mena de color i va dir, vingui. Vam travessar la botigueta i un pati petit, vam pujar quatre graons i vam sortir al camp de les flors. Hi havia planters, plantes menudes a punt de créixer, arrenglerades fent ratlles rectes tirades amb cordill, i vam anar fins a la meitat del camp, separada de l’altra meitat per una paret espessa de boles de neu, i abans de passar aquella paret verda ja ens va arribar l’olor de la gran florida de les vares de Jessè. El senyor Jaume es va treure el barret, va deixar caure el braç contra la cuixa com si el braç i el barret se li haguessin tornat de plom, i molt baixet va dir, Déu meu…

Va comprar un roser criat rodó com una bola que tenia moltes rosetes obertes. El duia a coll i em va dir que vigilés que no hi haguessin pedres per terra perquè podria ensopegar, que les apartés, que ell no veia res. De seguida vam anar a plantar el roser al peu de l’escala de la cuina. Les rosetes eren rosades, feien poms, però eren d’un rosa que tirava a blanc en les més obertes. Naixien de color de rosa i es feien més clares per morir. I cada branca era un ram amb moltes d’obertes i amb moltes de tancades. El senyor Jaume, per mirar si havia plantat el roser ben dret, es va agenollar, va trobar que estava recte i em va fer anar a buscar el tinter. Me’l va fer aguantar i amb una cua de fulla ben sucada va esborrar el nom que el roser tenia escrit en una fusteta groga lligada a la soca amb un filferro i es va posar a escriure a la banda de la fusteta on no hi havia res escrit. M’ho va fer llegir i havia escrit: Cecília.

Moltes nits, quan feia bo, sortia al jardí a esperar la matinada. Pel rosa.





VI


Era una monja baixeta, amb la pell de la cara groga i el nas d’avellana. Parlava amb les mans ficades a dintre de les mànigues i les hi vaig veure perquè les va treure per eixugar-se un ull humit amb un mocador molt blanc i molt ben planxat. La pell de les mans, amb les ungles arranades i netes, era del mateix color que la pell de la cara. De seguida va dir que sí, que farien el vestit, perquè tenien moltes noies recollides i el que elles volien, les monges, era feina perquè les noies poguessin treballar. Però va dir que no li demanessin el vestit amb presses perquè la feina les colgava.

El temps que vaig estar malalta es veu que ho havia estat tant que es pensaven que em moriria, i una nit que em van donar per morta perquè no em trobaven el pols i respirava més fluix que un poll, tots dos alhora van prometre a la Mare de Déu que si em salvava li regalarien un vestit de seda brodat amb or i amb pedres. Així que vaig estar salvada van començar a estalviar diners i quan els va semblar que en tenien prou van posar-se a mirar convents per fer el vestit, però en cap no volien brodar amb or perquè deien que no en sabien, que només brodaven lletres als llençols i a les coixineres amb cotó de brodar, i quan van trobar unes monges que podien brodar amb or, el preu que els van demanar era tan car que no van poder encarregar el vestit. Però aquella monja baixeta va dir que sí, va dir que anirien a prendre mides a la Mare de Déu, o que potser encara seria millor que demanessin un vestit vell al senyor rector i que així anirien més ben guiades, tant per les mides del coll i dels braços, com per saber la seda que calia, com per tot. Quan van tenir el vestit vell, al cap d’uns quants dies vam rebre el preu, i era un preu que estava bé.

Van fer vestit i capa, tot de seda gruixuda amb una punta d’or al baix de la faldilla i al voltant de la capa. Al mig de la faldilla, al davant, hi havia entortolligaments de fils d’or i flors i fulles de relleu, i al mig, i a dalt del dibuix, un calze, i al damunt del calze, fent corona, cinc flors, que la senyora Magdalena es pensava que eren roses, amb una pedra per cor i cada pedra era d’un color diferent. Quan vam anar a buscar el vestit, dues monges van destapar la capsa i van aixecar el full de paper de seda que el tapava. Tot lluïa que feia por, i les mans se’m van posar a tremolar, i molt baixet vaig dir: una pedra groga. I el senyor Jaume, al meu costat, va dir: un topazi. I jo, una pedra blava, i ell, una turquesa; una de vermella, un robí; una de blanca, un diamant… I les monges, quietones, reien.

Tots els veïns van venir a veure el vestit; l’havíem posat pla damunt d’una taula i la senyora Rius rondinava perquè hauria volgut que les pedres de les flors haguessin estat totes del mateix color, i deia que aquelles monges devien ser una mica tocacampanes. Però tots els altres deien que les monges ho havien fet molt bé i defensaven el vestit de dalt a baix. El vam anar a dur a l’església i es pensaven que el senyor rector els rebria i només els va rebre el sagristà i els va donar les gràcies en nom del senyor rector i de la Mare de Déu. Cada diumenge anàvem a missa per veure si la Mare de Déu ja duia el vestit. I sempre en duia un altre. Però una tarda em vaig escapar per la paret, amb el vestit vermell perquè havia cremat diaris, i des de baix de l’església vaig mirar cap a dalt de l’altar i em va semblar que la Mare de Déu duia el vestit. Vaig pujar, tota l’església era buida i tranquil·la amb un camp de ciris encesos: els uns drets i els altres decantats. Vaig tocar el vestit i vaig passar les puntes dels dits pel voltant de les flors brodades i vaig tocar les pedres. Vaig sortir i corria pels carrers i en arribar a casa em van haver de venir a obrir i amb prou feines si podia respirar tot explicant que la Mare de Déu ja duia el vestit. La vam anar a veure tots plegats de seguida i el senyor Jaume va dir, només fent xiu-xiu, que la Verge en tenia de més rics però cap de tan fi, amb aquelles pedres que semblava que riguessin, perquè aquelles monges, ja es veia, eren monges alegres.

Vam anar a acabar de pagar el vestit, que el van pagar en tres vegades perquè els diners que havien estalviat no arribaven, i ens va obrir una monja joveneta amb una rosa a cada galta i el front de lliri, i quan ens va deixar la senyora Magdalena em va dir que era una novícia, que encara portava els cabells i encara no duia l’anell, però que quan es casaria amb Nostre Senyor li tallarien els cabells i li posarien l’anell per separar-la de tot. Que per casar-se aniria blanca i estaria sola entre moltes, perquè casar-se amb Déu és la soledat.

Quan va entrar, avisada per la novícia, la monja baixeta, em va donar la mà perquè li fes l’amistat i va dir a la senyora Magdalena que tenia una filla molt bufona. La senyora Magdalena li va dir que jo no era filla seva, que m’havien trobat al peu del reixat i m’havien recollit, però que m’estimaven com si fos d’ells i que per això havien promès el vestit quan em moria per culpa d’una bogeria que havia fet. Va dir que era una bona nena, però que feia coses estranyes, i la monja li va preguntar quines coses estranyes feia, i ella li ho va dir tot; que jugava amb foc, que encenia papers en el fogó quan només hi quedava el caliu i que passejava el foc per tota la casa; que feia paperines amb paper d’escriure cartes i les ficava les unes a dintre de les altres i les feia cremar, i que de vegades calava foc a piles de diaris. Que un dia que ella tenia visites havia entrat a la cuina a buscar la sucrera i m’havia trobat arraconada i quieta com un mort amb la punta d’una paperina encesa a dintre de cada orella. Que quan em va renyar els llavis se m’havien tornat morats i que jo havia dit que em volia cremar les orelles perquè no en volia tenir. Que per fer-me passar el vici, com que sabien que el color vermell era un color que no m’agradava, m’havia fet un vestit vermell, que jo havia sobrefilat les costures, i que el dia que l’havia estrenat havia corregut escales amunt, m’havia tancat a la torratxa i anava d’una banda a l’altra mig boja, de paret a paret. Que cada vegada que no em podia estar d’encendre papers em feia posar el vestit vermell i que mentre el duia em deien la flama. Jo em moria de vergonya i li mirava els colzes vells, perquè els colzes vells em feien fàstic i jo volia que ella me’n fes molt. La monja em va passar la mà pels cabells i va estar una estona sense dir res, mirant-me. Després va preguntar si al senyor rector li havia agradat el vestit i ella li va dir que sí, molt, que se’ls havia acostat amb un braç estès i amb la boca eixamplada de tant riure content, i els havia dit que Déu els ho pagaria encara que la Verge ja hagués fet el miracle de salvar-los la Cecília; que fessin el favor de dir a les monges que l’havien brodat que eren les millors treballadores del món: amb mans d’or per brodar amb fils d’or. I tot era mentida, perquè ni l’havien vist. Aleshores va explicar que quan jo només tenia tres anys m’havien disfressat de monja i que no m’havien pogut treure el vestit en tot un hivern, perquè si no me’l posaven cridava sense parar que tenia fred als ossos. La monja, rient, em va donar una estampa que es va treure d’una butxaca molt fonda i era el Sagrat Cor amb una mà enlaire beneint. Els va preguntar per què m’havien posat Cecília i li van dir que perquè anava escrit en el paper que duia enganxat al pit amb una imperdible. Va venir la monja de les galtes de rosa, i l’altra, quan la va veure, em va dir que no fes més paperines amb paper d’escriure cartes, i que la dispensessin, que els havia de deixar. I jo rumiava per què, a la Mare de Déu, li deien Verge.





VII


Una vegada cada setmana, el divendres, la Maria-Cinta em feia venir a buscar i jo passava el dia a casa seva perquè deien que havia de veure món. A les onze ja estava preparada i així que el cotxe es parava davant del reixat, el xofer, que es deia Silvestre, tocava la botzina tres vegades. El primer dia em va preguntar si volia seure al seu costat o a dintre. Li vaig dir a dintre i mentre m’hi ficava el vent hi va fer entrar una flor d’acàcia. Em vaig estirar en el seient com si estigués en el llit, perquè tant em feia veure passar les coses i els carrers; el que jo volia, amb els ulls tancats, era que tot fos com si tornés a la nit del Liceu i veure anar d’una banda a l’altra l’home geperut i sentir com la senyora que havia estat asseguda al meu davant, amb un braçalet que era una serp d’or, explicava al senyor del seu costat els misteris del teatre: que el sostre s’obria i que tiraven el llum enlaire per amagar-lo; que el terra en pendent, per poder-hi fer els balls de carnaval, unes grans màquines el pujaven amunt i el feien pla. I tot el camí vaig tenir la mà ficada entre el seient i el respatller i figurava que sentia olor de fum de tabac.

Vaig arribar amb tot el vestit rebregat; me l’havia fet fer la Maria-Cinta, d’etamín blanc, amb tot el baix de la faldilla brodat de rams de cireres i amb un ram de cireres damunt del pit —a la banda del cor, havia dit.

La Maria-Cinta duia una bata de seda, japonesa, amb tota l’esquena brodada de branques d’ametller florit. Vivia en el Passeig de Gràcia i des de la seva terrassa es veia el jardí d’un palau amb palmeres de fulla de ventall i bótes de rajola blanca i blava, i, més lluny, unes quantes palmeres escanyolides de la Diagonal. Mentre em planxaven el vestit la Maria-Cinta em va fer banyar. Tot el bany era de rajola blanca amb una sanefa groga. La pastilla de sabó era tan grossa que no cabia a la mà i l’ampolla de l’aigua de colònia era d’un litre o més. La Maria-Cinta va fer venir la cambrera perquè em fregués l’esquena i li va explicar que m’havia escapat de casa per anar a sentir cantar i que l’òpera que jo havia anat a veure ella l’havia vist almenys cinquanta vegades i que no hi havia res a fer: que sempre plorava quan el vell dels picarols passava lluny amb la seva filla morta a dins d’un sac.

La cambrera m’anava fregant l’esquena amb una esponja groga plena de forats, més fina que el fregall vell amb què la senyora Magdalena em fregava quan em rentava a l’aigüera. Si ella estava massa enfeinada, em rentava ell. Es posava un davantal blau marí amb tres ratlles blanques a l’acabament, per no esquitxar-se els pantalons, i jo em despullava de pressa perquè la senyora Magdalena ja m’havia descordat tots els botons de l’esquena. M’agafava d’un braçat i deia: de cap a l’aigüera! Ensabonava bé el fregall i em fregava l’esquena amb fúria i a mi em feia fregar-me el pit perquè deia que tenia por d’encetar-me. I m’esbandia a cops de cassó. Però de vegades deia que estava cansat i no em volia rentar. Un dia que jo havia caigut damunt de fang i que estava esgarrifada d’aquella brutícia, em va dir que Déu havia fet l’home de fang i que quan s’assecaria em saltaria tot sol de la pell.

La Maria-Cinta em va fer posar dreta al seu davant i mentre m’eixugava amb una tovallola grossa em va fer ensenyar les mans de totes dues bandes. Netes i boniques. Després em va empolvar i em va fer córrer amunt i avall perquè caiguessin els pólvors que sobraven. La cambrera reia i jo també, plena de pessigolles del vent del córrer i la Maria-Cinta va treure aquella creu de brillants d’una capsa vermella i me la va posar. Però la cadena em venia massa llarga i m’hi va fer uns quants nusos i va encendre tots els llums. Em va fer mirar al mirall: anava de terra al sostre i m’hi vaig veure de dalt a baix; però els ulls de seguida se me’n van anar cap a aquella creu de brillants que esquitxava el mirall de verd i de rosa com si fos la creu de l’alegria. A la tarda va venir la Raquel i vam prendre te de Xina amb llessamí.

Per Sant Joan les dues cosines portaven coques de cirera i de pinyons. Els veïns treien al carrer tot el que tenien per cremar i les criatures ajudàvem i uns quants dies abans anàvem per les cases del barri a demanar llenya. Feien el foc davant del nostre reixat, perquè quedava a la meitat del carrer, i a la tarda la senyora Magdalena ja començava a rondinar; deia que la casa se li omplia de fum i renyava el senyor Jaume perquè no demanava que fessin el foc una mica més enllà. Recordo que aquell any vaig sortir al jardí mentre la senyora Magdalena preparava el sopar. La claror era grisa i el carrer semblava adormit. Vaig sentir un xiulet. De darrere de la muntanya de llenya va sortir el noi del Liceu i se’m va plantar davant; amb una canyeta s’anava picant la cuixa. Es devia adonar que m’havia quedat parada perquè es va posar a riure com si es pensés que m’havia fet por.

Quan li vaig preguntar d’on sortia em sembla que ni em va contestar. Ens vam asseure en el graó de l’entrada sense dir res, mirant la llenya, i a l’últim em va dir que li venien ganes d’encendre-la. I jo, no sé per què, em vaig posar a explicar-li que el primer dia que havia sortit sola havia arribat a un carrer que feia pujada i que en una torre havia vist un ocell tot blanc, amb la cresta rosa, que estava lligat per una pota i que vivia quiet damunt d’una barra de llautó. Se li coneixia que no m’acabava de creure, però de mica en mica li va venir el deliri de veure aquell ocell. No vaig saber trobar la torre ni el carrer. Després, tot caminant, em va explicar que sabia moltes dreceres per anar al Tibidabo, que hi podríem pujar, i que anava molt sovint al cementiri. Una nit s’hi havia quedat tancat expressament. S’havia amagat darrere de dues corones molt grosses perquè el guardià no el tragués. Volia veure les flames. La nit anava passant, molt negra i amb núvols que corrien, i quan ja estava cansat d’esperar les va veure: blaves i lila, amb una llengua de tant en tant, de color de taronja. Sempre que hi anava robava flors de les corones i després les llençava perquè feien pudor de cera i de mort.

Quan vam arribar a dalt de tot de l’Avinguda ens vam aturar una estona a reposar. Em va dir que es deia Eusebi. Feia una mica d’aire i l’ombra de les fulles es movia per terra. A la banda de Montjuïc es va alçar un coet. Semblava que hagués sortit del mar i va caure desfet com si un dimoni hagués esmicolat una estrella.





VIII


Entre el braç i el seient de la butaca groga de la torratxa hi tenia amagades set bales de vidre i un passador. Una de les bales era clara amb entortolligaments d’un blanc espès que no es veia ni on començaven ni on acabaven. I una altra, també clara, tenia els entortolligaments de color de pela de llimona. L’Eusebi les havia preses a un nen petit que les havia deixat a terra, dintre d’una bosseta, mentre es barallava amb una nena més gran per una baldufa verda de les que tenen corda. El passador me l’havia regalat. Les bales les hi guardava. M’havia preguntat què m’agradaria tenir que fos ben meu i jo li havia dit, un passador que brilli. Vam entrar en uns magatzems i per entremig d’unes quantes senyores que s’estaven mirant una noia que explicava com es feia per pintar-se la cara, ens vam acostar a un taulell. Quan vam sortir al carrer em va dir, para la mà, i m’hi va posar un passador amb tres estrelles de brillants. Mai no vaig saber quan ni on l’havia robat. Me l’havia de posar d’amagat perquè la senyora Magdalena el dia que el va veure me’l volia prendre.

Amb l’Eusebi érem molt amics d’ençà d’aquella nit dels coets. L’havíem passada junts a sota dels pins. Em vaig despertar abans que ell i era com si tota la vida hagués dormit a la serena. Li vaig mirar la cara; la tenia a tocar. Li vaig passar unes quantes vegades l’ombra d’un dit per davant de l’escletxa d’un ull i l’escletxa, que li brillava, no es va fer ni més gran ni més petita. Li vaig estirar uns cabells que li voleiaven i després els hi vaig aplanar amb els altres. Jo duia un vestit blau molt vell i quan em vaig aixecar vaig estirar-me de puntetes amb les mans enlaire i vaig pensar que era com el blau d’una flama. Després, amb els dos primers dits de cada mà, em vaig tocar alhora els clotets de les galtes perquè l’Eusebi m’havia dit que tenia les galtes foradades. El sol acabava de sortir i una mica de boira s’arrossegava per l’herba. Vaig estendre una mà i decantant-me una mica vaig dir: les coses són com són, perquè la Maria-Cinta sempre ho deia, i jo em volia assemblar a la Maria-Cinta. Em vaig agenollar davant de l’Eusebi i, per despertar-lo, li vaig ficar un dit a l’orella i vaig pensar que m’acostava al martellet i a l’enclusa. Perquè jo sabia més coses que no semblava. Va obrir i tancar els ulls unes quantes vegades, mig enlluernat, i ens vam tornar a mirar tal com ens havíem mirat a la nit, quan cansats de la gent i de veure voltar la roda havíem anat cap al bosc. I jo no ho volia, però va passar així. Em va fer vergonya haver-nos mirat d’aquella manera, encantats i aturats a la claror de la lluna, i per això li vaig dir que, de vegades, pensava en el que devien fer el sol i la lluna quan eren petits. Que el sol era una bola podrida que en anar-se’n deixava esquitxada tota la nit. I que la lluna estava corcada, amb cucs a tots els forats, com els morts dins dels nínxols. Rosegada com un formatge i calenta de desesperació, que es moria sense adonar-se’n com el nostre cervell. Matada per muntanyes de cucs de totes menes que no li deixarien un pam de blanc. I quan els cucs serien els amos tot cauria, i damunt de la terra s’hi aniria fent una crosta de persones i de criatures mortes aixafades. Espessa. I no em sabia treure les paraules de la boca perquè aleshores ens vam tornar a mirar d’aquella manera i només vaig poder dir que quan el sol i la lluna caurien la terra aniria voltant. Com si tot allò que lluïa en els ulls de l’Eusebi m’hagués afluixat no sé què de tibant que tenia a dins.

Però de dia no em vaig deixar xuclar la mirada. Em vaig aixecar i em vaig posar a córrer muntanya avall. Ell em cridava, i em deia que l’esperés, que aniríem al cementiri. Però jo corria cap a casa. Vaig trobar el reixat obert i pel carrer hi havia cendra escampada. La senyora Magdalena m’esperava vestida i la ràbia no la deixava respirar. Em va donar una bufetada tan forta que em va sortir sang del nas tot el dematí. Des d’aquell dia em tenien moltes estones tancada, però jo m’escapava sempre que volia per l’olivera dels veïns.





IX


Del temps de la guerra a penes me’n recordo. Només sé que em feia alegria veure la gent gran espantada, que m’agradava passar pel mig del carrer quan tocaven les sirenes i que més que res m’agradava aquell plor que feien a l’acabament. I aquesta mena d’alegria anava barrejada amb la vergonya de la meva sang, d’haver tacat els llençols la primera nit. Amb els bombardeigs van tornar les tasses de til·la i la til·la feia olor d’arbre i de febre. A la cuina, mentre la senyora Magdalena mesurava el poc sucre que donaven, per fer-lo allargar, jo mirava i tocava aquell embolic de fulles i de flors perquè els dits em fessin olor de nit i de malaltia.

Ens havien vingut a dir que l’església de la Verge que duia el nostre vestit estava cremada, i una tarda ho vaig anar a veure. Era el pic de l’estiu. Pel carrer venia un noi milicià espitregat i brut com una guilla. Jo, aleshores, tenia dotze anys, encara que tothom me’n fes quinze, i aquell noi en devia tenir disset, o potser no hi arribava. Vaig mirar cap a l’altra banda fent el distret, però per la cua de l’ull el veia com s’anava acostant. Quan va ser a tocar em va alçar tota una banda de cabells amb la mà estesa i sense parar de caminar els va deixar relliscar pels dits. El cor em va fer un salt però no em vaig espantar gens i quan vaig ser a la cantonada em vaig posar a córrer. L’església tenia les parets encara dretes, el sostre s’havia enfonsat i tot era ple de sol. Vaig regirar pedres amb els peus. A sota d’uns maons vaig trobar una flor de lliri de fusta pintada i una cara cremada que devia haver estat la cara d’una santa. No tenia front ni celles, però se li veien bé els ulls i tenia la boca una mica oberta. Me la vaig quedar i quan vaig ser a casa la vaig ficar a dintre d’una capsa de sabates i la vaig amagar a sota de l’escala de la torratxa tapada amb un tros de cortina vella. A la nit vaig veure el cap molta estona, em va venir mareig i no em vaig poder adormir fins a la matinada.

El senyor Jaume passava els dematins i les tardes d’una banda a l’altra buscant menjar. Deia que els diners se li acabaven, que tot era car, que hauríem d’anar a demanar caritat, que l’única cosa bona que havia fet la guerra havia estat treure-li els gats del jardí. El dia que van bombardejar la casa de la vila, la senyora Magdalena va estar mig malalta. I jo, mentre ells dos tremolaven, amb la mà oberta m’anava alçant tota la banda dreta dels cabells, els deixava relliscar, i veia la cara d’aquell noi que se’n devia haver anat a la guerra i que tenia ulls de gos perdut. L’endemà vaig anar a seure en un banc al Passeig de Gràcia a mirar passar automòbils amb banderes. Alguna vegada pensava en l’Eusebi, que amb la guerra havia desaparegut. La Raquel havia pogut fugir a Londres amb les joies. La Maria-Cinta vivia sola en el pis i sempre tenia els balcons tancats. A l’acabament del primer estiu la vam anar a veure amb el senyor Jaume. Quan ja érem al carrer la senyora Magdalena va sortir corrent i em va treure la medalla del coll, una medalla de Santa Cecília que m’havien regalat per la primera comunió. La Maria-Cinta em va fer sortir a la terrassa. Duia aquella bata dels ametllers florits i tots els cabells deixats anar com una onada negra. Les flors brillaven rosades del mig i blanques de les vores. Jo mirava les palmeres i ells dos parlaven en veu baixa. Tot d’una vaig sentir que el senyor Jaume deia: no tens fred? La pregunta em va semblar estranya perquè feia calor, i em vaig girar a mirar-los i ell li passava una mà pel braç, amunt i avall del puny al colze, a poc a poc. Per no veure’ls més vaig entrar corrent i vaig anar al bany. Em vaig plantar de cara al mirall però el bany era fosc i vaig encendre els llums. I aleshores, per primera vegada em vaig adonar que era tota diferent. Les cames se m’havien fet amb forma, i abans eren rectes; sota el vestit, els pits, encara de noia, empenyien una mica, però, perquè fessin canaleta, havia d’ajuntar els braços endavant ben ajuntats. Em vaig mirar els ulls i em va semblar que no estava sola. Gairebé sense adonar-me’n em vaig anar acostant a la meva cara i el mirall es va entelar i l’entelament me la va esborrar de mig en avall. Vaig tancar els ulls a poc a poc i els vaig deixar oberts només una escletxa per veure’m com si estigués morta. I aleshores no sé ben bé què em va passar. M’enamorava de mi. Tenia la sang, i vaig escoltar la vida de la sang, de vegades adormida vermella avall per la seda de la cuixa. Em vaig posar les mans al clatell i vaig tirar tot el pes dels cabells enlaire. La meva pell era tendra i els colzes eren tendres i el que vaig sentir no es pot explicar amb paraules: que jo no era com els altres, que era diferent, perquè sola, voltada de tovalloles i d’olor de sabons, a fora del mirall era el que enamora i a dintre del mirall era l’enamorat.





X


La Paulina era prima com un vímet i tenia els cabells estirats, secs i durs. Els duia tallats curts i del matí al vespre anava amb un cap que semblava el cap d’un boig. La Paulina era la minyona de la senyora Rius. La torre de la senyora Rius era més bonica que la nostra, en el jardí hi havia quatre palmeres paraigua. El reixat tenia els ferros més treballats i en els gerros del capdamunt dels dos pilars que l’aguantaven hi havia esparregueres i una atzavara al mig. A la senyora Rius el seu marit l’havia deixada amb tres fills que, quan van ser grans, la tractaven com si fos la seva promesa, li duien flors i li triaven la roba dels vestits que es feia. La Paulina tenia disset anys escanyolits i s’enrabiava de seguida, per qualsevol cosa es passava hores sense dir res i mai no es podia saber què l’havia feta enrabiar.

Quan ja feia temps que la guerra durava, la senyora Magdalena va preguntar a la Paulina si voldria venir a fregar els diumenges. Va dir que sí, però que sobretot no ho sabés la senyora Rius perquè la despatxaria si descobria que l’enganyava. Es veu que la senyora Rius volia que la Paulina li llegís vides de sants els diumenges a la tarda, i era molt ensopit; per escapar-se’n, algun diumenge deia que havia d’anar a veure la seva cosina; i no en tenia cap. El primer dia que va venir a fregar va sortir al carrer mudada, voltada d’olor de clavell, amb les mans vermelles de penellons, i quan vam haver tancat la porta va dir que li toquéssim el cor que li anava com una campana. A mitja tarda va trucar la senyora Rius. Com que la vam veure per la persiana vam poder anar al jardí de darrere, ens vam ficar al cobert de les eines i ens vam asseure damunt d’una pila de sacs. La Paulina va estar molta estona sense enraonar i a l’últim va dir que allò era la fi del món i que segurament la senyora Rius havia endevinat on era per culpa de l’olor de clavell, perquè tenia nas de gos caçador. La senyora Rius no se’n va anar a casa fins a l’hora de parar la taula i vam tenir temps de parlar de moltes coses.

Em va dir que estava enamorada d’aquell noi que abans de la guerra em venia a veure de tant en tant, i que si hagués estat per ella que hagués vingut s’hauria mort d’alegria, que només el coneixia de veure’l voltar pel nostre carrer amb aquell ble de cabells damunt d’un ull i que, tot i que no l’havia pogut veure bé, estava segura que tenia els ulls bonics. Però, per ulls bonics, em va dir amb la veu molt baixa, no hi ha com els que es tenen a la vora. Abans, havia estat dos mesos seguits enamorada del fill gran de la senyora Rius i com que no podia dormir es passava les matinades enllustrant-li les sabates.

Si estava tan enamorada del gran, que tenia una impremta, era perquè mai no li havia dit ni mitja paraula, que amb prou feines si la mirava quan li servia el menjar, mentre que els altres dos la mataven a pessics. A ella se li havia tallat la gana, però així i tot, amb el que es casaria de seguida seria amb el noi del xiulet; em va dir que feia molt de temps que no el veia, i si sabia on era. Li vaig dir que no i va dir, quina pena. El dia que li havia agradat més havia estat un dia que li va passar pel davant fent lliscar una fusteta per tots els barrots del reixat. Trobava estrany que un xiulet hagués pogut enamorar-la, perquè ella, de xiular, en sabia molt, en sabia amb dos dits a l’entrada de la boca i li sortia un xiulet que arribava més enllà dels terrats. Però aquell xiulet no li agradava gens perquè era com un xiulet de quan es cala foc. Aquell noi, en canvi, xiulava com un ocell i tenia el ventre enfonsat. I ella només es casaria amb un noi que tingués el ventre enfonsat.

Cap al tard es va posar a ploure i vam estar una estona sense parlar escoltant la pluja a la teulada del cobert. Aviat van caure gotes a dintre i ella va dir que si aquella pluja i aquell sorollet duraven es quedaria adormida com un soc. Li vaig explicar que jo era una criatura trobada i, tot estirant-se damunt dels sacs, va dir, com Moisès. Quan ens van venir a avisar que la senyora Rius ja era fora ens havíem fet molt amigues.

Cada dia sortíem a escombrar el carrer. Abans l’empastifàvem per poder-lo escombrar: hi tiràvem grapats de sorra. Escombràvem sempre a la mateixa hora perquè jo volia veure el fill petit de la senyora Rius quan tornava de fer l’exercici.

Un dia, amb l’escombra a la mà, la Paulina es va posar a riure sola i quan es va haver cansat de riure va dir fent els ullets petits que la nit de nuvis la voldria passar amb música a l’habitació del costat. I que voldria un jardí per posar-hi una hamaca, com a la primera casa on havia servit. La senyora es deia Carolina i perquè se’n deia tenia moltes carolines en el jardí. I nadales. Perquè havia nascut el dia de Nadal. Em va preguntar si jo pensava com voldria que fos el meu marit. Va dir que estava segura que totes les noies eren com ella, que es delia pels homes, però no per fer-hi broma: per dormir-hi. Es va treure una pota de gallina de la butxaca, embolicada amb paper d’estrassa, li va estirar els nervis i tots els dits es van bellugar; va dir que aquella pota li agradava perquè li feia por.





XI


Mai no hauria pensat que al cap de molts anys m’hagués d’enrecordar tant de la tarda que amb els de casa vam anar a veure la senyora Rosalia. La senyora Rosalia s’havia casat de molt joveneta amb un notari que ja havia estat casat i que tenia les parets cobertes de retrats de la seva primera dona, que també es deia Rosalia. Era una tarda d’octubre i el carrer Verdi feia olor de fulles cremades. Sembla que el notari sempre parlava de la seva primera dona, sobretot a taula, i dels menjars que feia, tan bons. I la senyora Rosalia, que els primers temps de casada seguia la conversa i planyia el seu marit per la pena que el minava, un dia es va adonar de la veritat: que a ella la feia servir de bastó per anar tirant amb la vida. Diu que així que ell se n’anava a treballar, arrencava a plorar i que els ais que aquelles parets havien sentit haurien pogut trencar un cor de pedra. Però més que queixar-se d’haver hagut de plorar es queixava de no haver pogut plorar sola, sempre espiada per tots aquells retrats on la primera Rosalia reia. I diu que, per no veure’ls, havia après a viure sense mirar. Enraonava, escoltava o callava, amb els ulls perduts en un punt on no hi havia res. I aquest malestar de cada dia l’havia fet passar de jove a vella de pressa, i els costats de la boca li havien caigut avall, i tenia arrugues entre cella i cella. Tota l’estona que vam ser a casa seva mirava el rellotge de tant en tant i ens va dir que era un vici que li venia del seu marit que no es podia estar deu minuts sense mirar-lo. Duia un medalló d’or i, al mig, petit, el retrat del cap d’un senyor amb els ulls grossos plens de negre i només amb una mica de blanc. Cada vegada que mirava el rellotge agafava el medalló i el girava d’esquena com si ho fes molt distreta.

Al cap d’una estona el tornava a girar de cara. No li deixava viure tranquil la seva vida de retrat.

Del notari li havia quedat una filla. Feia dos anys que l’havia casada amb un empleat de banc que s’havia passat tota la guerra amagat a les golfes a casa d’una parenta. Tenien un nen de vuit mesos i quan vam arribar la filla acabava de pujar al pis perquè el nen s’havia despertat. La senyora Rosalia ens va dur a seure a la galeria i el jardí es veia molt estrany darrere de tot de vidres de colors. En els trossos de vidre blanc semblava fals. La senyora Rosalia ens va explicar que havia tingut peixos vermells en el sortidor, però que el gat se’ls havia menjat i que per això no ens els podia ensenyar. Un gat dolent com una mala bèstia que tot d’una pescava un peix i se l’anava a menjar a la cuina. Després va dir que la seva filla es mereixia haver tingut més sort, haver-se casat amb un home ric, però que havia hagut de prendre el que li donaven perquè s’anava fent gran i els pretendents que li sortien no passaven de pretendents. L’empleat, això sí, era ben educat perquè per ser empleat de banc s’ha de ser recte i honrat, i així s’acaba tenint per viure quan et treuen, no els del banc, els anys. Ens vam aixecar i vam pujar al pis.

La filla ens esperava al capdamunt de l’escala. Tenia les celles molt negres i molt juntes i els llavis molt prims. No duia mitges, anava amb les sabatilles a retaló i quan es va girar li vaig veure els talons de color de cera d’encerar.

El dormitori feia pudor i el nen plorava estirat en un bressol estarrufat de farbalans i amb mosquitera. Feta del vel de núvia, va dir la filla. Va posar la gometa a la boca del nen i el nen la va escopir, i cada cop que la hi posava l’escopia. La filla es va asseure, es va passar un mocador per sota dels braços, la seva mare li va donar el nen i la filla es va treure un pit més blanc que la mort amb moltes venes. Se’l va esprémer i va sortir un raig que semblava pus. Jo vaig girar la cara perquè el mig del pit era tot morat. L’olor de llet es va barrejar amb pudor de llençol xop i la senyora Rosalia, després d’una estona de mirar com el nen mamava, es va posar a canviar els llençols del bressol i va dir que els vells els posaria a assecar al balcó perquè encara podrien servir. Es va adonar que jo mirava uns mitjons bruts i d’un cop de peu els va ficar a sota del llit. El nen s’escanyava i la filla va dir que havia de reposar. Li va arrencar el pit de la boca, se’l va desar, va treure a fora el que era ple i el nen va agafar-s’hi i es va tornar a escanyar. S’escanyava sense fer soroll, amb els ulls que li sortien del cap i amb tota la sang a la cara.

Va arribar el marit sense que l’esperessin i la senyora Rosalia el va treure perquè va dir que el nen es distrauria.

Així que el va tenir fora va agafar l’ampolla de l’aigua de colònia i en va passar per tot el damunt de la seva filla. El gendre era ros i els cabells li començaven molt enllà del front. Un front que no se li acabava mai. Quan el van deixar entrar va dir que havia tingut una visió fent sumes. Una mena de fum. La senyora Rosalia de seguida li va dir que s’hauria de fer canviar els vidres de les ulleres. Ell va dir que no, que allò que havia vist anava amunt i avall sense parar com si ho estiressin des del sostre amb un filferro i que tot d’una havia tocat les rajoles i s’havia fos. La filla es va treure el nen del pit i l’empleat de banc va demanar permís per treure’s l’americana. La senyora Rosalia va dir, ara us deixarem sols, i mentre anàvem cap a l’escala va afegir que un marit quan arriba de la feina, vol explicar coses a la seva dona. Ells es miraven amb una mirada que ens esborrava. Amb ulls de persona morta. Tot nines i sense moviment.

Quan vam sortir els llums dels carrers ja estaven encesos. Tot anant cap a casa vaig pensar que jo no em voldria casar mai.





XII


Un dia vaig explicar a la Paulina que feia molt de temps havia vist un cavall amb la pell d’una anca oberta i amb la carn tota voltada de mosques encastades. I que me’n recordava perquè aquell cavall tenia els ulls tristos. Ella em va dir que mai no s’havia fixat en els ulls dels cavalls però en els de les persones sí, i que si les dones no es pintessin els ulls els tindrien ensopits. Va dir que un dia ens els pintaríem i sortiríem a passejar amb els ulls ben pintats, per agradar.

Ho vam fer el dia que la senyora Magdalena va anar a casa del dentista perquè l’arrel d’una dent creixia i se li anava ficant pel paladar. Vam anar al cobert amb un tap de suro i una capsa de mistos. La Paulina va tallar una llenqueta de suro, li va fer punta com si fos un llapis i jo vaig acostar un misto encès al tap i vaig cremar tot un cantell. Després vam passar el llapis pel negre, ens vam pintar els ulls i ens vam fer les celles més gruixudes. Quan vam sortir al carrer els ulls em feien nosa. Vam anar carrer avall i el cor em batia molt fort només de pensar en la cara que faria la primera persona que em veiés amb aquells ulls de senyora. Va ser un home que tenia una cama de debò i l’altra de fusta, i ens va passar pel costat sense mirar-nos. Després van venir dues senyores carregades amb cistells i una senyora molt vella acompanyada d’una senyora més jove, que tampoc no es va adonar de nosaltres. Però un noi, que devia ser estudiant perquè duia llibres a sota el braç, se’ns va plantar davant i va dir que ens havíem de rentar la cara. La Paulina li va donar una empenta tan forta que els llibres li van caure a terra. Vam pujar el carrer de Verdi corrent i cridant, agafades de les mans. A l’entrada del carrer de les Camèlies un nen jugava a fer una muntanya de fang: en vaig agafar un grapat i el vaig encastar a la paret de la senyora Rius.

De tot això me’n recordo molt bé i ho explico perquè va ser el dia que vaig tornar a veure l’Eusebi. Després de tants anys. M’estava menjant una poma que m’havia donat la Paulina i tot d’una vaig sentir un xiulet al peu del reixat. El jardí va fer un giravolt de branques i de fulles, i de molt lluny em va venir una onada de records: la roda, els coets, les agulles de pi i les bales de vidre llistades d’espès i de clar rodolant per una drecera amb pedres i pols. Havien passat dos anys de la guerra i l’Eusebi, al peu del reixat, alt i prim, amb la camisa descordada i amb els cabells mal tallats, amb un rínxol al front, ja era un home. Vaig girar el cap i em vaig acostar al reixat mig d’esma, i sense dir res vaig encastar el front als ferros. Em va tocar els clotets de les galtes. Al cap d’uns quants dies vam començar a sortir junts. Jo aleshores vivia ensopida, sense ganes de ficar-me al llit quan n’era fora i sense ganes de llevar-me quan era a dins. Recordo un camí de terra forta i una atzavara amb les flors com un fanal i el sol ponent al darrere. Una nit vam anar a la barraca, el seu germà havia mort a la guerra, i ja no vaig tornar mai més a casa.

I era com si la casa i els senyors que m’havien recollit, amb les tasses de til·la i la torratxa i la butaca groga i la història de la imperdible i del paper, fossin una d’aquelles històries que s’expliquen a les criatures per fer-los por a les nits d’hivern o per fer-los alegria, segons com siguin. La Paulina ens va veure marxar.





XIII


La barraca només tenia dues parets de maó; les altres eren fetes amb llaunes, amb fustes velles i amb trossos de sac entaforats per les escletxes. L’Eusebi em va dir que quan havia tornat de la guerra havia estat molt malalt i que per això ho tenia tot abandonat i que li havia costat molt de fer marxar la gent que se li havia ficat a casa. La barraca no tenia finestra. El llit estava arraconat a una paret de llaunes perquè ens venia més bé per encabir la taula i les cadires i una calaixera amb calaixos que costaven molt d’obrir perquè la fusta, amb les humitats, es reinflava. I la paret, a l’alçada del llit, que era un catre, tenia dues llaunes molt mal ajuntades i tapàvem l’escletxa amb draps vells. A la banda d’aquella escletxa hi dormíem quan feia molta calor, però així que fresquejava canviàvem els mobles de lloc perquè estàvem més bé dormint contra la paret de totxo. Fins que ens vam cansar de viure canviant mobles d’una banda a l’altra i ho vam deixar sempre igual.

Quan estava sola m’estirava al llit, treia els draps de l’escletxa i mirava la barraca del costat que tenia finestra i parets fortes. En aquella finestra, molt sovint, hi havia un noi que s’afaitava; penjava el mirall a la banda de fora i, segons com, quan tancava o obria la finestra, el mirall em feia la rateta. Un dia la hi vaig fer jo amb un tros de mirall que vaig trobar a les escombraries. Quan l’Eusebi el va veure va dir que aquell tros de mirall ens duria desgràcia. A la primavera, el noi de l’altra barraca va posar a l’ampit de la finestra un test amb una pensamentera tota florida. Aviat, quan ens trobàvem a la font o per fora, ens vam començar a dir bon dia. I de tant que m’agradava mirar-lo, sobretot quan estava al costat dels pensaments, una vegada que jo duia un gerro de vidre ple d’aigua vaig ensopegar badant i el gerro em va caure i es va esquerdar. Era un noi ros amb el pit enfonsat i la pell molt blanca. M’havien dit que era marbrista i durant molt de temps, quan el mirava per l’escletxa del capçal del llit, el veia fent àngels com aquells del cementiri. I làpides amb les lletres cargolades i amb les majúscules d’or. Però era guixaire i sempre duia pols blanca per sobre. Potser no estava trist, però semblava que ho estigués. Com tots els d’aquelles barraques fora de l’Eusebi i de mi, era xarnego; i això m’empipava una mica.

Alguns vespres ens venia a veure el vell de les gallines. Anava per totes les barraques a recollir fulles de verdura i peles de patata. El vell i l’Eusebi eren molt amics, passaven nits senceres jugant a cartes i de vegades sortien junts i mai no sabia on anaven. Quan jugaven a cartes jo mirava per l’escletxa i veia la finestra del meu guixaire plena de llum. Si no veia llum a la finestra no podia dormir pensant on devia ser el guixaire ros. I així com havia viscut dies i dies esperant que l’Eusebi s’aturés al reixat i xiulés, a la barraca vivia esperant veure el noi guixaire encara que només fos el moment que s’abocava a la finestra per llençar l’aigua de rentar els plats.

Els dies que plovia, si plovia fort, ens queia aigua pertot arreu. Les goteres que teníem a la casa on havia viscut es podien tapar; el senyor Jaume feia ciment clar en una gaveta i corria pel terrat tapa que tapa. Però les goteres de la barraca no tenien adob perquè la teulada era feta de coses estranyes, de fustes, de maons, els uns posats damunt dels altres, tot lligat amb canyes i amb guix. Una tarda que vaig anar a veure passar automòbils em vaig enrecordar tot d’un plegat, com si m’haguessin donat un cop de martell a la memòria, d’una rosa de seda que havia vist a casa d’aquella modista de la Maria-Cinta que m’havia fet el vestit de les cireres brodades, i no vaig parar fins que em vaig ficar en un magatzem per veure si en podia trobar una d’igual. Tot buscant el taulell de les flors artificials vaig ensopegar amb un paraigua que hi havia per terra. Sense pensar-m’hi gens el vaig agafar i me’l vaig endur. Cada vegada que plouria el lligaria al sostre damunt del llit i entomaria la pluja. Tenia el mànec daurat i la seda morada.





XIV


La senyora Matilde era de Cartagena i vivia unes quantes barraques més avall.

La coneixia perquè un dematí em va fer adonar que una gallina se m’estava menjant la passionària que havia nascut sola al peu de la porta. Havia tingut set fills: tres, els més grans, se li havien mort a la guerra i els altres quatre, dos nois i dues noies, els tenia escampats pel món i vivia esperant cartes i anant a ensenyar-les per totes les barraques. Sabia llegir les ratlles de la mà i sabia fer la mosca. Ajuntava les mans i se les fregava com si fossin les potes del davant i es passava una mà per un braç i després per l’altre, cada vegada amb el braç ben estirat, i després es passava les mans per la cara de pressa de pressa, mig embolicant-se els dits. El dia que va voler mirar-me les ratlles la vaig deixar fer perquè jo volia saber si faria l’amor amb el guixaire, i això no va sortir. Em va dir que no veia gran cosa perquè les ratlles de la meva mà amagaven la veritat. Fins que em va veure una estrella a la muntanyeta, i va riure, i em va tirar les cartes, que també ho sabia fer. Va dir que viuria en una casa amb roses, no a les finestres, sinó a dalt de les finestres, unes roses que no serien roses; que serien, com les estàtues de les persones, estàtues de rosa. I que una nit, al costat d’una morta viva hi veuria un home trist. Que passarien.

La nostra barraca feia riure, tota coberta de paraigües. N’hi havia alguns de robats; els altres ens els havien regalat els veïns. Però el paraigua morat no el vaig treure mai a fora. Vaig plantar campanetes al peu de l’entrada i perquè cap gallina no se les mengés els vaig fer una gàbia de reixat. Sortia a mirar-les cap al tard, i quan van florir de vegades n’agafava una i l’aixafava amb els dits perquè me’ls tenyís de morat, encara que fos blava. Molt sovint el guixaire s’aturava i em preguntava què feien les campanetes. I perquè quan em mirava em sentia tot d’una mal vestida, vaig anar a robar una brusa.

El magatzem feia olor de vernís, com els tramvies, i amb aquella mena de llum totes les cares semblaven de malalt. Se sentia música i les senyores passaven i traspassaven i ho remenaven tot i tornaven a passar, mira que miraràs. Damunt d’un taulell hi havia bruses apilades: blaves i de color de rosa. I blanques. Estaven plegades d’una manera que només se’ls veia el coll i dos botons del davant, i el coll era bonic perquè feia solapa. Mentre la noia que les venia, alta i vestida de negre i amb unes arracades que eren una bola d’or, n’ensenyava a una senyora molt mudada amb pit de perdiu, vaig començar a tocar-les i en vaig agafar una i la vaig mig desplegar i la vaig tornar a plegar com si no m’hagués agradat. Anava mirant que no em veiés ningú. Les venedores estaven enfeinades despatxant, però en un taulell a la vora de les bruses n’hi havia una de molt joveneta que es pintava les ungles de vermell. Per esperar que acabés de pintar-se-les i es girés d’esquena, vaig anar a mirar el taulell de les combinacions. La música es va acabar i en van posar una altra que feia venir son. Però, abans, una veu molt forta va dir que tothom anés a comprar raspallets per les dents, que eren de ganga. A les flors artificials amb prou feines si m’hi vaig aturar. Les roses que hi havia no eren de seda i les vermelles tenien els fils i les boletes de dintre massa grocs i massa gruixuts. Quan vaig tornar al taulell de les bruses vaig veure que al costat de la noia que es pintava les ungles n’hi havia una altra que es pentinava. La senyora mudada encara no havia trobat res que li agradés i al primer pis, abocat a la barana i fent ganyotes a les dues noies que de tant en tant se’l miraven i reien, hi havia un soldat amb bigoti. Encara no sé com va anar, però tot d’una em vaig trobar al carrer amb una brusa a sota de la jaqueta, feta un manyoc. Havia aprofitat un moment que les noies reien amb el soldat, però sempre més he pensat que ell em va veure. Jo havia fet caure a terra la brusa que m’agradava, m’havia ajupit per collir-la i me l’havia amagada.

Em venia justa del pit. Me la vaig posar tres dies seguits però cada vegada me la vaig treure de seguida sense gosar sortir de la barraca. El dia que feia quatre, em vaig decidir.

La duia bastant escotada, amb tres botons sense cordar; al trau de baix m’hi vaig posar una rosa que havia collit d’una branca que penjava d’una paret. Vaig sortir just en el punt que el guixaire s’acostava. Quan em va veure es va aturar, va posar una mà a la paret tan enlaire com va poder, i jo em vaig quedar a sota del braç blanc de polsina, amb tot de borrissol també blanc. Ens vam mirar. Al cap d’una estona em va dir, hola Cecília, em va arrencar una fulla de la rosa, se la va posar entre les dents, que eren blanques com les d’un gos del néixer, i se la va menjar a poc a poc. Quan ja no n’hi quedava gens i anava a arrencar-ne una altra, va passar el vell de les gallines i ens va dir muy buenos días y que aproveche. El guixaire va treure el braç, vull dir la mà, de la paret, i potser sense voler-ho em va fregar una mica l’espatlla. Vaig entrar corrent a la barraca, però va ser com si m’hagués quedat tota sencera a fora amb la fulla de rosa menjada i amb el blau de les campanetes.

Aquella tarda un núvol molt gros es va anar escampant per damunt de les barraques i a entrada de fosc es va aixecar un vent que semblava que vingués de terra de tanta que en tirava enlaire. Vaig sortir al carrer molt espantada perquè l’Eusebi encara no havia tornat, i la primera cosa que vaig veure van ser tres o quatre paraigües que anaven a tomballons amb tot de criatures al darrere. A fora hi havia molta gent; unes dones cridaven que vindria la inundació i els gossos lladraven. La barraca era un sarau de llaunes. De seguida va ser negra nit. La pluja, que havia començat amb gotes com un duro de tant en tant, es va posar a caure tan espessa que a penes deixava passar. Algunes barraques s’anaven omplint d’aigua. Jo vaig tenir sort del guixaire i de dues veïnes que em van ajudar a aguantar les llaunes que quedaven i a atrapar les que fugien. Passava gent corrent amb cabassos al cap i una dona se’m va aturar al costat i es va estar molta estona explicant-me que el seu matalàs semblava una barca. A l’últim em vaig quedar sola amb el guixaire, xopa de cap a peus, i quan va fer aquell llampec tan espantós vaig veure que ens miràvem, que ens havíem estat mirant molta estona dintre de la foscor. Va venir el tro i semblava que el món s’enfonsés. Aleshores ell em va acostar la cara i em va dir baixet que m’estimava molt.





XV


Per refer tot el que l’aigua i el vent havien desfet vam necessitar un parell de setmanes. Els primers dies els camins eren un fanguissar, però quan ja semblava que aquella tempesta havia refrescat el temps, es va posar a fer calor. El sol queia rabiós i els carrers enfangats es van tornar rius de pols. Hi havia una claror que encegava, blanca i tremolant. Un vespre no sé què va passar que tothom estava content, però amb una mena d’alegria neguitosa. A la font hi havia moltes noies amb ganes de riure, cama-nues i escabellades. Jo estava esperant torn al costat del noi guixaire, que es deia Andrés, i una noia, la Tere, que era molt enjogassada, va posar el dit al raig de l’aigua per fer la xeringa curta i va esquitxar un home que passava amb l’americana al braç. L’home es va enrabiar i volia pegar-la, però mentre cridava una altra noia el va mullar més i l’home enrabiat se’n va anar fent grans discursos, i tothom reia tan fort que del cel ens devien sentir. L’Andrés, que feia estona que callava, em va dir tot d’una a l’orella que l’estiu era bonic con trigo y amapolas, i jo estava tan distreta escoltant-lo que no em vaig adonar de l’Eusebi fins que el vaig tenir al davant amb aquell gerro esquerdat. Aleshores la Tere ens va fer la xeringa curta a nosaltres i quan l’Andrés, que també estava distret, em va agafar el braç per apartar-me dels esquitxos, l’Eusebi, amb tota la ràbia, li va tirar el gerro pel cap. Unes noies van xisclar, la camisa de l’Andrés es va tacar de sang de seguida, i l’Eusebi se’m va endur amb el càntir buit i amb el cor desesperat.

A la nit ni l’Eusebi ni jo no vam dormir; ens giràvem sovint i quan estàvem cansats de reposar d’un costat ens giràvem de l’altre, però així com sempre ens havíem girat alhora, tots dos de cara o tots dos d’esquena, aquella nit cadascú va anar per la seva banda i quan va sortir el sol encara no havíem tancat els ulls. L’Eusebi se’n va anar sense dir-me res; a la tarda, després de molta estona de no saber si ho havia de fer o no, vaig anar a veure l’Andrés. Dormia. Em vaig acostar a la finestra de la pensamentera; encara tenia flors obertes, grogues i blaves, i moltes de seques que anaven fent llavor. La meva barraca, vista d’allí estant, em va semblar molt abandonada, amb les llaunes rovellades i els paraigües descolorits. Vaig encendre foc. L’Andrés tenia el front carregat de febre i la bena de l’espatlla estava tacada de sang. Va venir la senyora Matilde a curar-lo i es va quedar molt parada de veure’m. Duia benes i cotó. La ferida era fonda, encesa, i començava a tenir un voraviu de pus.

Quan me’n vaig anar, al cap de mitja hora, l’Eusebi m’esperava dret davant de la porta. Algú li devia haver dit on era, i tot i que em va veure sortir, em va preguntar d’on venia. Li vaig dir que venia de curar l’Andrés. I no sé què em va agafar, quina tristesa, que vaig arrencar les campanetes per no veure més flors i després vaig fer el sopar i en havent sopat em vaig posar la brusa robada i vaig ficar el dit al trau on havia dut la rosa, no sé per què, i em vaig estirar al llit de cara a la barraca de l’Andrés. A la matinada, quan el cel encara era fosc, vaig sortir de puntetes i vaig anar a la font, vaig obrir l’aixeta, vaig beure aigua i em vaig mullar la cara expressament. A terra hi havia la nansa del gerro; me la vaig endur i la vaig penjar al capçal del llit.

L’endemà també vaig anar a curar l’Andrés; hi vaig anar cada dia, tota una setmana. Després de curar-lo m’asseia als peus del llit i el mirava. Li agafava la mà i per l’escalfor de la pell coneixia que la febre anava baixant, i ens estàvem així, ell deixant-me la seva mà i jo agafant-la. I aquelles estones d’acabament de tarda, amb la gent que anava tornant a les barraques i amb olor de fregits i de llenya massa tendra, tot, l’Andrés i jo i la barraca, era com un caramel. Dues mosques caçades vives al cor d’un caramel. Una tarda, abans d’anar-me’n, em vaig decantar damunt de l’Andrés, que em va mirar amb ulls de gos, i li vaig fer un petó a la galta. Vaig fugir escapada i vaig collir una campaneta que havia quedat per miracle, la vaig olorar i vaig ficar el nas a dins de tot, on el blau es va destenyint, per sentir olor de cosa tendra.





XVI


En el moment que sortia de la barraca i agafava les dues galledes d’aigua assolellada per anar-me a rentar vaig veure venir el vell de les gallines. Jo li havia agafat mania perquè era molt pesat i ja semblava la meva ombra. Em va dir que li acabaven de tallar els cabells i em va demanar que li digués si els hi havien tallat bé perquè estava segur que quan li havien posat el mirall petit darrere del clatell havia vist moltes escales. No havia gosat queixar-se perquè amb el barber eren molt amics i el barber sempre deia que sabia molt de l’ofici. Vaig deixar les galledes a terra i quan vaig alçar el cap li vaig veure la trinxa dels pantalons que se li aguantava per miracle a sota el ventre. Per acabar de pressa li vaig dir que estava molt bé. Era un home que enraonava i caminava amb calma, una mica gronxat, com si encara tingués la coberta a sota dels peus, perquè havia treballat molts anys a la marina mercant. Em va dir que havia conegut un barber a Manila, que aquell sí que en sabia, i com que jo no li vaig contestar em va sortir amb aquella història, que sabien fins i tot les criatures, de les dues balenes blanques que entraven i sortien de l’aigua com si juguessin. Ho havien fet dos dies i dues nits sense parar.

El vaig deixar amb la paraula a la boca i me’n vaig anar cap al bany amb les dues galledes. El bany era un tros de terra voltada de llates fent rotllana, més baixes que una persona, i si el que es rentava no s’ajupia una mica, se li veia el cap des de fora. Una cortina de sacs tapava l’entrada i tot al voltant, arrapada a les llates, hi creixia una herba de fulla fina. A l’estiu anava molt bé poder-se tirar aigua al damunt per quedar net i per refrescar-se una mica.

Em vaig treure el vestit pel cap i el vaig posar a dalt de la tanca, mig enfora i mig endins, però a l’abast de la mà perquè, de vegades quan una noia es rentava algun ximple se li enduia la roba. El sol es ponia voltat de núvols i l’aire feia moure l’herba que ja es tornava groga. Em vaig tirar dos cassons d’aigua per sobre i em vaig començar a fregar amb el fregall ben ensabonat i en el moment de passar-me’l pels ronyons, vaig sentir l’Andrés a tocar que em deia si podia ajudar-me.

Em vaig ajupir de pressa, perquè de lluny només es veia el cap del que era a dins però de la vora se’l podia veure tot sencer. I aleshores em van venir ganes de riure, unes ganes de riure dolentes i de molt endintre, pensant en l’enrabiada que tindria l’Eusebi si veiés l’Andrés curat, allí a la meva vora, i jo nua com una fulla. Em vaig alçar ben acostada a les fustes i vaig dir-li que, si no em mirava, el deixaria esbandir-me, i que vingués fins a l’entrada que li passaria les galledes i el cassó. Per entre l’escletxa de sacs em va donar una floreta rosada i me la vaig ficar entre els cabells.

Em va començar a tirar aigua pel damunt i l’aire i l’aigua feien olor de sol i m’abocava aigua a les espatlles; i el cantell del cassó, potser sense voler i només una vegada, em va fregar la pell. Però aleshores se’m va acabar el riure, i el pit, que ja el tenia mig esgarrifat, se’m va acabar d’esgarrifar perquè vaig sentir l’Eusebi que feia uns crits com si es tornés boig dient a l’Andrés que si no guillava li obriria el ventre com a un vedell. L’Andrés no va contestar i jo estava arrupida i gelada perquè de cop tot es va fer fred. Els vaig sentir que se n’anaven discutint i quan em va semblar que ja eren lluny em vaig posar el vestit sense eixugar-me i me’n vaig anar corrent cap a la barraca. L’Eusebi m’esperava a la porta. Em va fer entrar amb un cop de peu al darrere, tan fort que no vaig poder parar fins que vaig ser de cap al llit, i aleshores se’m va acostar i em va treure el vestit d’una revolada. De moment no vaig saber si volia fer l’amor o si volia matar-me, però es va quedar una estona rumiant amb el vestit als dits i tot d’una va obrir el bagul, va tirar el vestit a dins, i el va tancar amb clau. Després va treure el bagul a fora de la barraca i se’n va anar cridant que així no em podria moure. Jo no sabia què volia fer; pensava que potser em volia estripar la poca roba que tenia i em van venir ganes de plorar. Aquelles ganes de plorar que sempre m’han fet venir quan he tingut una mica de ganes de riure.

Al cap d’una estona va trucar la senyora Matilde tota esverada; clavava cops de puny a la porta i tot tremolava; deia que l’Andrés i l’Eusebi s’estaven matant a la font, que anés a descompartir-los. Vaig dir-li que no podia sortir perquè anava nua i que l’Eusebi m’havia pres tota la roba. Em va dir que m’emboliqués amb un llençol i que hi anés volant, que potser ja no hi seria a temps. I m’hauria mort dreta sense saber cap quina banda girar-me de tan esparverada, si l’Eusebi no hagués entrat com una ventada i no m’hagués dit que havia apallissat l’Andrés, que d’un cop de puny l’havia deixat pla a terra com una arengada i que si el volia veure el trobaria estès a terra al costat de la font.





XVII


Dos mesos després de les baralles va venir la policia i es van endur l’Eusebi. I el vell de les gallines. Van venir a la matinada i li van donar el temps just de vestir-se i encara el van fer vestir davant d’ells. Abans no se n’anessin m’hi vaig acostar, amb la boca sense saliva, vaig parar la galta i m’hi va fer un petó. Li vaig dir adéu amb una veu que no era la meva. I quan a penes devien haver caminat una cinquantena de passos em va semblar que no m’havia de quedar a la barraca, que no l’havia de deixar amb aquella claror de morta que tenia la matinada tan petit entre aquells policies que eren homes grans. Vaig arrencar a córrer perquè ja eren una mica lluny. Ell anava entre dos homes, al darrere, i el vell de les gallines, entre dos més, al davant. Quan estava a punt d’aconseguir-los em vaig entrebancar i vaig caure agenollada damunt de la pols seca. Em vaig aixecar amb por d’haver-los perdut i de moment no els veig veure, però aviat van tornar a sortir de darrere una pila d’automòbils abandonats. Em vaig aturar davant del cafè, passades les barraques, perquè tots es van ficar a dins d’una camioneta i ells i camioneta es van fondre carrer enllà com si no haguessin existit mai. Em vaig asseure en el cantell d’una bóta amb una planta. Em sortien gotes de sang del genoll perquè se m’hi havien clavat pedretes.

La senyora Matilde sabia coses que jo no havia sabut mai i me les va explicar: que el vell de les gallines era un lladre que havia hagut de deixar la marina mercant i robava cases saltant per les parets. Jo sempre havia pensat que els pocs diners que l’Eusebi guanyava els guanyava vigilant cotxes a l’entrada dels teatres i portant maletes per les estacions. Però la senyora Matilde em va treure la bena dels ulls i em va dir que robaven comptadors d’aigua per les torres i tapes de baixar a les clavegueres i tot el bronze que podien de les estàtues. I eines de paleta per les obres si el barraquer badava o dormia. Tenien un carretó que llogaven a l’amo del cafè. Un dia, la mare de la Tere, els havia vist empenyent-lo i els costava de fer-lo anar endavant de tan ple d’eines que el duien, fent muntanya.

Per culpa d’aquella vida de lladre el tenia a la presó. Tothom em deia que havia de fer alguna cosa per treure’l. No sabia a quina presó l’havien dut però uns quants coneguts de les barraques em van dir que escrivís a totes les presons. Vaig escriure i ningú no em va contestar. Aleshores em van aconsellar que anés a veure el governador civil. Vaig passar moltes nits pensant que ja estava davant del governador, i a veure què li diria; ell darrere d’una taula molt grossa amb un llum de pàmpol verd i al costat del llum un retrat de la dona i els fills, tots de cara mirant-lo, ell assegut en una butaca ampla, de pell negra, amb les mans encreuades damunt del ventre com si ja estigués una mica endreçat per ficar-lo a la caixa de morts. I jo, estirada al llit, em veia dreta davant del governador i estava segura que la boca se’m tancaria a l’hora de dir-li que tenia l’Eusebi a la presó i de demanar-li que me’l tragués d’allà dintre.

Em van buscar roba perquè el governador veiés que la gent de les barraques també érem persones. La Tere em va deixar un vestit de jaqueta que em venia just i unes sabates rosses que em venien grans. Una altra noia que m’apreciava molt em va donar uns guants de cotó, el de la mà dreta amb el palmell travessat per una ratlla de rovell. L’Andrés em deia que estigués quieta, que no anés a veure el governador. El promès de la Tere creia que m’havia de posar una rosa blanca als cabells i una dona grossa que escoltava i que ningú no coneixia em va dir que me la posés vermella. Però tots deien que m’havia de posar una flor als cabells perquè el governador, al capdavall, era un home com els altres i una noia com jo el deixaria bocabadat. Algú va dir que hi havia d’anar de persona i mirar de fer pena en comptes d’anar-hi com un rossinyol. A l’últim em van trobar, no sé on, un barret de palla. Era un barret una mica vell i al cap d’uns quants dies el vaig amagar i vaig dir que no em recordava on l’havia desat. Perquè quan el duia no sé què semblava.

Moltes vegades m’havia vestit ben decidida, deia que anava a veure el governador i me n’anava a voltar pels carrers. M’agradava mirar els anuncis de licors a les vidrieres dels bars; n’hi havia de molt bonics amb les lletres ben fetes, de dos o tres colors, i amb coses dibuixades. Quan veia les ampolles a dins, ben arrenglerades davant del mirall, de seguida pensava que l’Eusebi estava tancat i que l’havia de fer treure. Un dia vaig anar a parar davant de la reixa del parc, i em vaig aturar plantada de cara al verd, sense poder entrar, tot i que el verd em calmava. Un altre dia em vaig ficar en un carrer molt estret amb tot de roba estesa que regalava d’aigua. Amb prou feines si es veia el cel. Però vaig pensar que l’Eusebi encara en veia menys darrere de la seva reixa. A l’entrada hi havia una casa amb la paret que feia panxa enfora i hauria donat qualsevol cosa per veure-la caure. Era el carrer Vermell i em va quedar clavat a la memòria. Tots els carrers m’agradaven: el carrer dels Pescadors, el carrer de la Sal, el carrer del Mar. M’hi passejava mudada entre les flors que em tiraven els mariners i els descarregadors. De vegades m’aturava davant del govern civil i el mirava com si fos una decoració de teatre i mentre el mirava pensava que el governador, assegut a la butaca negra, no sabia que a l’entrada hi havia algú que volia demanar-li que deixés anar un pres. Però de seguida vaig estar segura que no hi entraria mai. Perquè tenia dues pors: una, que em caigués una sabata, i, l’altra, que quan el governador em preguntés com es deia el pres i jo li digués que es deia Eusebi, entrés un criat amb mitges i em tragués a empentes al carrer.





XVIII


Em vaig arraconar amb l’Andrés i vam acabar vivint junts. Gairebé sense voler-ho, i quan ja no m’agradava tant. La meva barraca ens servia de mals endreços i la de l’Andrés, amb les parets de maó i amb la teulada sense pluja, era la casa. Molts diumenges anàvem a l’escullera a mirar l’aigua salada i el camp dels musclos amb els colors que la posta hi deixava. De vegades l’aigua es movia com si estigués nerviosa i el sol, abans d’anar-se’n, hi feia uns llampecs grocs, del color dels musclos per dintre, desmaiat quan són crus i més mandarina quan es couen, amb el rivet fosc que el serveix per mig amagar el piu que els fa de nas. Una tarda vaig demanar a l’Andrés que em dugués al cementiri. Em va mirar espantat i no vaig gosar dir-li que amb l’Eusebi, quan érem petits, hi havíem anat moltes vegades, i que l’Eusebi havia vist córrer els morts convertits en flames de ciri; que una vegada m’hi volia fer quedar a la nit i jo no ho vaig voler. Com sempre, vam anar cap a la banda del port i vam veure molts mariners i era com si el mar en tingués massa i els anés abocant cap a terra. Uns quants havien baixat per una passarel·la amb la barana de corda que ballava, i caminaven contents agafats de la mà, amb el va-i-ve dels pantalons amples damunt de les sabates. També havien baixat dos oficials. Un era ros i duia or a la gorra. Quan em va passar pel costat em va mirar i per poder-me mirar més bé es va aturar el temps d’un mal pensament. Per sort l’Andrés s’havia ajupit i no se’n va adonar. Quan es va alçar em va dir que callés, que havia trobat una cosa bonica. A casa me la va ensenyar: era un cor de vidre passat per una cadena fina amb la tanca trencada. De tot això me’n recordo tan bé, perquè al cap d’uns quants dies d’haver trobat el cor de vidre l’Andrés va començar a tossir molt. És veritat que m’havia posat a viure amb ell quan ja no m’agradava massa, vull dir quan veure’l ja no em feia tremolar, però aviat em va tornar a agradar moltíssim, de ben a la vora, i ell era com si es morís, i em deia que des del dia que li havia demanat que em tirés aigua per esbandir-me no havia tingut cinc minuts de pau com si un déu dolent l’hagués condemnat a pensar només en mi. Em parlava de les nits que havia passat mirant la nostra barraca perquè jo era a dins, i deia que segons quines nits em veia amb ulls de pensament d’amor, i em veia sortir de la barraca però que jo no era de debò, només la il·lusió de mi, i que quan em tenia a tocar m’abraçava i quan es despertava del seu somni despert es trobava abraçat amb la nit. I sempre em deia coses així, que m’esborronaven.

Aviat, de tant tossir, va escopir sang. I al cap de cinc mesos del cor de vidre i de la primera tos es va morir encès de febre galopant i amb els ulls que se li menjaven la cara. Les dones van fer rotllo perquè no veiés com se l’enduien. Però la senyora Matilde em va dir que els cavalls eren negres. Els veïns em van pagar l’enterrament.

La Tere, que cosia a preu fet per una fàbrica, em va dir que em podria guanyar la vida fent bruses camiser. Per anar de pressa s’havien de cosir a raig de màquina, sense embastar. Me les donaven tallades.

De primer havia de fer els colls i els hi havia de muntar el peu; després cosia els punys, feia les costures dels costats, tancava les mànigues, clavava els punys a les mànigues i les mànigues a la brusa i, a l’últim, posava els botons i feia els traus a mà. La senyora Matilde em va deixar una màquina de cosir que havia comprat de ganga al vell de les gallines feia molts anys, marca U. S. A. White, i de llançadora. La Tere em va explicar per on havia d’untar-la i em va donar un setrill. Em va ensenyar d’enfilar l’agulla. Les bruses no eren pagades ni bé ni malament, però se n’havien de fer sis cada dia per poder menjar i jo només vaig arribar a fer-ne tres. Vaig fer la primera com vaig poder i tot em va sortir de gairell però la Tere em va dir que ja la faria passar barrejada amb les altres. La màquina tenia dies bons i dies dolents. Els dies dolents el fil se’m quedava apilotat sota de les costures i feia perruques. Si les tallava, tot es descosia com si mai no hagués estat cosit. Paciencia, em deia la Tere, ya aprenderàs a dominar la máquina. Una vegada se’m va esquinçar un dels forats de la corretja per on passava el tros de filferro que casava els dos caps. Jo feia anar el pedal i la roda no rodava i l’agulla no pujava ni baixava. Després de molt rumiar com ho faria, vaig tallar el cap de corretja on hi havia el forat esquinçat i vaig fer un forat nou apuntant un clau i picant el martell perquè la corretja era molt dura. Quan vaig haver fet el forat hi vaig passar el tros-set de filferro i el vaig ben aplanar contra la corretja, però havia fet un disbarat perquè quan vaig tancar la corretja em va quedar passada només per la roda grossa i l’havia d’haver passat, a més a més, per la roda petita de dalt, és a dir, per totes dues. Vaig haver de treure el filferro fent alçaprem amb un ganivet, de tan fort que l’havia encastat a la corretja, i aleshores sí, la vaig passar per les dues rodes i vaig tornar a clavar el filferro. Vaig untar tota la corretja amb oli perquè amb el tros del forat que havia tallat quedava una mica curta i tibava. Quan tot va estar adobat, se’m va petar l’agulla. La Tere me’n va deixar una de les seves, però era massa curta i no enganxava el fil de la llançadora. Després de voltar molt en vaig trobar una que anava bé, i a la casa on vaig comprar-la em van dir que la tenien per casualitat i que era la darrera, perquè aquella màquina era de museu. Quan vaig haver posat l’agulla la roda no volia rodar. La Tere em va fer venir un mecànic amic d’ella. Va venir un diumenge a les vuit del matí i quan va entrar em vaig pensar que entrava un àngel.

Era ros com aquell oficial del dia del cor de vidre, i els cabells li queien damunt del front d’una mena de manera que de seguida em va fer enrecordar de l’Eusebi, i em van venir ganes de plorar. Es va mirar la màquina només un moment; després es va ajupir davant de la roda i va dir que s’hauria de canviar el filferro perquè feia falta el tros de corretja que jo havia hagut de tallar, per culpa del forat esquinçat. Quan va haver posat un tros de filferro més llarg em va dir que provés a veure si la màquina cosia. Em vaig asseure i la vaig fer anar a poc a poc, però el fil s’apilotava i sortien perruques. Aleshores va treure la corretja de la roda i va aixecar la part de dalt com si fos una tapadora. Jo no havia vist mai la màquina per dintre, i vaig veure anar la llançadora, lluent i punxeguda com una bestiola enrabiada. Sense tancar-la, es va ajupir davant de la roda i em va fregar el baix de la faldilla amb el cap. Es va estar un parell d’hores estudiant la màquina; de tant en tant, la picava amb un martell, la va untar amb oli i petroli, em va tornar a fregar la faldilla amb el cap i em va dir dispensi. Quan la va deixar, la màquina cosia.

Li vaig preguntar què havia de donar-li i em va dir que ho havia fet per amistat. No el vaig veure mai més, però em vaig enamorar, i les costures em sortien totes i no parava de pensar en el mecànic i en aquells cabells damunt del front. Vaig aconseguir de fer quatre bruses cada dia però em moria de gana i no podia caminar de tant mal que em feien els nervis del darrere de les cames i tot el ventre. Dormia cargolada i amb els punys estrets i quan obria els ulls, encara que fos a les fosques, la primera cosa que veia era la màquina com una bèstia de fer por. I una nit, sense pensar-m’hi, la vaig arrossegar fora de la barraca, vaig agafar el portamonedes, i, prima com un espàrrec, me’n vaig anar a la Rambla a fer senyors.





XIX


Amb el portamonedes penjat al braç i mal vestida mirava les que anaven ben vestides i eren més decidides que jo. De fer de caçador no en sabia gaire. El mal més gros era que m’enamorava de seguida, a la primera paraula, d’homes que no havia de veure mai més. I si no m’enamorava encara era pitjor perquè aleshores em naixia de molt endintre una mena de pena per aquell home que no m’agradava i que estava sol. Més m’estimo no parlar de la vergonya que em feia obrir el portamonedes per ficar-hi els diners. La senyora Matilde em deia que havia fet mal fet, que em desfaria de pressa, que havia d’haver seguit cosint, que si hagués seguit hauria acabat guanyant prou per viure i per poder-me comprar una màquina nova.

Al cap d’uns quants mesos vaig quedar embarassada i la senyora Matilde em va fer avortar només amb una branqueta de julivert per fer passar l’aire. Em van haver de dur a l’hospital. Quan en vaig sortir volia saber què havia tingut perquè a les tardes, voltada de malalts, sempre hi pensava. Nen o nena. Es veu que no es podia saber perquè no estava prou fet i no se li veia. La senyora Matilde em va dir que havia fet un sot una mica lluny de les barraques i que a la nit ho havia anat a enterrar ficat a dintre d’una galleda. Havia abocat la galleda i després ho havia ben colgat de terra i al damunt hi havia posat una pedra molt grossa i una de molt petita per saber on ho havia enterrat i perquè cap gos no ho pogués desenterrar. Vaig anar lluny de les barraques i no vaig veure cap pedra grossa ni cap pedra petita juntes, però vaig agafar una pedreta qualsevol i me la vaig ficar en el portamonedes.

Em van predicar molt, però tot i que estava segura de fer un disbarat, vaig tornar a la Rambla. El primer dia va ser horrorós. De moment vaig estar molta estona encantada mirant el rellotge del Liceu. Com que ningú no em deia res, em van venir ganes d’anar fins a l’entrada del parc a respirar olor de verd i quan hi vaig ser se’m va acudir d’anar a veure si aquella paret que feia panxa a l’entrada del carrer Vermell encara s’aguantava. I va ser justament a l’entrada del carrer Vermell, i al peu d’aquella paret, que un noi que s’assemblava una mica a l’Eusebi em va clavar estrebada al portamonedes i me’l va robar. Li vaig córrer al darrere però ell corria més que jo i no el vaig poder atrapar. Desesperada, me’n vaig anar a plorar de cara a la reixa del parc, i al cap d’una estona un mariner em va voler consolar i em va preguntar per què plorava. De seguida em va dir que estava amb permís i que era mallorquí. Em va dur al seu hotel; l’habitació era petita i donava a un carrer estret. M’hi va tenir tancada tres dies. Es passava estones quiet, mirant per la finestra i xiulant baixet, però quan s’excitava em deia, ets meva, ets meva, i que em duria a viure voltada d’aigua, que és quan em vaig començar a esverar, perquè viure voltada d’aigua m’esgarrifava, voltada de mar. Deia que tenia una casa que de tan blanca no es podia mirar. A la tercera nit, plena d’esglai, aprofitant que dormia, vaig poder fugir. Sense ni cinc, perquè com que ens havíem de casar…

L’endemà em vaig llevar amb una llengua com un pa i amb un gran desfici. No sabia què volia. Vaig sortir a la nit, una nit de pluja, i va ser la nit amb aquell senyor tan senyor, a dins d’un llit gran com una casa i amb tot de peixos vermells amb les cues arrissades darrere d’un vidre en el capçal del llit. Jo no tenia prou ulls per mirar tantes coses boniques i estava una mica avergonyida amb les sabates brutes de fang i amb les cames sense mitges. Però aquell senyor semblava molt bona persona i va fer com si no se n’adonés. Mentre em despullava em vaig adonar dels botons que duia als punys de la camisa. Uns botons amb una pedra blava, gairebé negra, que quan es movia feia un llampec com si l’encenguessin per dintre. Vaig estar a punt de dir-li que me’ls deixés mirar de la vora, però no vaig gosar. Després, quan ja feia estona que reposàvem, em va preguntar tot d’una per què li tenia la mà agafada. Vaig obrir els ulls i com que no sabia què dir-li li vaig dir, rient, que era per no deixar-lo fugir mai més, que me’l volia quedar per sempre. Quan es va aixecar em va posar un dit en el clotet de la galta, el va fer voltar com si me la volgués foradar, i va anar a rentar-se. Cap a migdia em va tornar el desfici del dia abans i vaig començar a buscar per la barraca. No sabia què buscava. Hi havia alguna cosa que em feia falta per respirar i que jo no sabia què era ni on era. Vaig trigar hores a saber-ho, però quan se’m va acudir em va semblar que ho havia sabut tota l’estona sense adonar-me que ho sabia, com si tingués un tros de cervell adormit. El que buscava era el passador de les estrelles, com si l’hagués dut el dia abans, i feia temps que no l’havia vist i qui sap on parava. Vaig sortir a comprar-ne un i no en vaig trobar ni a les merceries ni als magatzems. A mitja Rambla em vaig aturar en sec, morta de por, perquè vaig veure un mariner i em va semblar que era el que se’m volia endur a l’illa. Vaig anar Rambles amunt i Passeig de Gràcia amunt, sempre pensant que duia el mariner al darrere, fins que em vaig sentir molt cansada i em vaig asseure en un banc. Devia tenir una mica de febre perquè em sentia el front calent i els llavis secs.

Va passar un cotxe blanc, a poc a poc, amb una noia a dintre; semblava que ni toqués a terra. Vaig tancar els ulls i em va venir una alegria estranya. Pensava que jo també tindria cotxe, que aniria a dintre amb un collaret de perles i arracades de perles i un anell amb una perla blanca i amb una perla negra i que el xofer m’obriria la portella perquè sortís, i em diria senyoreta amb la gorra a la mà. I jo duria un vestit rosa.

Em devia mig adormir. Al cap d’una estona vaig sentir que em tocaven la cama i vaig obrir els ulls una mica espantada perquè de moment no sabia on era. Al davant hi tenia una nena que em mirava molt quieta amb el dit gros a la boca. Em vaig decantar i li vaig tocar la punta del nas, però ella va arrencar a córrer cap a una senyora vestida de negre i amb els cabells blancs que enraonava amb dos senyors molt mudats. Em vaig alçar i fins aleshores no vaig adonar-me que estava gairebé al davant de la casa on havia viscut la Maria-Cinta. La Maria-Cinta… Feia molt de temps que no hi havia pensat i en aquell moment va ser com si la tingués al davant. Alta i bonica, vestida de blanc, amb dues guineus negres al voltant del coll, com el darrer dia que l’havia vista. No em vaig poder aguantar les ganes de pujar al pis per veure si encara hi vivia. Vaig estar a punt de preguntar-ho al porter però les cames se’m van endur. Al replà, davant de la porta, hi havia una noia amb un gran ram de flors al braç. Quan em va sentir es va girar, va estar una estona mirant-me i tot d’una va cridar: Cecília, amb una veu que em va trasbalsar. Era la Paulina. En aquell moment van obrir la porta i ella, sense pensar-s’hi gens, va donar les flors, que eren lliris, a la cambrera, i li va dir que digués a la senyora Carolina que ja hi tornaria un altre dia, que tenia pressa i no es podia entretenir. Vam baixar l’escala juntes. A l’entrada ens vam aturar, em va mirar amb els ulls que li brillaven i em va dir que sempre havia pensat en mi, molt. Que m’havia conegut de seguida. Va caure una fulla de plàtan. Jo vaig dir, mira, una fulla, i, no sé per què, em vaig posar a riure com si m’hagués tornat boja. I ens vam abraçar.





XX


A l’últim vam agafar l’autobús. Havíem pujat tot el carrer Major distretes, enraonant, ella preguntant-me coses i jo explicant-les-hi, i estàvem cansades. Vam baixar al peu del Carmel a la vora d’un caminet que feia giragonses. La casa de la Paulina era a mitja muntanya. S’hi entrava per una porteta de llistons pintada de verd i el jardí s’enfilava en pendís a banda i banda d’una escala de pedra que tenia un rengle de xiprers jovenets a cada costat. El jardí estava tancat, a dreta i esquerra, amb dos altres rengles de xiprers plantats molt espessos i, més enllà dels xiprers, tota la muntanya era un daltabaix de lliris morats. Pel camí la Paulina m’havia dit que la Maria-Cinta havia mort a l’hospital abandonada de tothom, fins i tot de la senyora Magdalena i del senyor Jaume. Havia tingut un accident i li havia quedat una cama mal trencada i alguna cosa feta malbé per dintre. El seu amic, la Maria-Cinta ho havia callat molt de temps, havia mort durant la guerra a l’Arrabassada. La Paulina anava a veure-la a l’hospital i li duia xocolata quan en tenia. Ella li deia que resava per morir-se aviat perquè els homes no volien dones coixes, i que els homes ja no podrien estimar-la perquè no sabien res de la seva vida de quan era petita, ni podrien imaginar-se que havia tingut uns pares que no respiraven pensant que un alè d’aire la podia fer refredar. Quan va estar enterrada el pis va quedar buit, i la Paulina, que ho va saber pel senyor Jaume, en va parlar a la senyora Carolina. Havia estat la seva primera mestressa i d’ençà de la guerra que buscava pis perquè li havia agafat por de viure en una torre. La Paulina, que li tenia encara molt afecte, l’anava a veure i li duia lliris de tant en tant. I per això ens havíem trobat. De la Raquel no se n’havia sabut mai més res.

Ens vam asseure a fora, davant de la casa, en dues butaques de vímet encarades. Em va dir que aquella casa era del seu amic, un senyor de Tarragona que tenia una fàbrica de conserves i que quan l’anava a veure li agradava que es vestís de cambrera. Em va parlar del fill petit de la senyora Rius. Havien viscut junts bastant de temps en un pis del carrer de Floridablanca. Abans no li agradava; el que li agradava era el gran. Però un dia, quan feia molt poc temps que jo havia fugit de casa, dos policies l’havien anat a buscar. No perquè hagués fet res dolent sinó perquè es veia amb gent que vivia amagada. El van tenir només un parell de mesos a la presó i encara que sembli mentida va tornar tot canviat. Ja no era una bala perduda i estava tan trist tot el dia que partia el cor. Així que es van posar a viure junts van començar els disgustos amb la família perquè s’havia enamorat de la minyona. I no havien tingut més remei que separar-se. Em va dir que el senyor de Tarragona no li agradava gaire perquè era massa gran i massa gros; però hi podia comptar. Ens vam aixecar i ens vam quedar dretes de cara al Tibidabo. Feia una tarda dolça, sense un alè d’aire, i el jardí estava tranquil i quiet. Tot d’una em vaig adonar que em mirava com si volgués travessar-me, no sé què devia esperar que li digués. La vaig distreure fent-la anar a mirar les flors de l’altra banda de la casa que des d’on érem no es veien. Hi havia dos o tres rosers i lliris blancs que s’enfilaven roques amunt. Em va dir que a les tardes, quan s’ensopia, plantava lliris. Perquè les tardes, un cop acabada la feina, amb la quietud, venien carregades de coses que qui sap on paraven. I li feien nosa. Em va dir que els lliris creixien sols, com l’herba, i que en cobriria tots els voltants, que n’havia de plantar molts per no quedar-se sense, perquè de vegades venien dones esparracades de l’altra banda de la muntanya i n’hi robaven a braçats. M’havia collit un lliri blanc; jo l’aguantava sense saber què fer-ne i les fulles tremolaven perquè jo estava trasbalsada. Li vaig explicar que havia fet bruses, que havia viscut molt de temps amb aquell noi que a ella li agradava tant, però que l’havien agafat perquè robava amb un altre, i no n’havia sabut res mai més. Ni on era. Que després havia viscut amb un guixaire que havia mort. Em va dir que ja se sabia, que els homes que els agradava massa estimar morien joves i traient sang. Li vaig dir que si no hagués plegat de cosir qui sap on pararia i que de moment feia senyors a la Rambla. Això la va preocupar molt i em va dir que no podia ser, que si volia parlaria amb el senyor de Tarragona a veure si ell tenia un amic que volgués una noia de confiança. El lliri tenia tres fulles que queien avall i després es cargolaven enlaire. I al davant nostre el Tibidabo s’anava tornant blau.

La casa de la Paulina era estreta i alta i estava clavada d’esquena a la muntanya; a baix hi havia el menjador i la cuina, al damunt una sala i un terradet i damunt de la sala una habitació i un bany que donaven al carrer de dalt, que era un carrer a mig fer.

Damunt de les butaques de la placeta que el jardí feia davant de la casa hi havia un emparrat que arrencava de dues columnes i anava fins a la barana del terradet. Era fet de tres plantes: una passionària, una parra i una glicina. La parra era vella, la passionària havia nascut sola com aquella de la barraca i la glicina es feia mirar perquè tenia la soca frondosa, coberta de fulla, i després venia un tros pelat com una arrel morta i tot d’una d’aquell tros pelat sortien fulles i més fulles que feien ombra. Em va tornar a mirar d’aquella manera que em feia angúnia i em va dir, ets una princesa, que amb la senyora Rius sempre ho deien, i que ho deia tothom, que jo era una princesa. Ens vam estar encara una estona juntes sense dir res. Quan ja me n’anava va dir que em colliria un ram de lliris. Jo li vaig dir que no, malaguanyats.





XXI


L’endemà del dia de la Paulina i dels lliris, cap al migdia, la senyora Matilde em va venir a veure a la barraca tota esverada per dir-me que havia vist de lluny el vell de les gallines. Em vaig quedar esglaiada i de seguida vaig pensar que l’Eusebi era mort. El vell de les gallines va venir a mitja tarda, amb molta calma. Duia el cap pelat i estava tan prim que a penes s’aguantava. Va entrar a la barraca com si li fes angúnia, va moure el cap a poc a poc una estona, i la primera cosa que em va dir va ser que el que jo havia fet estava molt ben fet, que l’Eusebi era un desgraciat i que me’l tragués del pensament si encara l’hi tenia. Li vaig preguntar què els havia passat. Em va dir que no em preocupés, que res de mal, i que, en el fons, ell havia estat de sort. Vaig veure que tenia poques ganes d’enraonar i li vaig haver d’anar traient les paraules de la boca. Sembla que l’Eusebi havia provat d’escapar-se dues o tres vegades, que cada vegada l’havien tornat a agafar i que quan l’agafaven el baldaven a garrotades. De tant pegar-lo li havien mig girat el cervell, i un dia, sense més ni més, havia clavat un ganivet a l’esquena d’un dels vigilants. Per sort, li havia fet poc mal, però ningú no va poder saber d’on havia tret el ganivet, i això que el van apallissar moltes vegades. El més gros és que quan ja el donaven per boig algú va descobrir que durant la guerra havia estat d’un comitè. Em va estranyar perquè l’Eusebi sempre m’havia dit que havia estat soldat, i abans de ser soldat era una criatura. Quan m’ho va haver explicat tot, el vell de les gallines es va rascar el clatell, va tornar a moure el cap i va dir: tiene para años. Aleshores em va preguntar si el podia ajudar amb alguna cosa; vaig agafar el portamonedes i li vaig donar tot el que em quedava. Se’n va anar de seguida perquè va dir que encara havia de fer dues o tres visites. A la nit vaig tenir aquell somni tan curt i tan estrany que després havia de tenir sovint i que figurava una gran estesa de terra plana amb un arbre mort a la banda esquerra. Al peu de la soca hi havia una criatura de bolquers que feia anar els bracets amunt i avall sense parar. A la banda dreta, petit perquè era lluny, hi havia un gos que s’anava acostant a la criatureta i mai no hi arribava. Quan em vaig despertar tenia els ulls i les galtes molls de llàgrimes. Es veu que havia plorat adormida.

Em vaig llevar com cada dia i al cap d’un parell d’hores em vaig haver de ficar al llit de malament que em trobava. Tenia febre i només pensava en la Maria-Cinta, sense voler-hi pensar. Al vespre va venir la senyora Matilde i li vaig explicar tot el que m’havia dit el vell de les gallines; em va dir que no em queixés, que si haguessin deixat anar l’Eusebi potser m’hauria matat a garrotades. Vaig estar tres setmanes malalta. Molts dies, cap al tard, em venia mareig perquè em semblava que estava voltada de lliris. La senyora Matilde em duia sopes a dintre d’un cassó, però em feien tant fàstic que a la nit les anava a llençar. Pensar que hauria de tornar a la Rambla em matava. Un dia em vaig decidir a sortir perquè no em podia estar més allà dintre, tancada. Encara em trobava malament, i amb la sang tanta com vulguis i la broma de la lluna. Des del dia que havia vist el vell de les gallines amb prou feines si havia menjat; uns quants trossos de pa i una poma de tant en tant d’un cistell que me n’havia dut la Tere. I allò de l’Eusebi m’havia afectat molt, tot i que de moment m’havia semblat que em treia una nosa de dintre que sense adonar-me’n m’anava corsecant. Vaig arribar a la Plaça de Catalunya, venint de les Rambles, i em vaig asseure en un banc tot humit de pluja. Tenia set i l’aigua que saltava de les fonts, blanca i nevada de bromera, me’n feia venir més. No sé per què vaig pensar en la Maria-Cinta i com en un desvari la veia que s’acostava amb la creu de brillants al pit i m’agafava de la mà i em duia a casa, i veia l’Eusebi enfilat darrere del cotxe per saber on em duien, i el veia al peu del reixat, i veia com l’apallissaven… Em vaig aixecar amb fred a les mans i a l’espinada i vaig començar a caminar a poc a poc perquè tenia una cama enrampada. El cel s’havia fet negre i la gent anava molt de pressa. Vaig ficar-me en un portal i m’hi vaig quedar una estona fins que em vaig cansar d’estar-hi. No sabia on anar. El xàfec em va arreplegar poc abans d’arribar al carrer d’Aragó. Sense fer-ne cas anava caminant amb les mans a les butxaques de l’impermeable i l’aigua se’m ficava pel coll i em relliscava esquena avall. Em vaig haver d’aturar un moment perquè el cap em rodava. Passaven alguns cotxes aixecant sortidors a banda i banda i jo sentia com l’aigua m’entrava i sortia de les sabates a cada pas.

Quan vaig arribar als Jardinets ja no plovia però el cel encara estava cobert. Em vaig asseure en un banc davant de dues estàtues mig ajagudes i m’hi vaig estar una estona distreta, sense pensar res. Quan em vaig aixecar, amb els cabells encastats per la cara, em va semblar que no era jo: m’havia vingut gana, una gana que feia mal. Vaig travessar el carrer i molt decidida em vaig ficar en un cafè gran que feia cantonada. El taulell era alt i tot el darrere brillava de vidre i de níquel. Vaig buscar una taula arraconada, lluny de les finestres i vora del taulell. Mentre esperava el cambrer que servia cafè a una parella de vells les dents em van començar a petar com si no fossin meves. Tot d’una vaig veure a tocar la jaqueta blanca i per tenir la força de demanar un cafè amb llet i un panet amb pernil vaig haver de pensar que si no menjava em moriria. El cambrer va eixugar la taula amb una baieta petita abans de deixar-hi el que li havia demanat. Em costava de menjar a poc a poc perquè m’ho hauria empassat tot sense mastegar. Vaig sentir que em miraven. Al peu del taulell, de cara a mi, hi havia un home amb un escuradents a la boca. Quan em vaig haver menjat el panet amb pernil tenia més gana que no pas abans i vaig demanar al cambrer que me’n portés un altre.

Ja ho sabia que a l’hora de pagar hauria de dir que no tenia diners. Ho sabia, és clar, d’ençà que havia entrat, però com més temps passava més por tenia. A l’últim ho vaig haver de dir. El cambrer em va contestar que em deixés d’històries, que havia de pagar, només faltaria, i després de dir-m’ho dues o tres vegades ho va dir als que bevien al taulell. No sé d’on va sortir un altre cambrer, i després va venir l’amo. Els vaig ensenyar el portamonedes obert i els vaig dir que m’havien robat. L’altre cambrer es va posar a riure com un boig i l’amo, molt amable però molt decidit, em va dir que fes el favor de pagar. El meu cambrer deia que havia demanat dues vegades el mateix, que era un cas de poca vergonya. Li vaig dir que no insultés, que si no pagava era perquè no podia, i ell em va contestar que m’havia de mantenir sola, que ja era prou gran. Aleshores, sense més ni més, l’amo va acostar la cara ran de la meva i omplint-me d’esquitxos de saliva va cridar, nena, no facis el viu que d’aquí aniràs a la presó. Em vaig enrabiar i li vaig dir que la policia no em feia por, que m’agradaria tenir-hi tractes, que no em feia por res. L’amo cada vegada cridava més fort que si la llet que si el pernil. El cambrer, no el meu, el que s’ho prenia més a la fresca, explicava la història a un senyor que acabava d’entrar i que estava penjant l’impermeable. Que si en comptes de plantar cara almenys hagués dit volen fer el favor. El meu cambrer, que enraonava tot sol i movia els braços com si no hi fos tot, em va preguntar on vivia i jo li vaig dir que no n’havia de fer res però que li ho diria perquè estigués content, que vivia a les barraques. L’amo em mirava amb ulls de dolent i jo vaig començar a mirar-lo també fent ulls de dolent. No ho devia poder aguantar perquè em va clavar una bufetada que de poc em fa caure. Em vaig encendre i vaig cridar que si m’havia pegat era perquè jo no tenia defensa, que m’havien deixat de bolquers al carrer com si fos un paquet d’escombraries, au a tomar vent…, sense pares ni germans ni ningú… I vaig agafar una copa que hi havia sobre la taula i l’hi vaig tirar pel cap. Aleshores va començar la gresca perquè dos homes es van insultar per mi. El senyor que havia penjat l’impermeable es va plantar davant de l’amo i li va dir que no exagerés, que la gana s’havia de perdonar, i el meu cambrer, que encara enraonava tot sol, va tirar la baieta per terra amb molta fúria, i un jove que bevia calisay va dir que no fessin més escàndol, que ja pagaria ell, que semblava mentida que a una noia com jo, feta amb compàs de plata, se li clavessin castanyes perquè no podia pagar un raig de llet i tres misèries de pernil. I va pagar per mi. Així que va haver pagat i es va girar d’esquena per beure un glop de la copeta vaig sentir que em tocaven el braç i que em deien, anem. Em vaig entregirar sense moure’m de la mateixa rajola. L’home que m’havia tocat el braç tenia el llavi estripat i per l’estrip se li veia un ullal d’or. Era l’home de l’escuradents. Tenia els ulls molt negres i les mans petites com si se li haguessin quedat tal com les tenia als catorze anys. Quan vam començar a caminar el jove del calisay va dir que així anaven les coses, que el que havia pagat es quedava i que el que no havia pagat res se m’enduia. I l’amo del cafè, dret al peu de la porta i aguantant-la oberta, va dir a l’home de l’ullal que anés amb compte.





XXII


Ens vam separar per deixar passar una dona amb una criatura a la mà i jo em vaig quedar una mica endarrere com si el seguís. Tot d’una es va girar i jo vaig girar el cap per no veure’l i vaig veure un pastís al mig d’un aparador amb tot el cantell d’ametlla trinxada i el damunt de mantega. Ell em va esperar i vam tornar a caminar com quan havíem sortit del cafè, l’un al costat de l’altre. Tot era natural: els núvols que s’anaven esquinçant i deixaven veure trossos de cel d’un blau brillant de porcellana, l’aigua que baixava per les vores del carrer i es ficava a la boca de les clavegueres. A la parada del tramvia hi havia molta gent que s’esperava i una mica més enllà una dona amb un ram de flors mirava una nena que sortia d’una merceria. El cor se’m va encongir perquè vaig enrecordar-me que de petita havia anat unes quantes vegades a aquella merceria i que si hi entrava potser hi trobaria un passador com el que havia perdut. Dues travessies més amunt de la parada del tramvia l’home de l’escuradents es va aturar, em va dir ja hi som, i vam entrar en una fonda. L’entrada era petita, només hi havia un taulell i una escala davant de la porta però a la dreta, per una vidriera, es veia una gran sala plena de taules i cadires. Vam pujar l’escala i a dalt hi havia una sala estreta i llarga amb una cuina tancada per un taulell i una vidriera que tenia un forat al mig per poder passar els plats; es veia com feien el menjar. Les taules estaven cobertes de tovalles de paper, les copes del damunt trabucades i en uns gerrets de vidre hi havia blauets i roselles de paper. Al fons d’aquella sala hi havia dues portes: una donava a una habitació petita que servia de mals endreços i l’altra al dormitori que tenia una galeria coberta, amb un safareig i dos o tres filferros d’estendre roba plens de gafes. En el moment de passar em vaig adonar del cuiner que pelava patates. Em va mirar amb els ulls rodons, el ganivet en una mà i una patata en l’altra, com si mai no hagués vist cap dona. En el dormitori, el fondista em va dir que em despullés per poder donar la roba a assecar. I em va deixar sola. Em vaig ficar al llit gelada, però abans em vaig rentar els peus, primer l’un i després l’altra, a raig d’aixeta en el safareig. Al cap d’una bona estona la porta es va obrir com per encantament i va entrar una dona amb un davantal amb pitet, alta i prima, amb la cara arrugada més llarga que una cara de cavall. Em duia un vas de llet amb melindros. Me’ls vaig menjar tots i em vaig beure la llet a poc a poc perquè no se’m fes boles. Així que la dona se’n va haver anat carregada amb la meva roba xopa, vaig mirar tot el que tenia al meu voltant. Quan em vaig cansar de mirar em vaig posar bé per dormir. Tancava els ulls i els obria com si jugués a fer-me venir son. Aleshores vaig fixar-me en un gravat que hi havia a la paret de davant meu, amb un marc de fulles daurades, que figurava un cavall d’esquena, amb la cua lligada amb una corretja prima. L’home que muntava el cavall duia un vestit groc de rovell d’ou amb un cinturó de color de cafè. Em vaig estar una estona amb un ull tancat i un altre obert, mirant el color del cel damunt del cavall, tot d’un blau gris, i les muntanyes del fons flonges com molsa i uns quants arbres flonjos i tot tan flonjo que s’esborrava, i em vaig adormir.

Pel balcó, quan vaig despertar-me, entrava un raig de lluna. Em vaig estirar i cargolar i tenia més set de llet i ganes de menjar ametllons. L’aixeta del safareig degotava. Se sentia olor d’oli pudent i enraonadissa. Quan es va haver acabat l’enraonadissa i la pudor de l’oli ja començava a aprimar-se, va entrar el fondista, vaig sentir el crec de l’interruptor i es van encendre les tres tulipes del llum del sostre. Com si estigués sol, va posar unes llibretes damunt de la taula de sota el gravat, es va asseure i em va semblar que feia els comptes. No gosava ni respirar i pensava que potser ni es recordava que jo era allí. Al cap d’una bona estona es va aixecar i em va preguntar si dormia. Li vaig dir que no, que estava desperta, i aleshores es va treure la camisa pel cap i em va dir que havia nascut lliure, que no es volia casar per por de tenir fills, que potser li agradarien però que no volia provar-ho. Que si en tenia amb mi potser faria un cop de cap. No es va acabar d’explicar i em va semblar que ni sabia què deia. Que si em volia quedar no em diria que me n’anés. Es va adonar que mirava el cavall i em va dir que aquell gravat l’havia triat ell. Que a dintre d’aquell marc hi havia hagut el retrat del seu pare però un dia que ell estava de malhumor l’havia tret; que havia hagut de desenganxar sis tiretes de paper de goma, que havia fet saltar claus petits a punta de tisora i que després havia hagut d’alçar tres cartons molt ben encaixats abans d’arribar al retrat. Quan l’havia tingut agafat amb les dues mans em va dir que havia trigat molt a decidir-se, que només el volia arraconar, però que a l’últim, amb ràbia i amb pena, l’havia esquinçat. Em va preguntar, com si li costés de preguntar-m’ho, si era veritat allò que havia dit durant les baralles, que jo no havia conegut els meus pares. Li vaig dir que sí. I va ser quan em va dir que ell no havia conegut la seva mare perquè l’havia matada naixent.





XXIII


L’Eusebi i l’Andrés m’havien agradat, el fondista no em va agradar mai. Però jo tenia gana. El dia que feia un mes que vivia a la fonda, el fondista, que es deia Cosme, ho va voler celebrar bevent una ampolla de xampany abans d’anar a dormir. I cada mes, al mateix dia, havíem de beure una ampolla de xampany. En Cosme duia un anell que no es treia ni per rentar-se ni per dormir: una rotllana d’or amb brillants i robins, l’un al costat de l’altre. A la banda de dintre l’or s’havia gastat i era bastant prim. Em va dir que aquell anell era tot el que tenia de la seva mare. No volia que em pintés, i de vegades, per culpa d’això, teníem baralles i no em donava ni cinc cèntims. A mi m’agradava pintar-me per ser com les altres noies. De seguida em va semblar que el cuiner s’havia enamorat de mi.

Em mirava i em mirava. Era un home d’una trentena d’anys però no els hi feia ningú perquè era petit i magre, tot ell un nervi, amb la boca esquinçada fins a les orelles i amb unes orelles com si fossin fetes a la mida d’algú altre de tan grosses. Deia que tenia la sang pobra, que l’escalfor de la cuina se li menjava tota la part vermella, que en el microscopi que havia comprat als encants, quan la mirava augmentada, es veia que era sang blanca. Sense fer res per provocar-lo, vaig tenir un avort. En Cosme va quedar trist, jo que m’havia pensat que li sabia greu, però no m’havia parlat de casar-se. Vaig quedar més blanca que la sang pobra del cuiner. Tampoc no vaig poder saber si havia tingut un nen o una nena. Va ser la primera cosa que vaig preguntar a en Cosme quan em va venir a veure a la clínica. Després de mirar-me una estona molt llarga em va passar la mà oberta per davant dels ulls unes quantes vegades i em va dir que no hi pensés més. M’ho va fer prometre.

Molt abans de Sant Joan en Cosme va dir que aniríem a divertir-nos per distreure’m de l’avort, que em faria anar mudada, que em portaria a lluir. Em va acompanyar a comprar-me unes sabates de setí negre amb una ferradura de brillants a l’escotat. També em va acompanyar a comprar-me la roba del vestit. Setí negre. La modista me’l va fer tal com en Cosme li va dir que me’l fes: l’escot ran de coll, les mànigues ran de mà. I encara, cada màniga feia punxa i la punxa muntava damunt de la mà fins als nusos dels dits. La faldilla ran de peu. Em va treure el cor de vidre de la cadena i m’hi va posar un medalló d’or i d’alabastre que figurava el cap d’una senyora de l’any de la nana, amb tres rosetes en un costat dels cabells tot tirabuixons, pentinats enlaire i damunt del pentinat, aguantada no sé com, hi duia una gran barca amb tot de veles fent prestatges.

Així que vam sortir al carrer la gent va començar a mirar-nos. Jo anava negra de cap a peus i, per animar-ho, m’havia posat una rosa vermella a dalt del cap sense demanar permís. En Cosme anava tot de color de mantega amb sabates de color d’avellana, amb un mocador de seda verd oliva en el butxacó, i, de banda a banda de l’armilla, una cadena d’or gruixuda com una cadena de pou. Del seu rebesavi. Quan vam pujar al tramvia un jove amb els cabells esbullats va dir en veu alta que li agradaria tocar-me la rosa. I en Cosme es va tornar blanc de ràbia. Mentre pujava l’escala de l’imperial el cobrador mirava per sota. En Cosme, per sort, havia passat endavant. En el moment que em vaig asseure a la banda del passadís, perquè ell ja s’havia assegut a tocar de la barana que era on a mi m’agradava seure, em va arrencar d’una revolada la rosa dels cabells i la va tirar daltabaix del tramvia. Les cases passaven com una decoració i se sentia olor de magnòlia. En Cosme m’anava explicant tot el que li havia costat el que jo duia, amb un total que feia esgarrifar. Va dir que ja es veia que cap dels meus promesos no havia tingut prou màniga per fer-me anar ben vestida. I vaig fer el disbarat de parlar-li de l’Eusebi i del nostre amor de petits, i de l’Andrés que no n’hi havia parlat mai. Va començar el martiri de les set pedretes. Assegut a dalt de tot del Tibidabo, amb la roda gira que gira, i més tard davant d’una taula xuclant orxata amb palla, no parava de preguntar-me si amb aquells nois havíem anat sota els pins. Per distreure’m de sentir-lo i de tanta paraula negra jo mirava els llums que s’anaven encenent i no deia res.

Quan ens en vam anar al llit i va apagar el llum, jo no podia dormir. El vestit m’havia destenyit a sota dels braços i, morta de calor, m’havia ficat al safareig. Fins allà em va perseguir. De què vivies?, anava dient. De les bruses? Mentida. I quan es va posar a roncar jo tenia ganes de plorar i no podia; pels crits i per la nit perduda i per la rosa llençada. L’endemà em vaig tirar escales avall per estabornir-me i vaig baixar-les a tomballons i vaig caure asseguda a terra. Dos anys seguits, quan el temps canviava, em va fer mal l’últim osset de l’espinada. No em podia estar dues hores seguides a dintre de l’habitació. No podia resistir més el llavi estripat ni el groc lluent de l’ullal ni les mans tan petites. Tot em feia trobar malament: l’aixeta que degotava, el llum de les tulipes, aquella dona que m’havia dut la llet el primer dia i que cada dia tenia més cara de cavall. I si tancava els ulls per no pensar sentia la gota, clic, clic, de l’aixeta, i veia un cap de criatura que anava matant la mare i que després ruixaven amb aigua beneita i li deien que es diria Cosme. Quan entrava, després de fer rialles d’or per totes les taules, em mirava amb els ulls rabiosos i m’escarnia la veu. L’Andrés?…, sí, sí, de seguida; l’Eusebi?…, sí, sí, de pressa. I tot d’una feia la veu gruixuda i cridava: I que en vagin venint! A l’últim un dia vaig cridar més fort que no pas ell, deixa els morts tranquils, li vaig dir, deixa els morts tranquils que l’un va morir entre reixes i l’altre dessagnat i vaig començar a sortir cada tarda perquè no podia més. Em feia por. I enyorava fer senyors per la Rambla. Passejar a les tres de la matinada i mirar el rellotge del Liceu i tocar la paret del carrer Vermell i la reixa del parc. M’asseia pels bancs i mirava passar automòbils. Un dia ho vaig dir a la dona de la cara de cavall i ella em va dir que si seia massa estona damunt de la pedra freda se’m refredaria la matriu. En Cosme no em preguntava mai on anava ni d’on venia, tant si tornava tard com si tornava d’hora. Però sempre tornava abans de les deu. Fins que un dia, un dilluns, el cuiner, que tenia festa, m’esperava dret al peu del banc de les estàtues ajagudes. De seguida vaig pensar que ja hi érem. Em va dir, ajuntant dos dits d’una manera molt fina, que no m’espantés, que em volia parlar, però no allí. I em va dur a la Punyalada. Va demanar dos cafès i quan els vam tenir davant em va dir amb molt de misteri que m’havia de parlar de coses delicades, que li anava el pa dels fills. Va estirar la mà esquerra i em va ensenyar l’aliança. Em va dir que tenia un fill i una filla que eren les ninetes dels seus ulls. El noi sempre delicat. Surto de fer guisats i de cap a la farmàcia. I mirant-me com si em volgués travessar em va dir que jo faria tornar boig en Cosme i que amb en Cosme boig s’acabaria la fonda i que sense fonda ell es quedaria amb un pam de boca i sense res per ficar-hi a dintre. Així que vostè surt, em va dir a poc a poc i amb una mà fent closca en un costat de la boca, ell al seu darrere. La segueix. L’han vist amagat darrere d’una soca a la Rambla de Catalunya menjant-se-la amb els ulls, i vostè, asseguda en un banc, com una rosa. Va ajuntar les mans i va dir que em demanava per caritat que em quedés a casa, que no voltés més pels carrers, que si m’avorria fes alguna cosa per distreure’m. Per què no cus? Amb vostè en Cosme és com si hagués trobat una perla a dins d’un musclo i encara no se’n sap avenir i té por que la perla rodoli. Viu desesperat.





XXIV


Vaig poder aguantar més de dos anys i quan ja gairebé m’hi havia acostumat em vaig començar a desesperar d’estar-hi acostumada. Una tarda, amb el que duia a sobre i prou, me’n vaig anar a casa de la Paulina. No l’havia vista des d’aquell dia del passador. El jardí s’havia tornat mig salvatge i els lliris encara no tenien flor. La porteta verda estava mig oberta i la porta de la casa tancada. Un moment vaig pensar que potser la Paulina ja no hi vivia, que hi devia haver una altra gent. Però no. Tot el jardí amb els xiprers respirava la Paulina. Em vaig passejar entre plantes i em vaig asseure a sota d’una figuera en un banc que la primera vegada no havia vist, però aviat em vaig aixecar. A dalt, a la banda dels lliris blancs, hi havia un roser amb poncelles. La primavera era freda. Vaig arrencar una fulla de margarida i la vaig trinxar entre els dits i vaig olorar l’olor de l’amarg que em va recordar l’olor de la ruda i l’agre del trèvol.

La vaig veure pujar per entre els xiprers, carregada de paquets, i, a mida que pujava, els xiprers de l’escala me l’anaven tapant i destapant. No havia canviat gens. Quan va ser a la placeta va deixar els paquets a terra perquè a penes podia respirar, em va mirar una estona, ens vam posar a riure i em va dir que entrés que em faria cafè. A dintre feia olor d’espígol i a dalt d’un moble hi havia un gerro amb escardots. Va tornar a riure sense parar de mirar-me i em va dir que reia perquè, feia molt de temps, una nit de revetlla, m’havia vist pujar a dalt d’un tramvia amb un home que no feia per mi, vestida de foca.

Li vaig preguntar pel senyor de Tarragona i em va dir que estava bé. Després, tot prenent cafè, li vaig explicar les coses meves. Em va dir que ella havia tingut la sort de no conèixer cap home gelós però que devia ser l’infern. No se sabia acabar que en Cosme em seguís pels carrers com si seguís un lladre. Els gelosos, va dir, escanyen i ofeguen. Li vaig dir que no volia tornar a la fonda, que si hi tornava estava perduda per sempre, que un dia m’havia tirat escales avall, que només de pensar en la fonda em venia vòmit, que estava cansada d’oli dolent i de sofregits i de mi i de tot. Em va escoltar amb cara d’esgarrifada i quan vaig haver acabat em va dir que ja ho arreglaríem, que em quedés amb ella, que l’endemà era dissabte i vindria el senyor de Tarragona i que tot acabaria bé. Es va adonar del cor de vidre, se’n va enamorar i jo li vaig dir si el volia però va dir que no. Li vaig explicar que era un record de l’Andrés d’un dia que havíem sortit a passejar i jo havia vist un oficial de marina que m’havia agradat molt, que per ella no em faria res de desfer-me’n, però que em feia companyia.

Em vaig quedar a dormir amb la Paulina. L’endemà va venir el senyor de Tarragona. No sé com explicar-ho: era una barreja de senyor i de pagès amb les mans fines de no treballar i amb un gran respecte per les pluges i pel sol. Tot dinant va dir que havia parlat de mi amb la Paulina, que em presentaria un noi molt simpàtic, fill d’un amic seu que havia mort feia anys. Aquell noi tan simpàtic tenia la dona malalta, molt delicada, i era pare de dos fills i la dona vivia en un mas amb els nens i amb els pares d’ella. Va dir que tot i que no ho semblava era un noi una mica eixelebrat, una mica mal criat i que administrava finques més per distreure’s que no pas per treballar. Es deia Marc. Estic segur, va dir, que li agradarà, en fi, que s’agradaran. I que ell estarà molt content de conèixer una noia amb els ulls tristos, sí, sí, quan riu encara els hi té més. Només cal obrir la mà i posar-la de manera que li tapi el baix de la cara. La boca riu i els ulls no. I encara em va dir que jo reia sense saber de què reia, com si només rigués pels altres. Begui una mica de vi, que fa sang.

Quan la Paulina, vestida de cambrera, va anar a fer el cafè, el senyor de Tarragona em va donar un copet al genoll i em va dir, ja he dit a la Paulina que, mentre vostè ho necessiti, es pot quedar amb ella.





XXV


Al cap de dues setmanes va venir en Marc. Estàvem asseguts a la placeta de davant de la casa i acabàvem de dinar. La botzina s’havia començat a sentir quan el senyor de Tarragona m’explicava que en el carrer on l’autobús es parava hi havien matat set o vuit persones els primers dies de la revolució; i havia tocat ben bé cinc minuts sense parar com si estigués espatllada. Quan ja feia una estoneta que no se sentia res vaig veure un noi que pujava els graons de l’escala de dos en dos.

De seguida vaig pensar que era en Marc i això que ni la Paulina ni el senyor de Tarragona no m’havien dit que l’esperessin. Quan va arribar a la placeta ens va mirar, va riure i es va ajupir per fer-se el llaç de la sabata que se li havia desfet mentre pujava. Els cabells li van caure endavant i se li van gronxar una mica. Després es va asseure i el senyor de Tarragona li va preguntar com estava. Jo el mirava quieta com un ocell quan la serp es prepara per xuclar-lo. Tot d’una el senyor de Tarragona va aixecar un braç i va dir que el perdonéssim que no ens havia presentat. Va afegir, tot rient, que ja s’havia adonat que no li trèiem els ulls de sobre. Vaig contestar que si el mirava era pels cabells, que els tenia com un noi que jo havia conegut i que s’havia mort. En Marc em va clavar una mirada molt curta, per favor no digui aquestes coses, i es va desfer parlant del jardí. Que si semblava fet exprés per passejar-hi les nits de lluna, caminets avall, escala amunt, ombres estirades, porta verda, una placeta, roques i lliris i més roques i més lliris. La Paulina el va tallar dient que el mal era que a la nit els cargols sortien dels seus amagatalls, es feien amos de pedra i herba, i mentre un passejava no parava de sentir crecs i més crecs de closques aixafades.

La Paulina va dur fruita i en Marc ens va preguntar si sabíem menjar plàtans a rodanxetes, tallant-los en el plat amb forquilla i ganivet. El senyor de Tarragona li va dir que era un jove molt passat de moda perquè els plàtans s’havien de menjar tal com ho feien els micos de palmera. En Marc volia saber si hi havia micos especials de palmera i vam riure molt amb tot el sol a sobre i amb les flors de glicina que de tant en tant es despenjaven. Després vam mirar si sabíem tallar les rodanxetes a la mateixa mida, cada vegada més de pressa, fins que no va quedar res per tallar. Mentre la Paulina feia el cafè el senyor de Tarragona va anar a buscar els licors i en Marc em va preguntar d’on havia tret els ulls que tenia. I la manera de riure. I ja no em va dir cap més cosa bonica perquè sense esperar que la Paulina i el senyor de Tarragona tornessin, em va agafar per la mà i se’m va endur. Vam pujar al cotxe, que era negre amb capota blanca, i en el punt d’asseure’ns es va girar de cara a mi i no sé si de debò o en broma em va dir que a Barcelona passaven coses molt grosses. L’aire em tirava els cabells enrere i em feia tremolar la brusa i jo no sé per on anàvem però tot d’una, després d’haver corregut i corregut per carreteres plenes de pols, tornàvem a entrar a Barcelona. Ho va fer tres o quatre vegades: els ponts passaven per damunt de rius de sorra trencats per filets d’aigua, i tocant a la sorra hi havia barraques amb molta claror al damunt. Es veien casetes soles amb jardí i terrat, clapes de pins a banda i banda de la carretera i de tant en tant treia el cap un xiprer i es veia una barana de galeria guarnida de testos amb geranis. Vam passar per un tros de terra pelada i el camí era tan dolent que el cotxe saltava pels sots com si fos una llagosta. I sortia fum espès de les xemeneies. A l’últim es va aturar i vam entrar en un restaurant. L’aire se m’havia begut la sang de la cara, tenia fred i al costat de tanta gent ben vestida semblava una pobra; però quan en Marc em mirava em sentia la més ben vestida de totes. Vam prendre el te i ell estava mig encantat, amb una cara d’il·lusió que feia pena, com si no se sabés acabar de tenir-me al davant, i aleshores em van venir unes ganes boges de riure i em vaig mossegar els llavis i tota la sang em va pujar a la cara i ell em va preguntar què em passava i jo no podia contestar perquè si hagués obert la boca m’hauria desfet a rialles. Em vaig clavar les ungles als palmells per veure si amb el mal em distreia d’aquelles ganes de riure que m’havien vingut sense saber per què, i em vaig enrecordar d’en Cosme i vaig veure la seva ombra darrere d’una soca espiant-me, i sobre la soca hi havia una gran aranya quieta. I va ser com si somiés, fins que em vaig adonar que estava mirant la mà d’en Marc, plana damunt de les tovalles i amb els dits una mica arronsats. Vaig posar la meva mà davant de la seva amb les puntes dels dits gairebé a tocar i molt baixet vaig dir: soca i aranya, soca i aranya. I tot d’una no vaig poder més i vaig fer una rialla tan forta que tothom es va girar a mirar-me.

Quan vam tornar a ser a dins del cotxe en Marc em va preguntar on m’agradaria anar. Li vaig dir que a la Rambla de Catalunya; la vaig passar tota amb el cap enrere mirant el brodat que feien les fulles dels til·lers. Vam tornar a voltar molt, amunt i avall, tan aviat per carrers plens de gent com per carreteres una mica desertes, fent esses i tocant la botzina per riure, i quan ja era negra nit vam anar a parar a un altre restaurant que donava la cara a un camp des d’on es veien els llums de la Diagonal. El porter duia una levita vermella. En Marc va aturar el cotxe i em va dir que en comptes d’entrar de seguida valdria més que anéssim a seure una estona al mig del camp. Quan hi vam ser em va ficar un dit a dintre d’un rínxol i va dir que s’havia quedat caçat amb ganxo i amb trampa. Com si es tornés boig em va esvalotar els cabells i em va dir baixet i amb molta calma: canviarem la Cecília, la vestirem, la despullarem, la farem riure i la farem plorar. Em va agafar el coll amb les dues mans i em va fer un petó a la boca i jo el vaig mossegar amb ràbia i ell em va donar una bufetada. Perquè no hi tornis. I aleshores em va posar un dit en el clotet de la galta. Maca.





XXVI


En Marc em va ensenyar de fumar. El primer cigarret em va fer estar mig malalta i em va deixar mal gust a la boca. Però em va fer il·lusió. Amb el cigarret als llavis esperava que en Marc me l’encengués i no va fer-ho. Va encendre el seu, distret, i em va passar l’encenedor. Em vaig avesar a fumar, i m’agradava veure les rotllanes i els encenalls del fum i, sobretot, aquella mica de blau que té la flama quan arrenca del misto. En Marc va llogar mig pis per mi al carrer de Mallorca. Va dir que de moment era tot el que havia pogut trobar. Els primers mesos vaig enyorar la casa dels lliris, amb tant de cel i amb les muntanyes que es tornaven blaves cap al tard. De mica en mica l’enyorament em va anar passant. M’estava moltes hores estirada a l’otomana de la tribuna, d’esquena al carrer, mirant el fris de la paret del menjador fet amb àngels petits i amb magranes esberlades. En Marc em va explicar que aquell pis era d’uns senyors que vivien a fora i venien de tant en tant a Barcelona; se’n guardaven mig per ells, perquè no els agradava anar a l’hotel, i llogaven l’altra meitat. Això va ser el que em va dir i m’ho vaig creure. En el rebedor hi havia una porta d’un sol batent, bastant nova, que estava tancada amb clau i donava a l’altre mig pis. La primera nit, així que en Marc se’n va anar, em vaig quedar una estona dreta el rebedor mirant aquella porta amb una mica d’angúnia.

El nostre pis tenia un menjador i un dormitori a la banda del carrer; la cuina, el bany i un altre dormitori més petit donaven a un celobert. Però de seguida, quan vaig veure aquells mobles negres i grossos, amb les cadires que pesaven més que jo, i un armari de lluna que tocava al sostre, vaig pensar que mentre estigués en aquell pis viuria i dormiria a la tribuna, i per això vaig demanar a en Marc que fes entapissar l’otomana de gris perla i que hi fes posar coixins de tots colors per no morir-me de tristesa. El dia que vaig anar a veure el pis hi vaig anar sola perquè en Marc em va dir que tenia feina. Era un primer pis, damunt d’un principal, i com que els ascensors sempre m’han fet por, vaig decidir que hi pujaria a peu.

Així que vaig començar a pujar l’escala, per entre les cortinetes de la porteria vaig veure un home que em mirava les cames i em vaig arraconar tant com vaig poder a la paret perquè en veiés poc tros. L’única cosa del pis que em va agradar va ser una gallina. Estava ajocada damunt del trinxant, tota blanca i amb la cresta de clavell que li tapava un ull, la cua cap a la paret i el bec cap a la tribuna. Estava tallada pel mig i es destapava com una capsa. Vaig desar molts gerros i gerrets a l’armari del dormitori petit i als primers temps, quan venia en Marc, em passava estones ruixant el llit amb aigua de colònia per desinfectar. Li vaig dir la veritat, que aquell pis no m’agradava. Em va dir que a ell tampoc no li agradava, però que entre dues persones que s’avinguin tot va bé i que pensés, per consolar-me, que aquell pis no era per sempre. La portera pujava dues vegades a la setmana a fer les feines més pesades i jo em quedava per vigilar-la. Sempre m’explicava el mateix: que feia anys, d’un disgust, havia estat mesos i mesos sense poder caminar. Ho explicava sempre igual, amb el que li havia dit el metge i amb el que pensava a les nits quan no podia dormir, no pel disgust, que ja estava ben mort i enterrat, sinó per l’angúnia de no poder caminar. Li vaig preguntar si coneixia els senyors del costat; es va arronsar d’espatlles i va fer una rialleta. Jo no havia viscut mai en un pis i aquell carrer no era tan bonic com les muntanyes de la casa dels lliris, però els dies de pluja m’asseia a la butaca del costat de l’otomana, ben a prop dels vidres, i mirava passar els paraigües. I m’hauria agradat que tot el carrer hagués estat un riu de paraigües lluents i de tots colors, sense gent i sense cotxes, només paraigües amb trons i llamps al damunt.

Una nit em va semblar que havia entrat algú. Devia ser mitjanit. Vaig sortir al passadís i sense fer gens de soroll vaig anar al rebedor. No se sentia res. Em va agafar por i vaig apuntalar la porta amb el respatller d’una cadira a sota del pany perquè no pogués entrar ningú. El timbre em va despertar quan ja era molt de dia: sonava sense parar com si s’hagués tornat boig. Vaig anar a obrir i era en Marc que no havia vingut mai en aquella hora. Em va dir que no li agradaven les bromes i que si tornava a apuntalar la porta s’acabaria tot.

Hi havia dies que en Marc m’agradava i n’estava enamorada i pensava que potser ens podríem casar perquè la seva dona es moriria. Però hi havia dies que em feia una mena d’angúnia i me’l mirava quan estava distret i pensava què devia tenir a dins del cap, si coses bones o coses dolentes. Mentre jo havia viscut a la casa dels lliris sempre em duia a passejar amb el cotxe, però allò a penes havia durat dos mesos i d’ençà que em tenia en el pis s’havien acabat les sortides. De vegades estava tota una setmana sense venir i quan tornava em deia que havia anat a veure la família; m’ho deia amb orgull i content, com si em fes denteta, i jo més m’hauria estimat no saber d’on venia.





XXVII


La meva veïna de replà es deia Constància. Cada vegada que jo sortia o entrava la porta del seu pis estava oberta. Vaig pensar que era d’aquella gent que no els agrada viure tancats. La primera vegada que ens vam saludar va ser un dematí que jo estava a punt de baixar l’escala i ella sortia de l’ascensor, tota de negre i amb una toca al cap voltada de violetes artificials. Era una senyora alta i grossa. D’esquena, amb les cames inflades fins arran de peu, era com un elefant. Només li faltava la cua.

Un dia, per melindro, vaig dir a en Marc que estava embarassada i ell em va contestar que no reconeixeria la criatura. No em vaig enfadar, perquè no era per enfadar-se sinó per estar trist. Però la mena d’enlluernament que jo tenia es va entelar una mica. Per això el dia que la senyora Constància em va dir que entrés al seu pis, que veuria el rellotge, em va agradar. El tenia damunt de l’escalfapanxes del menjador, que donava d’esquena al meu. Era daurat i figurava dues torres de castell lligades a baix per la rodona de les hores. A dalt de cada torre hi havia un balcó que la voltava tota. Com que encara faltava una estona per l’hora, ens vam asseure a la tribuna i ella em va explicar coses de la seva salut. Quan ja em començava a ensopir va sonar una campaneta molt fina i de seguida una de més forta. Ens vam aixecar i vam tornar al menjador per mirar el rellotge. S’havia obert la porteta de cada balcó i havien sortit dues figuretes negre i or. Una era una noia amb el braç esquerre estirat i la mà oberta. L’altra era un soldat amb el braç dret enlaire i una flor d’esmalt vermella a la mà. Les figuretes van donar unes quantes voltes mentre les campanes anaven tocant i semblava que el soldat volgués donar la flor a la noia i que la noia volgués agafar-la. Però sempre es passaven a la vora sense tocar-se mai i quan es va acabar el repic de campanes van entrar per la porteta, es van girar de cara i la porteta es va tancar. Per una reixa com de presó es veia el cap de les figuretes quietes, fins que la campana tornava a tocar i les obria. Quan ja me n’anava, la senyora Constància em va fer entrar a la cuina perquè veiés el peix que havia comprat; feia una olor tan forta que em va venir mareig i vaig pensar que potser el que havia dit a en Marc per broma era de debò. I ja en el meu pis em va tornar el mareig pensant en el peix i en els genolls de la senyora Constància perquè me’ls havia ensenyat amb la faldilla arromangada fins a mitja cuixa, tots plens de bonys, i m’havia dit que se li feia aigua al cor, que el metge li enfonsava unes agulles de pam en els genolls per buidar-los. En tota l’estona no havia parat de tocar el tirant descosit d’una combinació blava que tenia ben plegada damunt de la tauleta de la tribuna. Quan ja érem a la porta em va ensenyar una berruga que tenia en un costat de la llengua i que la feia parlar ensalivat.

Vaig haver de córrer al lavabo i quan va venir en Marc li vaig dir que ja érem tres. No em va contestar. Va tornar l’endemà, es va treure la cartera i em va donar diners per fer-m’ho perdre. No va caldre perquè vaig avortar aviat, abans que es pogués saber què havia tingut. Entre en Marc i jo, millor dit entre jo i ell, es va esquinçar no sé què; i vaig sentir l’esquinç. Com si una mà molt avesada esquincés la seda d’un vestit. Rac.





XXVIII


Vaig quedar bastant feble i el metge em va recomanar que prengués el sol i que mengés molta carn. Baixava l’escala a poc a poc perquè el ventre em pesava, però un dia que vaig provar d’agafar l’ascensor va ser com si em buidessin tot d’una per dintre i amb una mica més em poso a cridar. Em passejava una estoneta mirant aparadors i després m’asseia en un banc i fumava sense parar. Un dia que tenia fred i em sentia decaiguda vaig ficar-me en un cafè per beure alguna cosa. Era un cafè que havia descobert ja feia dies però no hi havia entrat mai, tot i que m’agradava perquè per entrar-hi s’havien de pujar uns quants graons i la porta era d’aquelles que donen voltes. M’hi vaig trobar tan bé que vaig començar a anar-hi cada dia. M’asseia a tocar d’un finestral i m’estava molta estona mirant els plàtans i el moviment de la gent i dels automòbils. Al cap de dues o tres setmanes, en el moment que em posava la tassa als llavis, el cambrer, que ja em coneixia de tant veure’m, se’m va acostar i em va dir que hi havia un senyor que tenia moltes ganes de parlar amb mi. Em vaig girar una mica i de seguida el vaig veure perquè era molt d’hora i en el cafè no hi havia ningú més. Era un senyor vell, prim, amb els cabells blancs i amb una barbeta també blanca que acabava en punxa. Seia molt dret en una taula del fons, de cara a la claror. El cambrer em va preguntar què volia que li digués, que vingués ell o que jo hi aniria. Com que el vaig veure tan vell vaig dir que hi aniria jo. El cambrer va agafar la tassa i me la va portar a la taula del senyor, i jo, amb bones maneres, perquè em feia respecte, li vaig preguntar què desitjava. La primera cosa que em va dir va ser si volia fer el favor de seure. Em va explicar que havia estat general i que tenia dos castells, separats per un riu que també era seu, no molt ample, és clar, i que en aquell tros de riu, que era de truites, ningú no hi podia pescar. Només ell.

Enraonava seguit amb una veu esquerdada que de tant en tant se li desenrogallava tota sola. Em va dir que era un home de posició, i sense que vingués gaire a tomb em va preguntar si m’agradava la botànica. Li vaig dir que de petita havia estudiat anatomia però que no em recordava de res. Em va preguntar si volia un altre cafè i li vaig contestar que no perquè no em deixaria dormir a la nit. De seguida em vaig adonar que li havia d’haver contestat una altra cosa perquè tot just érem a mig dematí, però ell va anar enraonant com si no m’hagués entès. Em va explicar que se sentia sol, que els seus dos nebots el tenien mig abandonat, que si l’un era boig l’altre estava a punt de tornar-s’hi, i que això els venia d’ell. Que no sabia què donaria per tenir una mica de joventut a la vora, que li allargaria la vida i que seria una obra bona perquè, va dir amb una gran naturalitat, si jo em moro, on aniran les ànimes dels morts? Se’m va girar ben bé de cara, va posar les mans planes damunt de la taula i va dir que la seva ànima estirava les dels morts. Va afegir que així que es despertava llegia els anuncis d’enterraments, es vestia de pressa i anava a tants com podia; no de coneguts, tant era. Es posava a la cua, vestit de dol rigorós, i així que l’enterrament entrava al cementiri l’ànima del mort s’ajuntava amb la seva. Aleshores em va preguntar si volia veure el seu pis, però de seguida. I jo, com que no tenia res a fer i en Marc no havia de venir fins a la nit, li vaig dir que si tant insistia… I perquè estava avorrida, i també perquè allò de les ànimes m’havia agradat.

Vivia un parell de cantonades més avall. L’entrada era de casa de senyors, amb una escala per tots els pisos i una altra per anar només al pis d’ell, que era l’entresòl. La barana de la seva escala era de pedra treballada com si fos un brodat i al mig del pati hi havia una fonteta amb un rajolí enlaire que no parava de rajar. A mitja escala es va haver d’aturar perquè s’ofegava i quan va poder obrir la boca i enraonar em va dir que patia d’asma. Va ficar la clau al pany però abans que tingués temps de fer-la girar, la porta es va obrir i ens vam trobar al davant d’un criat amb cara de pagès i amb una armilla ratllada de groc i de negre. El vell em va fer entrar en un saló molt gran, ple de mobles i d’ombra tot i que tenia tres balcons. Davant del balcó del mig hi havia una gàbia damunt d’una columna i en un racó un piano de cua. Em vaig acostar a mirar la gàbia i el vell em va dir que era buida, que hi havia tingut canaris però que cantaven tan fort que s’havia cansat de sentir-los i els havia obert la porteta. Havien fugit tots, l’un darrere de l’altre. Després em va fer seure en una butaca que tenia un coixí de seda morada en un dels braços; quan va veure que me’l mirava em va preguntar si m’agradava el morat. Se’n va anar abans que li contestés i va tornar vestit d’una altra manera.

Em va fer quedar a dinar. El criat va parar una taula rodona amb tovalles brodades, plats amb el voraviu d’or i copes amb el peu vermell, i al mig de la taula hi va posar un gerro de plata amb roses blanques i grogues. Mentrestant jo mirava el tapís penjat a la paret del fons, amb tot de soldats i llances. El cavall del mig tenia les potes del davant enlaire i per damunt del cap li voleiava un banderí de quadrets que a mida que s’acostaven a la punta s’anaven fent més petits. A terra, en un tou d’herba, hi havia una pedra que semblava un ou a dins d’un niu.

El dinar va començar amb una sopa transparent que tenia gust de juliana i quan ens la vam haver beguda el criat va dur una plata llarga i estreta que figurava un peix, i a dintre hi havia un peix cobert de gelatina. Ens el vam acabar. El vell va dir que el peix era de riu, però es veia d’una hora lluny que no podia ser, i abans, quan el criat li havia ensenyat la plata sense posar-la a taula, havia xiulat molt baixet i havia dit, quin peix! Per postres vam menjar formatge de moltes menes i a l’últim, quan ja no quedava res, el vell es va aixecar, se’n va anar cap al fons del saló i es va aturar davant d’un moble estret i alt que hi havia al costat del tapís, i que era tot ple de calaixets. Va estar una estona buscant i després va tornar i em va donar una neula. Me la vaig menjar molt a poc a poc per la vergonya dels garranyecs, perquè només menjava neula jo. Em va preguntar si era bona i li vaig dir que sí. Aleshores se’n va anar del saló, va tornar carregat amb un llibre molt gros, es va asseure, em va fer acostar la cadira ben a la vora de la seva, va obrir el llibre per on li va semblar i, clavant un dit al mig d’una flor, va dir, veu?, la mostassa.





XXIX


En el moment d’obrir la porta del pis vaig sentir el telèfon i quan vaig ser a la vora va parar de sonar. Em vaig estirar a l’otomana tot pensant que al costat de l’aire de dins del pis del general l’aire del carrer era fresc i dolç com una rosa, i al cap de mitja hora, així que m’havia endormiscat, el telèfon va tornar a sonar. El vaig despenjar. Vaig dir digui i la veu de l’altra banda va dir, dispensi, m’he equivocat. Mentre em tornava a endormiscar, vaig pensar, molt contenta, que em compraria un vestit rosa.

A les deu, quan va venir en Marc, jo ja m’havia adormit. Sense donar-me temps de saber on era, de tant de gust que dormia, em va preguntar on havia anat. Li vaig dir que havia anat a passejar. De moment no va dir res però al cap d’una estona em va sortir amb que no li agradava que l’enganyessin i que, cansada com estava després de la clínica, més valia que no sortís tant. Jo em vaig quedar quieta, perquè em va semblar que tenia ganes de turmentar-me, i quan em va preguntar si no havia fet res més li vaig dir que no. I la veritat era que, amb l’ensonyament, ni em recordava que hagués dinat amb aquell senyor dels castells. Em va dir per què no em buscava una amiga per sortir, que de passada em faria companyia. Li vaig contestar que de vegades anava a passar estones a casa de la senyora del pis del costat però que no m’agradava perquè tenia una berruga a la llengua i perquè m’ensenyava les cuixes. Aleshores em va dir que estaria uns tres mesos fora i jo, que m’havia anat empipant, li vaig contestar que no m’estranyava i que a veure si algun dia trobava un parell d’hores per estar amb mi. Amb la veu una mica alterada em va dir que no el devia necessitar gaire entre el temps que perdia anant a rodar pels cafès i per altres bandes. Li vaig clavar un cop de puny al pit, es va quedar encarcarat com un pal, i em vaig posar a cridar que no m’estaria pas tot el dia a casa fent mitja i demanant permís per anar a prendre l’aire. No em va tocar, però amb la mala mirada que va donar-me, en vaig tenir prou. Quan va ser fora vaig pensar que havia fet mal fet i que potser li hauria d’haver dit que havia dinat fora de casa. Me’n vaig anar a la tribuna i m’hi vaig passar molta estona desperta. Tot el que faltava perquè es fes de dia.

Abans de les nou van telefonar una altra vegada i quan vaig preguntar amb qui parlava la veu va tornar a dir que era una equivocació. Aquell dia no vaig sortir. L’endemà, en el punt d’obrir la porta, la veïna estava al replà amb la toca de les violetes i no sé què em va explicar que anava a comprar flors de plàstic per posar en un test. Tot baixant l’escala li vaig preguntar si a ella no li passava alguna vegada que li telefonaven persones que de seguida deien que s’havien equivocat. Em va contestar molt de pressa i no vaig entendre ni una paraula del que em va dir. Per no veure el general vaig estar set o vuit dies sense entrar al cafè i en comptes d’anar cap a la banda del Passeig de Gràcia anava amunt cap a la Diagonal. M’ensopia molt. Un dematí vaig veure un casament a Pompeia i em vaig quedar a esperar que sortissin els nuvis. Mentre els retrataven veia la núvia per entre les espatlles dels que tenia davant, tota de blonda de dalt a baix, amb un núvol de tul que li naixia a les espatlles i amb unes sabates de plata amb molta punxa. Els van fer un retrat mirant-se i se’ls veia tan enaiguats que vaig haver de girar la cara perquè em venien ganes de vomitar. Vaig tornar enrere i com que ja no sabia on anar i no tenia ganes de passejar-me em vaig deixar caure al cafè del general. Estava assegut a la mateixa taula i es veu que m’esperava perquè així que vaig entrar em va fer un senyal amb la mà perquè m’hi acostés. Em va preguntar on m’amagava que se’m veia tan poc i de seguida em va dir que per favor hi anés a sopar, que de dalt de tot d’una llibreria havia baixat un llibre amb herbes enganxades i que em parlaria del crit de la mandràgora.

A la tarda vaig anar a voltar botigues per comprar el vestit rosa. No hi havia pensat més. Els que vaig veure no em van acabar d’agradar, els uns perquè tenien el rosa massa fort i els altres perquè el tenien massa esblaimat, però el que em va molestar va ser que un que m’agradava bastant, per no dir molt, em venia just i la venedora em volia convèncer que me l’emportés dient-me que era tal com es duien. Vaig anar a sopar a casa del general amb molt poques ganes. Em va obrir el criat de l’armilla ratllada. Després va parar la taula, i van comparèixer la sopa juliana, la plata amb el peix cobert de gelatina i els formatges: tot igual. Després, com l’altra vegada, el vell va estar molta estona davant del moble dels calaixets buscant la neula. Quan me la vaig haver menjada, ens vam asseure a la vora de la gàbia i em va tornar a explicar coses estranyes de les plantes. Vaig arribar a casa rendida i al cap d’un moment el telèfon es va posar a sonar. El vaig despenjar, mig resignada, i una veu, com sempre, va dir dispensi. I en Marc sense escriure ni una sola postal.

Espaiava tant com podia les visites a casa de la senyora Constància, però un dia, tot tocant aquell tirant descosit de la combinació plegada que sempre tenia damunt de la tauleta, em va dir que els homes eren nens, els pobres homes… I aleshores no puc explicar què em va passar que la vaig acabar d’avorrir. I cada dia va ser pitjor. Se’n devia adonar, i es va adonar, sobretot, que l’esquivava, i potser va ser per això que va començar a fer-me la guitza. Me la trobava a l’aigua que rajava de l’aixeta. Una vegada que vaig entrar a la farmàcia a comprar aspirina, el dependent em va dir que sempre que jo hi anava ella s’hi deixava caure al cap d’una estona i preguntava què havia comprat. Fins que un dia la vaig trobar a casa de l’adroguer, em va arraconar, i amb molt de misteri, gairebé tocant-me la galta amb els llavis, em va dir baixet que des de la casa del davant em miraven.





XXX


L’endemà me la vaig trobar al replà enraonant amb un home baix i gros que tenia el cap com una bola de color de llagostí fregit i les orelles acabades en punxa. Me’l va presentar. Era el seu germà petit. Ens vam posar a riure tots tres, jo perquè no em vaig poder aguantar de tan estrany que em semblava que aquella mena d’home fos germà d’aquella senyora tan alta, i ells dos, sense saber de què reia, una mica per compliment. Al cap d’uns quinze dies em va presentar un altre germà, el gran, que també tenia el cap de color de rosa, però no era tan baix com el primer. Per més que volgués no em podia amagar d’ella. Havia untat el pany i, per enganyar-la, obria la porta com si anés a sortir i em tornava a ficar a dintre i ho feia unes quantes vegades per veure si la cansava. A l’últim me n’anava, girava la clau a poc a poc i baixava l’escala de puntetes. Però quan tornava, fos a l’hora que fos, ja la tenia al replà.

Devia viure encastada a la reixeta mirant i escoltant. Un dia que no m’esperava al replà em vaig quedar molt parada i vaig pensar que potser s’havia mort. Va ser el dia que va començar el ball de l’estoreta. Quan anava a ficar la clau al pany em va semblar que hi havia alguna cosa canviada. Era l’estoreta d’eixugar-se els peus que estava tota de gairell amb una punta tocant a la porta. La vaig posar bé amb el peu sense pensar res, contenta de poder entrar a casa tranquil·la. L’endemà va passar el mateix: l’estoreta, que quan jo havia sortit del pis devia estar ben posada perquè ni me n’havia adonat, tornava a estar de gairell mirant cap a l’altra banda del replà. Aquesta comèdia no sé pas els dies que va durar. Sortia del pis mentre jo era fora, em posava l’estoreta torta i feia el quiet. Devia ser la seva manera de dir-me que sabia que me n’havia anat. El mal era que jo no podia dir res perquè mai no l’atrapava. Un dematí vaig posar jo mateixa l’estoreta de gairell i me’n vaig anar cargolant-me de riure. A migdia, quan vaig arribar, la vaig trobar molt ben posada. La vaig tornar a posar torta i l’endemà la vaig trobar també tal com havia d’estar. I mentrestant el telèfon trucava cada dia. Ja no deien dispensi, sinó que enraonaven i em preguntaven si hi havia entrades per la funció de la tarda o si podien parlar amb la senyora Maspons o amb el senyor Martí. Jo deia que no, no, no, amb una gran paciència, i molts dies tenia el telèfon despenjat hores i hores. La portera venia i se’n tornava, el porter em mirava les cames sempre que podia. En Marc es passava dies sense dir ni piu i el general em convidava a sopar un parell de vegades a la setmana. Jo no tenia ganes de veure’l però hi anava perquè a casa hi estava malament.

Un dels dies que m’havia convidat vaig trobar al replà els dos germans de la senyora Constància. Duien uns paquets molt grossos lligats amb cordill i tenien la porta de l’ascensor oberta. Jo anava a passar de llarg però em van saludar i l’un em va dir que per favor entrés. I encara no sé com va anar que em vaig trobar a dintre de l’ascensor amb els dos germans, i el més petit deia que perquè no ho aprofitaven i el més gran va deixar els paquets a terra i em volia descordar el botó de dalt de la brusa. Li vaig clavar una trepitjada a la punta del peu que el va fer cridar i quan vam sortir de l’ascensor vaig veure que coixejava. No m’havien fet res però la sang em bullia. Vaig entrar al pis del general com si entrés al cel i mentre m’esperava en aquell saló tan gran em vaig acostar al tapís a mirar la pedra del niu i la vaig tocar. Aquell dia va dir-me que mai no li explicava res de la meva vida i em va preguntar què feia, si tenia família o algun amic. Després de sopar, quan va anar a buscar la neula, es va quedar una estona com glaçat davant del moble dels calaixets. Semblava que es volgués moure i no pogués. Jo no sabia què fer i potser perquè estava tan quiet em vaig enrecordar de l’home escorxat de la torratxa, i aleshores el vaig veure convertit en un arbre de nervis amb el cervell a dalt com un glop de llet i amb la cua del cervell escorrent-se-li pels ossos de l’espinada. El criat se’l va endur i jo me’n vaig anar de seguida. Quan vaig arribar al pis vaig haver de córrer cap al lavabo i ho vaig treure tot.

En Marc va venir l’endemà al dematí sense avisar-me, i en comptes de rebre’l amb alegria li vaig dir que em busqués un altre pis, que aquell em queia a sobre. Em va despentinar rient i em va dir que ja hi pensava, però que era difícil perquè ell volia trobar un pis bo. Vaig tenir la impressió que ho deia perquè sí, per fer-me callar, i vaig estar a punt d’explicar-li el que em feia la senyora Constància, però vaig pensar que seria molt capaç de dir-me que eren manies meves. Se’n va anar molt aviat dient que tenia feina i quan ja era al replà em va dir que vindria més sovint. Em vaig anar a empolainar i vaig sortir. Com que tenia ganes de veure gent diferent em vaig ficar en un cafè de la Diagonal on no havia estat mai. Damunt de les banquetes, a dintre d’unes vitrines amb llum, hi havia fulles de falguera seques que feien uns dibuixos com un brodat molt fi. Aquell cafè em va agradar molt perquè em va semblar que m’hi podria estar recollida i que m’hi sentiria menys desemparada perquè era petit. I com que la tornada d’en Marc més aviat m’havia acabat d’ensopir vaig començar a anar-hi sovint. Sempre hi veia les mateixes cares i m’agradava pensar que aquelles fulles de falguera de les vitrines tenien tota l’altra banda plena de pigues peludes de color de xocolata. Aviat em vaig fixar en uns quants senyors que quan jo entrava ja estaven asseguts i que quan me n’anava encara es quedaven. Seien al fons i jo també em vaig avesar a seure-hi. N’hi havia un que duia un vestit de quadrets, mitjons de seda amb calats i unes sabates baixes rosses, lluents com un mirall. Com que sempre estaven distrets enraonant, jo me’ls mirava tota l’estona i pensava que figurava que era petita i estava malalta i que tots aquells senyors em venien a veure i a fer-me companyia. Les sabates del senyor del vestit de quadrets tenien un dibuix de forats a la punta i al voltant del taló. De vegades ell posava una cama damunt de l’altra, la feia gronxar i la sabata anava i venia a poc a poc amb tot de lluïssors que es movien. Hi havia dies que em venien ganes d’abraçar-lo, de ficar-li la mà per totes les butxaques i de descordar-li l’armilla. Quan em cansava de mirar-li la sabata li mirava l’orella. No era de criminal: tenia la medalleta rodona i ben desenganxada. El senyor que seia de cara a mi era gros i no m’agradava gaire perquè feia cara d’home feliç. També anava molt ben vestit. Un dia em vaig adonar que m’havia atrapat mirant el senyor de la sabata. I em va fer molta vergonya.





XXXI


Mai no havia pogut portar sostenidors perquè tenia el pit menut i quan aixecava el braç, per més bé i per més estrets que me’ls hagués posats, de seguida me’ls trobava al coll. Però alguna cosa havia de fer per poder dur aquell vestit rosa que a l’últim m’havia comprat i que em venia tan just que m’ho marcava tot. Havia passat la nit mirant-me al mirall i tan aviat em semblava que estava bé com que estava feta una indecència. Vaig voltar magatzems i botigues buscant una cotilla que m’agradés sense acabar-me de decidir fins que vaig descobrir una botiga petita on tot es veia molt bonic i molt ben fet. La senyora de la botiga de seguida em va dir que no em comprés sostenidors i faixa, que em comprés un combinat, que així aniria més tranquil·la. Una cotilla de dalt a baix. Perquè de la manera que jo era feta no podia dur sostenidors.

De cotilles me’n va ensenyar moltes: de roses, de negres i de blanques. Amb trossos de goma als costats per poder-s’hi bellugar per dintre. Unes amb esquena i d’altres sense gens d’esquena per dur vestits molt escotats. N’hi havia amb tirants rectes i n’hi havia amb tirants que s’encreuaven. Amb agafadors de goma per aguantar les mitges i amb agafadors de plàstic i de níquel tapats amb un llaç de seda. Me’n va ensenyar una de setí blau turquesa tota coberta de blonda, amb un volant de blonda al capdavall que devia fer molta nosa però que ja no podia fer més bonic. Em va robar el cor. Com que totes eren massa cares i jo no podia fer fantasies, en va treure unes de goma treballada, totes reixades com si fossin de punta, amb un dibuix que feia branques i fulles, i al mig hi havia una peça de setí amb la cremallera. Me’n vaig quedar una d’aquelles. Em venia una mica justa i me’n vaig queixar, però la senyora em va dir que havia de ser una mica estreta, que al cap d’uns quants dies de dur-la se’m donaria, que m’hi avesaria de seguida i que ni m’adonaria que la dugués. I va dir que em feia molt ben feta. A les parets de l’emprovador hi havia uns quants gravats petits amb senyores antigues amb cotilla. Un representava una senyora amb molts cabells i amb les mitges ratllades de blanc i de vermell, amb uns pantalons que li arribaven fins a sota del genoll i acabaven amb un farbalà de brodat, i amb una cotilla que li feia pujar el pit com si el presentés en una safata. Una cambrera amb còfia li estirava els cordons de la cotilla i li apuntalava un genoll al darrere per poder fer força. La senyora duia polacres amb botons que semblaven ullets de perdiu.

Com que la senyora de la botiga m’havia aconsellat que em posés la cotilla per estar per casa, per acostumar-m’hi i perquè s’anés eixamplant, així que vaig ser al pis vaig córrer a posar-me-la. Em vaig mirar al mirall i semblava una sirena. Tenia un pom de rosetes blaves de cinta al mig del pit, voltades de molsa verda i clara. Me la vaig deixar per dormir i em vaig ficar al llit pensant que aviat em podria posar el vestit rosa. Ja m’havia comprat unes sabates rosa i un collaret de perles rosa, grosses i totes de la mateixa mida, d’aquells que van arran de coll com un collar de gos, un collaret de nina barata que no m’havia costat gairebé res.

Em vaig despertar com si anés amb una armadura. Tenia el cos adolorit i havia somiat que m’ofegava lligada a dins d’un sac; es veu que la cotilla m’havia anat estrenyent i me la vaig haver de treure com si m’arrenqués una pell perquè la cremallera s’havia espatllat. Quan em vaig passar les mans pels costats, per reposar-me’ls, me’ls vaig trobar tan rasposos que em vaig mirar al mirall. Tenia a la pell el dibuix de les branques i les fulles de la goma. No se’m va fondre del tot fins a l’endemà.

A mig dematí, quan vaig sortir per anar de compres, vaig tenir una sorpresa. La senyora Constància, que d’ençà que em capgirava l’estoreta no era mai al replà, m’hi esperava dreta com un armari. Em va preguntar per què l’abandonava, em volia fer entrar, i em va dir, molt enganxosa i molt melosa, que sempre pensava en mi, que si jo volia em presentaria un nebot seu o, si m’agradava més, un banquer amic seu, que era un senyor molt senyor, d’edat reposada, perquè, va dir, una noia amb l’ofici de vostè s’ha de saber administrar les gràcies. Va sospirar i em va explicar que el seu marit l’havia deixada per una tiradora de cartes i que per poder viure havia hagut de fer de tot. La mirava sense treure-li els ulls de sobre i pensava, que n’ets de lletja, perquè jo només vivia pel vestit rosa, pel collaret rosa i per agradar al senyor bonic del cafè de les falgueres que no m’havia mirat mai. I em vaig comprar una ampolla de perfum vampir.





XXXII


Ben banyada, ben pentinada, ben vestida, amb una mica de perfum darrere de les orelles i amb les deu ungles com deu mirallets, em vaig asseure en una cadira del menjador per endreçar-me el portamonedes. De seguida vaig tenir el pit amunt com aquella senyora del gravat. Vaig fer unes quantes voltes pel menjador bastant preocupada i vaig decidir de treure’m la cotilla i de sortir tal com jo era: Els carrers feien bonic i el cel semblava acabat de rentar. Ni em recordava que, mentre em despullava per treure’m la cotilla, el telèfon havia sonat dues vegades i que jo havia fet el sord.

Davant mateix de Pompeia hi havia un cotxe aturat: de carreres. Drets al costat del cotxe hi havia dos joves, l’un amb un jersei blau cel i l’altre amb un jersei blau marí i amb un mocador vermell al coll. Quan vaig passar, el del jersei blau cel, que estava de cara i m’havia vist venir d’un tros lluny, em va dir: l’amor s’hi posa. Vaig passar sense fer-ne cas i no sé quin dels dos va fer un xiulet. Hi ha coses difícils d’explicar: aquells dos minyons, que un altre dia potser m’haurien fet gràcia, em van ennuvolar una mica l’alegria d’estrenar tantes coses. Vés a saber per què. Al cafè de les falgueres, el mosso, que era jove i nou, em va tocar l’espatlla i em va dir que m’havia preguntat tres vegades què volia i no li havia contestat. Devia tenir raó, no ho sé; només sé que m’havien caigut les ales del cor perquè jo esperava fer una entrada, allò que se’n diu una entrada, amb el vestit rosa, i em vaig trobar que no hi havia ni un d’aquells senyors. Quan el mosso em va deixar la tassa damunt de la taula es va decantar una mica més del que calia i em va dir a l’orella: damunt del rosa… Sense ni mirar-me’l vaig beure el primer glop de cafè.

No van trigar molt a venir. Els vaig veure a contraclaror abans que entressin i no vaig parar de mirar-los de reüll fins que van estar asseguts a la seva taula. El senyor bonic que, com sempre, estava una mica d’esquena a mi, es va posar bé els cabells i aleshores em vaig adonar del rellotge. Amb la rodona negra, els números brillaven tot al voltant quan els tocava la claror.

Tenia, en comptes de corretja, una faixa d’or de dos dits d’amplada. M’havia anat ensopint i pensava què dimoni hi feia allí entre la taula i la vitrina, amb aquells senyors que enraonaven i reien sense mirar-me, vestida de rosa com una paula i amb els peus amagats perquè no se’m veiessin les sabates. Volia anar-me’n i no gosava; estava segura que a contraclaror se’m veurien les cuixes i vaig ronsejar tant com vaig poder fins que se’n van anar. Pel carrer tenia la impressió que anava despullada. Vaig pensar que el telèfon havia sonat dues vegades, que trobaria l’estoreta de gairell, i em vaig acabar de posar nerviosa. Tot d’una em va semblar que em seguien. Ho sentia a la pell. Em devien haver començat a seguir quan encara era a la Diagonal i potser m’havien esperat amagats darrere d’una palmera. No gosava girar-me perquè els que em seguien no s’adonessin que me n’havia adonat. Abans de ficar-me a l’entrada em vaig girar i no vaig veure ningú. El porter em va mirar les cames com sempre, i quan vaig ser a dintre del pis em vaig treure el vestit rosa i amb les meves mans no me’l vaig posar mai més. Estava segura que algú em mirava, que estava voltada d’ulls que no es veien. Vaig tirar les cortines, i vaig mirar per tots els racons. Faltaven encara moltes hores perquè en Marc vingués i no sabia què fer; anava d’una banda a l’altra, vaig estar una estona mirant el replà per la reixeta i a l’últim em vaig estirar a l’otomana per veure si podia dormir una estona. Em va despertar el telèfon. El vaig despenjar i una veu d’home em va dir que m’havia de veure. Li vaig contestar que no m’havia de veure per res i ell em va dir que sí, que sí, que era molt important, i jo vaig dir que no estava acostumada a veure persones que no sabia qui eren i li vaig preguntar com es deia. No m’ho va voler dir; anava repetint que m’havia de parlar, i tant i tant va insistir que a l’últim, perquè no es pensés que era un melindro que em feia por d’anar a prendre l’aperitiu, perquè em va demanar que baixés a prendre l’aperitiu, li vaig dir que l’esperaria al portal. No sé per què li vaig preguntar si era del veïnat. Va dir que sí, i en el moment de penjar el telèfon vaig sentir que reia.

El vaig veure venir amb el pit enfora com si volgués créixer perquè era baix. Duia un pa sota el braç. El front li feia dues grans entrades i tot ell respirava una mena de neguit i una satisfacció que m’ofenia. Vam entrar en el cafè de més a la vora i aleshores em vaig fixar en els seus llavis. No n’havia vist mai com aquells; els tenia molt estranys, el de dalt ondat d’una mena de manera que semblava un fistó. Vam parlar del temps, de si m’agradava llegir, del que feia. Li vaig dir que estava molt ocupada i va riure una mica per sota el nas. Al cap de mitja hora de parlar sense solta ni volta em va dir que tenia feina, va pagar i ens en vam anar. A l’entrada de casa li vaig allargar la mà perquè s’adonés que havia arribat l’hora de deixar-me i no me la va voler agafar; em va dir que m’acompanyaria fins a l’ascensor. Quan vam ser davant de l’ascensor li vaig dir que no hi pujava mai, que anava a peu, i li vaig tornar a allargar la mà però ell va obrir la porta, em va empènyer una mica, i quan l’ascensor va arrencar em va agafar el braç amb tota la seva força i em va arraconar d’una manera que a penes em podia bellugar. Em volia fer un petó i jo em vaig girar tant com vaig poder i ell em buscava la boca i quan ja estava a punt de trobar-la em vaig ficar els llavis endins i me’ls vaig mossegar. Va sortir de l’ascensor darrere meu i mentre jo posava la clau al pany em va dir, desesperat, que el deixés entrar. No em vaig voler enfadar perquè tot plegat no ho acabava d’entendre i li vaig dir rient que anés a menjar-se el pa, que se n’anés i ell estava dret davant meu, tossut i sorprès, i encara em va dir dues vegades que el deixés entrar. Li vaig donar una empenta, em va agafar la mà, me la va estrènyer per fer-me mal i amb els ulls fora del cap em va dir baixet i amb ràbia que m’ho faria pagar car. Vaig tancar la porta i d’esverada que estava vaig ensopegar i vaig caure i vaig escampar tot d’aigua per terra perquè en el rebedor hi havia la galleda de fregar, plena d’aigua bruta. Al cap de moltes hores, a la nit, tot i que de seguida havia anat a dir al porter que la seva dona s’havia deixat la galleda al meu pis i que vingués a buscar-la, la galleda encara estava en el rebedor.





XXXIII


No em podia adormir pensant en la galleda. Em vaig llevar i vaig anar a veure si havien vingut a buscar-la a darrera hora sense dir-me res, i la galleda encara estava allí amb la baieta per terra. En el moment en què anava a agafar la baieta vaig veure una cosa petita i grisa que sortia per sota de la porta que donava al corredor de l’altre mig pis. Em vaig ajupir a mirar: era un trosset de roba. Sortia tan poc que no el vaig poder agafar però em vaig espantar perquè em va semblar que sortia una mica menys que abans d’ajupir-me, com si l’haguessin estirat. Vaig pensar que un trosset de roba no m’havia de fer por i, amb l’ungla, vaig provar de fer-lo seguir. No vaig poder. Vaig anar a buscar una agulla per estirar-lo, la vaig clavar, i mentre provava de fer-lo seguir ben a poc a poc, des de l’altra banda van donar una estrebada i el van fer desaparèixer. Vaig arrencar a córrer passadís enllà i em vaig tancar en el dormitori amb el cor que em saltava; quan se’m va calmar vaig tornar al rebedor i d’un tros lluny em va semblar que el forat del pany de la porta del mig pis era clar com si hi hagués llum a l’altra banda. M’hi vaig acostar de puntetes, em vaig ajupir i així que vaig tenir un ull a l’alçada del pany el forat es va fer fosc com si a l’altra banda hi hagués un ull encastat. Vaig apagar el llum i em vaig estar quieta, gairebé sense respirar. Al cap de molta estona, com que no se sentia res, vaig obrir la porta del pis i vaig treure la baieta i la galleda al replà.

No em vaig poder adormir fins a la matinada. Em vaig despertar d’hora amb el cap molt pesat i la primera cosa que vaig fer va ser anar a veure si ja s’havien endut la galleda del replà. Se la devien haver endut feia poca estona perquè a terra encara hi havia la taca d’humitat de la baieta. Vaig tornar corrent al llit i m’hi vaig estar fins a l’hora d’anar al cafè de les falgueres. El veia com si fos aigua al mig d’un desert. Hi vaig anar vestida com sempre i tots els senyors hi eren menys ell. Però jo, perquè el necessitava, sabia que vindria i sabia que, tot i que s’asseia sempre entregirat, s’havia adonat de mi. No treia els ulls de l’entrada i de seguida vaig veure la seva ombra a contrallum. Em va passar pel davant, duia un vestit gris molt clar i així que va arribar a la seva taula es va aixecar el coll de l’americana i es va fregar les mans com si estigués mort de fred, amb aquella calor que feia, i aleshores em va mirar amb els ulls lluents i rient com una criatura i es va asseure de cara a mi. Vaig fer veure que collia una cosa de terra perquè no s’adonés que pensava en ell. I se’m va acabar tot: la por i el mal. I això que no el vaig mirar gens. Li mirava les sabates. I aquell dia un dels seus amics que s’havia assegut en una taula de més avall amb un senyor desconegut i parlava baix com si parlés de negocis, quan vaig passar per anar-me’n va estirar el peu i sort que em vaig enretirar a temps si no m’hauria fet la traveta. Vaig obrir la porta del pis rient pensant en la traveta i així que vaig ser en el menjador vaig sentir que hi havia alguna cosa canviada. Em va costar molt de trobar-ho perquè tot semblava que estigués igual. Era la gallina. L’havia tinguda sempre mirant cap a la tribuna i estava capgirada amb la cua a la banda de la cresta i la cresta mirant cap a l’altre costat. No podia haver estat la portera perquè no era el seu dia de netejar. Vaig estar una estona sense treure-li els ulls de sobre com si la porcellana blanca em pogués dir què havia passat, però estava massa contenta encara i em vaig estirar a l’otomana bocaterrosa i em vaig posar a pensar en el rellotge i en l’anell del senyor del cafè de les falgueres, un anell gros amb les inicials gravades i amb l’aliança a sota. Aquella aliança em feia molta nosa i no l’hauria volguda veure mai, com si l’anell de casat fos un mal lleig en el dit del cor dels homes.

Al vespre va venir en Marc i tota l’estona em va mirar com si mirés una cosa molt estranya. Li vaig dir que no volia que la portera tingués la clau del pis, que ja netejaria jo, que no volia més la portera a casa, i li picava el pit amb els punys, i ell em va agafar els braços i a l’últim em va dir que demanaria la clau, i em va preguntar moltes vegades què em passava i cada vegada que m’ho preguntava jo li deia que no em passava res, que volia la clau de la portera. La va anar a demanar i me la va donar. El vaig abraçar, contenta, però amb moltes ganes de plorar. Em va dir que ell estava molt de malhumor, que havia fet un esforç per no demostrar-m’ho però que amb la història de la clau encara l’hi havia fet posar més i que em demanava que no anés més a cafè els dematins. Em vaig quedar morta. No vaig saber què fer ni què dir, me’n vaig anar cap a la tribuna, vaig tornar al menjador i li vaig dir que no feia cap mal anant al cafè. Em va mirar furiós i jo li vaig preguntar qui li havia dit que anava al cafè. Em va contestar que no n’havia de fer res. Molt enrabiada vaig dir-li que ni ell ni ningú no em privaria d’anar al cafè. Es va cordar l’americana, va dir ja ho veurem, i se’n va anar.

Aquella nit van començar els cops. De primer no sabia d’on venien però aviat els vaig sentir a la paret de l’escalfapanxes. La senyora Constància devia tenir ganes de jugar. Eren uns cops sords, com si piqués amb un martell embolicat amb un drap de llana, quatre cops seguits, una estona de quietud, i quan semblava que ja s’havia acabat tornaven a començar. No vaig poder dormir en tota la nit i em vaig llevar dues o tres vegades per veure si es veia llum per alguna escletxa de la porta de l’altre mig pis. L’endemà vaig arribar al cafè de les falgueres cansadíssima i em vaig adonar que només vivia per aquell cafè i per aquell senyor que ja s’asseia de cara a mi.





XXXIV


Durant uns quants dies, potser una setmana, no va passar res de nou. Algunes nits, no totes, sentia els cops sobre l’escalfapanxes i cada dia, en tornar a casa, trobava l’estoreta posada d’una manera diferent de quan me n’havia anat. Tres o quatre vegades, a la nit, vaig tenir la sensació que hi havia algú al passadís o a la cuina. La primera vegada no em vaig moure del llit, glaçada de por. Les altres, me’n vaig anar amb molt de compte fins a la porta del menjador, vaig escoltar una estona sense respirar i vaig obrir de cop, tremolant de dalt a baix. Mai no vaig veure ningú i només una vegada, la segona, em va semblar que una cadira estava en un lloc que no era el seu. No tancava els ulls en tota la nit, pensant i escoltant, i com que a mig dematí no em podia estar d’anar al cafè de les falgueres em passava gairebé totes les tardes dormint. El temps no m’ajudava: estava núvol, els dies s’escurçaven i el vent s’anava emportant les fulles dels arbres.

Una tarda que m’estava asseguda a la tribuna sense pensar res i sense mirar enlloc, perquè hi havia tardes que em quedava com si m’haguessin anat buidant de mica en mica, em vaig adonar tot d’una que a la tribuna de la casa del davant hi havia algú que em feia senyals amb el braç. Era l’home del llavi de fistó. Em vaig quedar com si hagués vist una bèstia però vaig girar la cara com si no el veiés, i ell, al cap d’un moment, es va ficar a dintre com un coet. Era sastre. Jo ja sabia que a la casa del davant hi vivia un sastre, perquè m’havia adonat que a la tribuna que donava davant per davant de la meva hi tenien un maniquí amb cabells grisos i levita. Però no m’havia fixat mai en la gent del pis.

En Marc va venir més d’hora que els altres dies amb un amic que jo no havia vist mai. Els vaig donar conyac i jo només en vaig beure un glop perquè una mica de conyac m’animava però massa em pujava de seguida al cap. Com que tots tres fumàvem, el menjador molt aviat es va anar omplint de boira. L’amic d’en Marc tenia els cabells molt rossos i duia un ull tapat amb un drap de seda negra tallat rodó. Es deia Eladi. I en Marc, quan me’l va presentar, em va dir que era historiador. L’ull que tenia destapat era blau com una flor. Per saludar-me em va agafar una mà amb les seves i, clavant-me aquell ull de flor en els meus, em va fer un petó a la mà gairebé sense tocar la pell amb els llavis. En Marc em va dir que se n’havia de tornar a anar per un parell de mesos i que havia demanat a l’Eladi que em fes companyia.

Així que van ser fora vaig abaixar les persianes i vaig apagar el llum del menjador. De seguida vaig veure el sastre que estava mirant cap a la meva tribuna. El temps que es devia haver divertit veient-me viure vestida de qualsevol manera, sobretot els dematins o a les nits que em llevava, perquè a l’estiu dormia sense roba o amb camises transparents com un tel de ceba. Tot d’una es va girar. La seva dona venia del fons del pis i quan va ser a la tribuna es va posar a raspallar el maniquí. Ell se’n va anar una mica més endins i com que la seva dona, d’esquena, no el podia veure, de tant en tant mirava cap a la meva tribuna com si no se’n sabés estar. La seva dona tenia la pell vermellosa. Era prima, més alta que no pas ell i caminava amb el cap i les espatlles endavant i amb el ventre tan endintre que de perfil semblava un arc de fletxa. Quan se’n va anar, ell va sortir altra vegada a la tribuna i ja no va parar de mirar. Potser no entenia que les persianes estiguessin avall. A la nit no vaig poder dormir. No estava avesada a dormir a les fosques i em semblava que no podia respirar. Però em vaig tapar de cap, com si el sastre em pogués veure a través de les persianes. Així que vaig llevar-me vaig anar a espiar per entre les fustetes i em vaig quedar molt parada de veure que la senyora Constància travessava el carrer amb una carta a la mà i la donava al porter de la casa del davant que estava escombrant l’entrada. Vaig anar al cafè de les falgueres mig morta de son, però abans vaig entrar la meva estoreta al pis perquè aquella senyora no s’hi pogués divertir més.

Des d’aquell dia, així que entrava al pis corria cap a les escletxes de les persianes i sempre veia el sastre que mirava, i és que em devia veure arribar i sabia que jo l’espiava; devien mirar per espantar-me. Si alguna vegada estava emprovant també mirava, i un dia vaig riure tota sola perquè vaig pensar que devia esguerrar tots els vestits. Va ser el dia que em vaig adonar del cotxe de color de cafè amb llet, nou i gran com una casa, que estava parat a l’altra banda de carrer. I el dia del cotxe vaig trobar el primer retrat.





XXXV


En el retrat hi havia en Marc i una senyora que de seguida vaig pensar que era la seva dona. Estaven en un jardí, asseguts en un banc; ella tenia un cigarret als llavis i ell, decantat, li acostava l’encenedor a la punta del cigarret. Darrere del banc hi havia unes flors que semblaven hortènsies, però la fotografia era una mica moguda i no es distingia bé. A la dreta es veia una pilota grossa d’aquelles que fan tallades de síndria. Havia trobat el retrat a terra, a sota del lavabo, i l’hi vaig tornar a deixar. Però de tant en tant anava a mirar-lo: el collia, el tenia una estona a la mà i el tornava a posar a terra. Per veure la cara que feia en Marc quan estava amb la seva dona, una cara que jo no li havia vist mai, plena de respecte i d’afecte. No era bonica. Duia un vestit d’estiu escotat i una cadena fina al coll amb la medalla ficada dintre de l’escot. Anava molt ben pentinada, amb els cabells recollits i es veia que en tenia molts i que eren molt fins. Al cap de quatre o cinc vegades de mirar el retrat em vaig adonar de l’aliança d’ella; al damunt hi duia un anell amb un brillant gros.

Jo vivia a les fosques perquè el sastre no em veiés i, de vegades, quan havia d’estar estona en el dormitori, posava una cadira davant del balcó amb una muntanya de roba damunt del respatller. Un dematí, des de darrere les persianes, vaig veure la dona del sastre, molt quieta, que mirava cap a la meva tribuna, cosa que no li havia vist fer mai. A baix hi havia el cotxe de color de cafè amb llet i quan ja feia una estona que el vigilava, perquè volia saber de qui era, vaig sentir sonar el rellotge de les torres com si el tingués a dintre de casa. Vaig entrar amb un salt pensant que devien haver fet un forat des del menjador de la senyora Constància i vaig començar a tocar la paret per veure si el paper s’enfonsava. No vaig trobar res. Vaig anar a la cuina a buscar el filferro que servia per desembussar l’aigüera i vaig anar burxant tot el sòcol per si havien fet el forat arran de les rajoles. Quan vaig anar al cafè no veia res, era com si els carrers i les cases no existissin, només veia aquell retrat amb les hortènsies i només sentia els cops de martell ofegats.

Però aleshores van venir uns quants dies de tranquil·litat. De moment el sastre va desaparèixer de la tribuna i el telèfon va deixar de trucar. Encara vaig passar un parell de nits escoltant si se sentia soroll a l’entrada i esperant els cops de martell, però com que no vaig sentir res més em va anar entrant una gran pau a dintre. El retrat havia desaparegut. Un dia a mitja tarda l’havia tornat a deixar a sota el lavabo després de mirar-me’l i l’endemà ja no hi era. Potser en Marc, que el dia que m’havia presentat l’Eladi havia dit que se n’havia d’anar una altra temporada però que no se n’acabava d’anar mai, l’havia recollit i se l’havia endut. Amb l’estoreta a dins del pis ja no passava estones, quan era fora, pensant com la trobaria quan tornés. I com que al capdavall no hi havia manera d’entendre que des de la tribuna hagués pogut sentir les campanetes del rellotge de la senyora Constància vaig començar a pensar que potser ho havia somiat tot. Ho vaig poder pensar molt pocs dies perquè tota aquella tranquil·litat es va acabar sense to ni so, de la mateixa manera que havia començat. Un dematí vaig trobar un altre retrat dintre del calaixet de la tauleta de nit del dormitori on només dormia quan venia en Marc. Es veia una platja deserta i de dintre de l’aigua sortien els caps de dos nois. Al mig de la sorra, asseguda i amb un barret que feia riure, hi havia la dona d’en Marc. Em van venir ganes de fumar i que algú m’encengués el cigarret. Com que em vaig passar la tarda fumant, a la nit vaig haver de tirar les persianes enlaire perquè m’ofegava i l’endemà, quan em vaig llevar, la primera cosa que vaig veure va ser el sastre que em feia senyals des de la seva tribuna. Vaig abaixar les persianes amb tanta fúria que se’m van espatllar, em vaig vestir de qualsevol manera i vaig sortir com si m’empaitessin. Al replà, venint de l’escala, hi havia dos homes que enraonaven i reien i que van entrar a casa de la senyora Constància, que tenia la porta oberta de bat a bat. Al carrer, la primera cosa que vaig veure va ser el cotxe de color de cafè amb llet i aleshores em vaig adonar que feia dies que no l’havia vist. Fins a la cantonada no vaig poder deixar de pensar que el sastre m’estava mirant des de la tribuna.

Tot plegat no sé quants dies va durar. Al cafè de les falgueres estava tan ensopida que ni ganes tenia de mirar el senyor bonic. Comprava el diari, feia veure que llegia i quan em quedava sola dibuixava estrelles. Les dibuixava de tres en tres, la del mig amb una punxa ficada entre dues punxes de la de l’esquerra i amb una altra punxa entre dues de la de l’altre costat. I no podia parar de fumar ni de casar estrelles. A casa em passava estones buscant retrats. Estava segura que algú els deixava per martiritzar-me i els buscava per dintre dels calaixos, pels armaris, entre la roba, pertot arreu. No en vaig trobar cap més però passava per davant de la gallina sense mirar-la o mirant-la de cua d’ull perquè estava segura que n’havien ficat un a dintre i no gosava aixecar la tapadora no pas per no trobar-lo sinó per por de no sé què.

En Marc venia cada dia però jo no li explicava res. Una nit, mentre jo estava endreçant la taula després de sopar, em va preguntar tot d’una què m’agradaria que em regalés el dia que trencaríem. Em vaig quedar una estona mirant-lo. Tenia el diari estès damunt de la taula i a l’última pàgina hi havia un anunci de joieria. Amb el dit va posar-se a assenyalar les joies de l’anunci: es veien rellotges petits, tres o quatre anells amb brillants, una agulla amb perles i unes arracades. De bona fe li vaig dir que l’única joia que m’agradaria seria una creu de brillants, però que era una joia una mica de noia de mala vida. Va plegar el diari, se’m va encarar agafant-me els braços i em va preguntar qui havia estat el primer i on ho havíem fet. M’ho va preguntar moltes vegades, cada vegada amb les dents més estretes i jo pensava que se les trencaria, però em feia tant de mal als braços que, desesperada, li vaig dir la primera cosa que em va venir a la boca, que al carrer Vermell, una nit i de qualsevol manera, amb un home que ni sabia quina cara tenia. Em va deixar anar i va dir que estava bé per una noia que havia viscut en una barraca. Quan va ser fora vaig plorar, no pel mal als braços, que ja m’hi sortien tot de blaus petits, sinó perquè jo no li havia dit mai que havia viscut en una barraca i l’única persona que li ho havia pogut dir era la Paulina. I ella sabia que em feia vergonya que en Marc ho sabés.

Vaig mirar per entre les persianes. Davant de casa hi havia el cotxe de color de cafè amb llet. Vaig pensar que em tornaria boja, i pensar que m’hi tornaria potser volia dir que ja m’hi havia tornat.





XXXVI


Vaig anar a obrir i era l’Eladi. Així que vam entrar al menjador, en Marc, que seia a la tribuna, va dir, assenyalant-me, que feia temps que em tenia enamorada. Mig rient, l’Eladi li va preguntar, de tu? En Marc es va acostar la copa als llavis, va beure dos o tres glopets i al cap d’una estona va dir que si estigués enamorada d’ell se n’adonaria. I va dir que havia pogut adobar no sé quines coses i que se n’aniria per dos mesos; ara, de debò.

En lloc d’acabar-se aquella bogeria que em voltava més aviat havia anat creixent. Algunes vegades trucaven, jo corria a obrir i al replà no hi havia ningú. Una nit, a la una, em va semblar que havien ficat una clau al pany i que provaven d’obrir. Vaig anar a mirar per la reixeta fent el cor fort i no es veia ningú. Estava tan nerviosa que em vaig acostar a la porta que donava a l’altre mig pis i vaig clavar-hi no sé quants cops de puny, fins que em vaig fer sang. Després vaig anar a la cuina, vaig treure el martell de l’armariet de les eines i vaig començar a picar la paret del menjador. Pensava que la senyora Constància trucaria per queixar-se, per preguntar què passava, però no va venir. No contestava ningú, no es movia res i això encara feia més por que els sorolls. Per entre les persianes vaig mirar a casa del sastre. Estava al mig de la tribuna en mànigues de camisa i amb tots els llums encesos que ferien la vista.

L’endemà del dia que havia vingut l’Eladi, tornant del cafè de les falgueres vaig trobar en Marc assegut a la tribuna. Li vaig preguntar per què em deia sempre que se n’havia d’anar i no se n’anava i què hi feia tot sol a casa. En comptes d’explicar-ho va començar a remugar que feia cara de malalta. Quan se n’anava, a la porta, em va dir que no li agradava fer l’amor amb un tros de fusta i que a veure si quan tornaria em trobaria diferent.

L’Eladi em va venir a veure tres o quatre vegades. S’asseia, parlàvem de qualsevol cosa, li donava una copeta de licor i semblava que li costés una mica d’anar-se’n. Un dia em va dir que m’havia de dur a passejar, que vivia massa tancada, i vam anar al peu del funicular a prendre un refresc tot mirant Barcelona. Després em va acompanyar fins a casa, va pujar, es va quedar una estona i abans d’anar-se’n em va fer un petó a la mà però aquesta vegada de debò. Va ser un consol. Tenia un amic. Aquell petó em va obrir el cel pel mig i l’endemà vaig anar al cafè de les falgueres i vaig mirar el senyor bonic amb la mateixa pau en el cor amb què l’havia mirat els primers temps. A casa em va semblar que la gallina del trinxant no estava tal com havia d’estar i vaig alçar-la per posar-la bé. A sota hi havia un retrat. Era el mar, amb molt poca llum i amb núvols de tempesta, i, al mig, lluny i petita, una vela blanca. Devia ser la mort.

Quan ens vam tornar a veure l’Eladi em va demanar que anés a viure amb ell. Érem a Montjuïc i estàvem recolzats sobre la barana d’un mirador des d’on es veien barraques. El cor em va fer mal com si hi tingués una punxa clavada. Vaig estar una estona sense dir res i a l’últim, amb una veu que a penes se sentia li vaig preguntar, i en Marc? Va contestar que ell s’encarregaria d’arreglar les coses de la millor manera possible. Va comprar dues maletes, les vaig omplir, vaig ficar-hi el vestit rosa i, embolicat amb el vestit, el collaret, i vaig deixar la cotilla al prestatge de dalt de tot de l’armari.

Vaig passar la primera setmana a casa de l’Eladi dormint sense parar. Li deia que no en fes cas, que duia son endarrerida des de feia molt de temps, que algunes nits havia tingut tanta por que les havia passat dreta darrere de la porta del menjador. Era una por de persona malalta, era estrany que tingués tanta por, algú em volia molt de mal.

Quan anava a explicar-li les coses que m’havien passat, l’Eladi no em deixava acabar i em deia que begués conyac. Ell mateix m’acostava la copeta als llavis i jo la buidava. L’Eladi es ficava al llit i mai no passava res, i si quan es llevava jo encara dormia, m’acotxava. Moltes vegades jo obria una mica els ulls, només una escletxa, i el veia que em mirava amb aquell ull tan blau al costat de la rodona negra. Pensava com devia ser l’altre ull a sota de la seda, si buit o ple. Si era un ull que hi veia poc perquè estava entelat o bé si a sota de la seda no hi havia ull perquè l’havien tret i només quedava un sot estriat de venes vermelles i de color de rosa. L’Ernestina, que havia estat la dida de l’Eladi, li feia de minyona, de persona de confiança, de tot. Era alta, anava de negre i duia un coll emmidonat. Jo vivia nua, i no me n’adonava. Si sortia del llit per anar a menjar m’embolicava amb una tovallola de bany ratllada de blanc i de blau. Es pot dir que només anava del llit a la taula i de la taula al llit, però un dematí vaig tenir ganes de vestir-me i vaig preguntar a l’Ernestina si sabia on eren les meves maletes. Em va dir que no. Quan va venir l’Eladi li vaig preguntar on eren les maletes. Em va contestar que estaven tancades i que havia fet donar tota la meva roba a netejar. Al cap d’un mes encara no havia sortit al carrer, ni hauria pogut perquè no tenia ni un parell de mitges. L’Eladi em feia passejar moltes estones nua. S’asseia al llit, em deia que caminés i mentre jo caminava anava dient que tenia els costats de museu. Quan estava cansat de veure’m anar d’una banda a l’altra em feia un petó a la mà i deia que no gosava tocar-me per por que m’entelés. A l’hora de sopar ho feia dur tot a taula, enviava l’Ernestina a dormir, i em feia sopar nua i perquè el primer dia li vaig dir que no ho volia em va dir que a les platges encara era pitjor. De vegades jo pensava en Marc com en una cosa morta i en el que devia haver dit quan s’havia trobat sense ocell a la gàbia. Però ho trobava tot molt estrany. Una nit que estava sola al llit mig adormida, em vaig passar la mà pel coll i em vaig enrecordar del collaret rosa. L’endemà, quan feia una estona que l’Eladi era fora i l’Ernestina ja havia sortit a comprar, em vaig posar a buscar les maletes. L’última habitació on vaig entrar era un despatx amb llibreries fins al sostre i amb una escala molt bona per enfilar-se fins a dalt de tot. A la paret del fons, darrere de la taula, hi havia un retrat pintat. Em vaig quedar sense respirar de tan misteriós que vaig trobar-lo. Era una noia de cabells foscos, tallats curts, partits per una clenxa, amb un serrell que li tapava tot el front. Tenia els braços plegats damunt d’una taula, descansava la cara en els braços, i amb els llavis una mica enfora mossegava un collaret de perles. El que fascinava eren els ulls, que miraven fixament amb la nina una mica enlaire i a sota d’aquells ulls n’hi tenia dos més d’iguals i no es podia acabar de saber si mirava amb els de dalt o amb els de baix o amb tots quatre alhora. Va entrar l’Eladi, em va agafar pel braç i se’m va endur. A la nit em va fer beure tres copes de conyac.

L’endemà al matí així que vaig quedar-me sola em vaig llevar per buscar les maletes, però la primera cosa que vaig fer va ser anar al despatx a mirar la noia dels quatre ulls i de seguida vaig veure una fotografia damunt de l’escriptori. Vaig agafar-la i em va costar d’entendre-ho. En la fotografia jo sortia del cafè de les falgueres amb el vestit rosa. I ja no vaig tenir esma de buscar les maletes. Vaig passar el dia estirada a la butaca amb els peus en el tamboret, i a la nit, tot i les copes de conyac que l’Eladi em va fer beure, no vaig poder dormir. Em tornava a passar les nits desperta i de dia estava morta.





XXXVII


El conyac tenia color de topazi. L’Eladi me’n feia beure unes copes molt grosses i abans me les feia escalfar una estona entre les mans. Una nit vam buidar l’ampolla entre tots dos i a l’últim jo ja no veia res sencer i el llum em semblava que feia llampecs. Poc abans d’adormir-me, vaig veure una flama que se’m movia a frec d’ulls, blava i lila i amb una cresta coral, que semblava aquella flama que l’Eusebi m’havia dit que feien els ossos dels morts. Al dematí em vaig despertar mig estabornida i vaig explicar a l’Eladi que havia vist una flama blava com la rotllana de les flors de la passionària. Em va dir que no era res, que per divertir-se havia cremat conyac en un platet, la mica que havia quedat a l’ampolla.

D’ençà d’aquella nit, quan em quedava sola ja no buscava les maletes, buscava l’ampolla, em tancava en el menjador a les fosques i cremava conyac. Aquella flama com un somni em lligava a coses meves mortes. A penes m’adonava que el temps anava passant i ni em recordava del color dels carrers. Quan m’estirava en aquella butaca de la galeria, embolicada amb la tovallola, no sabia què veia ni podia pensar. Vivia de visions. Vaig començar a tenir molt sovint el somni de la criatura que movia els bracets, sempre igual; el lligava d’una nit a una altra i si em despertava i el trencava el tornava a lligar per on l’havia trencat. També somiava el cementiri, amb l’Eusebi que anava d’una banda a l’altra robant flors de les corones. L’Eladi no parava de fer-me beure, volia que dormís, deia que si no dormia em moriria. Moltes nits em duia al llit en braços perquè jo no podia caminar i així que posava els peus a terra tot es gronxava i una vegada vaig fer un xiscle perquè em va semblar que el terra s’havia enfonsat a sota meu. Una nit, quan em tornava a donar conyac, d’un cop de mà li vaig tirar la copa enlaire, em vaig aixecar i no sé com vaig anar a parar a la galeria i vaig caure com un sac i vomitant. I aleshores va començar el que no he sabut mai si va ser un somni o si va ser una barreja de somni i de veritat.

El dormitori de l’Eladi era molt gran: tenia dues portes que donaven al passadís i entre les dues portes hi havia el capçal del llit. Un dels primers dies de viure amb l’Eladi li vaig preguntar què ho feia que aquell dormitori tingués dues portes i em va contestar que era perquè de dues habitacions n’havia fet una. El llit estava cobert amb un vellut negre voltat de serrell blanc. Les cortines que tapaven els balcons anaven de paret a paret i eren de vellut vermell. La nit que vaig trencar la copa, quan feia molta estona que estava estirada, em vaig mig despertar i tot i que tenia els ulls emboirats em va semblar que hi havia algú a prop meu. Les dues portes estaven obertes i per la primera entrava una mica de llum. Vaig haver de tancar els ulls perquè era com si tingués una boleta de foc a dintre que me’ls volgués foradar, i aleshores, amb els ulls tancats, em va semblar que havia vist l’Eladi dret al costat de la porta. I no sé per què vaig pensar que no podia ser ell, i això que mig a les fosques havia vist la rodona negra que li tapava l’ull, però hauria dit que en comptes de tapar-li l’ull esquerre li tapava el dret, i no podia acabar d’enrecordar-me’n per més que volgués. Va fer amb mi el que li va semblar. Després, en comptes de quedar-se, va sortir per l’altra porta, però això que sembla tan clar quan em va passar semblava tèrbol i com més clar ho volia veure més tèrbol se’m feia. Al cap de poca estona va entrar una ombra grossa per la mateixa porta per on ell havia entrat, em va tirar els llençols avall i vaig sentir una cosa freda entre les cames. Així que l’ombra va haver sortit, l’Eladi va tornar a entrar per la porta d’on venia més claror i va tornar a fer tot el que va voler. I van tornar l’ombra i aquell fred, i em va semblar que la claror que venia del menjador creixia com si haguessin encès més bombetes; i l’ombra grossa tenia el cap voltat d’una mena de faixa de color de violeta. Jo em sentia la cuixa molla d’aigua i el fred em feia tremolar. Quan va tornar l’Eladi li sortia una gran bravada de conyac de la boca. Vaig obrir els ulls, devia ser l’endemà, i gairebé no els vaig poder obrir de tant que em pesaven. L’Eladi estava assegut als peus del llit, amb una ampolla a la vora, i em va fer beure. Vaig tossir molt i ell em picava l’esquena amb la mà perquè el que m’havia fet beure era més fort que el conyac. A l’hora de sopar no vaig poder llevar-me. L’Ernestina va posar una tauleta al costat del llit i va deixar una plata al damunt. Vaig menjar poc i l’Eladi també va menjar poc. Mig d’esma, amb la mà sense força, vaig enretirar la plata i vaig girar la cara cap a l’altre costat. Va tornar l’ombra amb el cap voltat de color de violeta. Jo mirava els plecs que feia la cortina a la mitja llum i tot d’una els plecs es van allisar i vaig començar a veure el cementiri: es va anar enfilant com si sortís de terra fins que va tapar la cortina de dalt a baix i de banda a banda. L’Eusebi i jo érem petits, tot era boirós, hi havia els nínxols amb els pensaments de llauna grocs i morats que els mig tapaven. De tant en tant es tornaven a veure els plecs de la cortina que torçaven les coses que tenien al damunt. L’Eusebi i jo ens enfilàvem a les escales negres amb rodes i les sotraguejàvem per fer-les anar endavant; era difícil perquè pesaven massa, però jo volia veure si a les parets dels nínxols hi havia noms que comencessin amb C. Abans de sortir robàvem flors i després les llençàvem perquè feien pudor de mort. I sentia el fred a les cuixes, i tornàvem a ser al cementiri, i al davant hi havia un camp amb un cavall que pasturava. Jo apartava els pensaments i del seu costat sortia una flama com una llengüeta i tot era ple de corones que es pansien per terra i de cintes negres amb les lletres d’or mig despintades per la pluja. Un àngel em mirava, i semblava l’Eusebi, i un altre àngel em volia donar un ram de flors de pedra. Hi havia flames que corrien desesperades perquè no trobaven els ossos d’on havien sortit, feia temps, i venia l’Eladi, i la bravada de conyac, i venia el fred, i la claror del menjador s’anava aprimant, i el cementiri es fonia, i tornava la cortina, i jo estirava el braç per tocar-me la cuixa molla d’aigua i em donaven conyac i no en volia perquè el conyac no em deixava veure el que jo volia veure. Les flames anaven d’una banda a l’altra i una veu deia que no eren de morts, que eren de conyac, però corrien tristes i soles amunt i avall del cementiri i sempre entraven per una porta i sortien per l’altra i voltaven pels peus del llit. Venien tres vegades, perquè eren tres, i encara que tots tres fessin el mateix era diferent, com les cares que passen pel carrer que totes tenen ulls i galtes i boca, però de boques no n’hi ha cap d’igual i els ulls són de molts colors i de galtes n’hi ha de llises i de rasposes. Tot era diferent i em semblava que l’amor era la diferència que hi ha entre tot el que és igual i un dia que el cervell no em pesava i que la llengua no em feia nosa com una pedra a dintre de la boca vaig preguntar a l’Eladi plorant què feien amb mi a les nits, què feien amb mi. I entrelligava els dits i ell em deia que ningú no em feia res, que havia de dormir per poder viure. Que m’ho podia jurar. Una rateta de carn em tremolava a sota de la pell del braç. L’Eladi em va acostar la copa i mig ajaguda vaig beure aquell color d’or que em matava. Has de dormir deia una veu sense parar i la criatura del somni feia anar els bracets i les escales negres del cementiri no es podien arrossegar i els noms dels nínxols no es podien llegir has de dormir deia sense parar una veu amagada de nit i de dia i el fred entre les cuixes i l’ombra que passava d’una porta a l’altra dels peus del llit amb el cap morat i em vaig tallar una vena del braç amb una fulla d’afaitar després d’haver-m’hi fet la creu al damunt i al temps de veure una gota de sang que tremolava em vaig desmaiar. Em van fer viure i estava embarassada.





XXXVIII


Ho vaig saber de seguida perquè em feien mal els pits. Aquells dies, només de sentir el timbre de la porta o un pas que s’acostés tota jo tremolava. Una nit, quan de la ferida del puny ja només em quedava una ratlla de pell arrugada, l’Eladi em va despertar, em va donar una tassa de cafè i em va dir que em vestís que havíem de sortir. A terra hi havia les dues maletes que m’havien tingut amagades. Jo no l’entenia, mirava les maletes i el mirava a ell sense entendre’l, i ell es va ajupir i em va dir arran de cara que havíem de sortir, que havíem d’anar al carrer, i m’ho va anar dient mirant-me amb aquell ull tan blau i clar al costat de la seda negra fins que li vaig dir que no m’ho digués més, que ja l’entenia. Em va vestir ell mateix amb el vestit rosa com si fos una nina. Després em va posar les sabates i em va deixar sola asseguda al llit. Jo només tenia ganes d’estar estirada, perquè el cervell em feia massa mal i quan va tornar em va trobar ajaguda. El vaig veure que s’acostava i com que es va fer un petó en un dit i em va passar el dit per la galta vaig pensar que potser m’estimava i, molt baixet, vaig començar a dir que no volia sortir, que no m’amoïnés, que preferia no sortir. I ho vaig anar dient fins que tot d’una vaig sentir que m’alçaven d’un braçat i em vaig trobar dreta als peus del llit.

Em costava molt de caminar amb els talons alts. L’Eladi em va agafar per sota del braç i em va dur agafada així pel passadís i mentre passàvem vaig girar el cap i vaig mirar les dues portes del dormitori. L’Ernestina venia darrere nostre amb aquell blanc emmidonat que li separava el cap del negre del vestit. Ens va obrir la porta i l’Eladi em va ficar a l’ascensor. A dintre feia pudor de planxa calenta, de llautó de didal suat i de roba de llana humida. Al carrer em va ajudar a pujar en el cotxe. Vaig haver de tancar els ulls perquè la claror dels fanals em marejava i amb els ulls tancats sentia com l’aire, que era dolç i una mica enfebrat, em feia tremolar el vestit damunt de la pell; quan vaig obrir-los i vaig veure on era volia fugir però l’Eladi va obligar-me a entrar i em va dir molt a poc a poc que ell sempre feia tot el que en Marc li demanava, i em va començar a fer pujar l’escala, jo al davant i ell al darrere, amb les mans a la meva cintura. Li vaig clavar un cop de taló i aleshores, sense badar boca, va passar davant i em va fer acabar de pujar estirant-me pel braç. En Marc ens va obrir, i de seguida vaig veure que la porta del mig pis estava de bat a bat. Gairebé sense veu, de tan espantada, els vaig dir que volia anar-me’n, que em deixessin tranquil·la, però em van anar empenyent fins al menjador sense dir res. Tot era com el dia que me n’havia anat: la gallina damunt del trinxant, les cadires a la paret, el bufet fins al sostre. A la tribuna, amb les mans a les butxaques, el sastre em mirava amb aquella cara de satisfacció que m’havia fet mal. Damunt de la taula hi havia dues fotografies i una capseta lligada amb un cordill d’or. El cap em rodava i em vaig haver de repenjar a la paret, però no podia treure els ulls d’aquella capseta perquè així que la vaig veure em van venir unes ganes boges de saber què hi havia a dins. Aleshores en Marc em va agafar la galta amb dos dits que semblaven unes tenalles i em va fer girar la cara cap a ell i em va donar una bufetada que va ressonar per tot el pis. L’Eladi s’havia quedat al peu de la porta del menjador i ens mirava una mica ensopit. La galta em va començar a coure i en Marc em va fer acostar a la taula, va agafar una fotografia i me la va posar tan a la vora dels ulls que no vaig veure res. La va tornar a deixar damunt de la taula i me la va fer mirar; en la primera el general i jo sortíem del cafè i en l’altra entràvem a casa d’ell. Les vaig agafar per estripar-les però en Marc d’un cop de mà me les va fer caure a terra i van anar a parar a sota del trinxant. I em vaig posar a cridar, que em diguessin què volia dir tot allò. I aleshores, el sastre, que s’havia anat acostant, va posar més fotografies damunt de la taula i totes eren com la que havia vist en el despatx de l’Eladi: jo sortint del cafè de les falgueres amb el vestit rosa. Em vaig posar les mans davant de la boca i vaig girar el cap per no veure res. I en Marc em va començar a donar cops i jo encegada m’hi tornava i en Marc va dir a l’Eladi que m’agafés els braços, però l’Eladi no es va moure i me’ls va agafar el sastre i jo sentia que una cosa se’m clavava al clatell i feia força perquè em deixessin anar i els donava cops de peu i movia el cap d’una banda a l’altra i com més els movia més aquella cosa se m’anava clavant a la carn. D’una estrebada em van arrencar la cadeneta del coll, ningú no deia ni una paraula, i en Marc em va aixecar els cabells amb totes dues mans. No entenc com vaig tenir prou força per desfer-me d’aquells braços, per córrer cap a la porta i per sortir al replà; ni sé com no vaig matar-me perquè baixava els graons de quatre en quatre. Quan ja estava a punt d’arribar a baix, en Marc em va aconseguir i ens vam quedar una estona l’un al davant de l’altre, panteixant. Després em va agafar pel braç i quan vam ser al carrer em va fer pujar al cotxe; l’Eladi i el sastre s’havien ajuntat amb nosaltres. Ni sé per on vam passar; em va semblar que voltàvem carrers. Tot d’una en Marc va dir que havia de reposar perquè no veia res, i va fer parar el cotxe al moll i ens vam estar molta estona davant de pals i cordes. Una sirena es va engegar gairebé damunt nostre. El ventre em feia mal, m’hi havien donat un cop de genoll quan érem al menjador. Ningú no deia una paraula com si el cotxe fos ple de morts. Tot d’una en Marc el va fer arrencar a poc a poc i vam entrar pels carrers. Es va tornar a sentir una sirena, i una altra més lluny li va contestar. En Marc va fer parar el cotxe, i, abans de baixar, el sastre em va passar un dit per sota dels cabells. Ens vam ficar per carrers mal empedrats, estava tan marejada que no sabia on posava els peus i només tenia por de caure. De tant en tant en Marc m’empenyia, i dues vegades, molt baix, em va dir que caminés. Em va deixar contra una paret que feia panxa i quan vaig sentir que se n’anava, vaig entregirar el cap i el vaig veure, d’esquena, que gairebé omplia la boca del carrer. Aleshores em vaig posar la mà al coll i vaig tocar la creu de brillants, petita, que hi duia penjada.





XXXIX


Em vaig haver d’aguantar el ventre amb les mans, el mal m’anava sortint cada vegada més fort. De la roba estesa em queien gotes al damunt. Vaig veure una porta ampla, que feia arcada, amb un pany de ferro rovellat i no sé l’estona que m’hi vaig estar arraconada. Va passar un home empenyent un carretó ple de forcs d’alls i de cebes i ni va mirar-me. Jo tenia les puntes dels dits tacades perquè me les havia passades pel clatell, que encara em feia mal, i vaig començar a caminar, un taló se’m va enganxar entre dues pedres i vaig caure. Passaven tres soldats i un se’m va acostar i em va ajudar a aixecar-me i va ser el primer home que, tenint-me a la vora, no em va dir cap cosa bonica. Caminava d’esma per carrers on no havia estat mai i quan me’n vaig adonar ja devia fer molta estona que caminava perquè es veia més gent. Quan el ventre em feia massa mal m’aturava, i quan el mal era menys fort, tornava a caminar. De tant en tant em ficava en una entrada a reposar amb el front contra la porta. Sortia i aixecava el cap per respirar. Necessitava arbres arrenglerats, amb fulles petites, els arbres eren per tothom. Els carrers s’anaven omplint, al meu voltant tot era ple de vida i jo anava sola i tenia febre. Aviat em vaig sentir voltada de retrats. M’ofegaven perquè eren diferents dels altres: les persones que hi havia eren vives, obrien i tancaven els ulls, feien moure els llavis com si enraonessin. Reien. En un dels retrats que es veia més bé hi havia una dona amb un vestit d’estiu i un cigarret a la boca i de la punta del cigarret sortia un fum que em marejava. Al cap de no sé quanta estona vaig sentir l’olor i em vaig abraçar a la soca del til·ler.

D’aquella soca vaig anar a un banc. Em vaig aixecar. Em vaig tornar a asseure. Anava d’un banc a una soca i d’una soca a un banc com si tota la meva vida només hagués de fer això. Em va semblar que em seguien. Em tornarien al pis. Del llit a la butaca i de la butaca a la cortina: del vermell al negre i del negre al vermell. Tot d’una vaig sentir una ganivetada de mal tan forta que em vaig doblegar com si m’hagués partit. Vaig ensopegar i vaig ser a temps d’agafar-me a una altra soca i l’arbre feia olor, olor de til·la i la til·la servia per posar-la en tasses i jo tenia les puntes dels dits brutes de sang seca i tot el baix de la faldilla estava brut i moll de quan havia caigut i el til·ler deixava baixar la seva olor de nit d’estiu i de malaltia i la flor de la til·la sortia d’una mena de fulla que era el seu llit i la criatura que em feia tant de mal vindria al món amb la cara verda com el julivert, amb el llavi de fistó, i cosiria i cosiria sense didal i vaig dir a Déu que era la seva criatura, que m’ajudés. Com un gran repòs vaig sentir una mà damunt de l’espatlla, tota l’espatlla em cabia dintre d’aquella mà i una veu a la vora no sé què m’anava dient a poc a poc. Em va pujar una onada d’agre i d’amarg i per poder-me-la empassar vaig haver de fer molta força perquè darrere d’aquella en venien d’altres i el cap se’m partia, tenia fred i tenia calor i una gota tèbia em va lliscar fins al coll. Vaig sentir que uns braços m’agafaven i ja no sé res més.





XL


De vegades encara em recordo d’aquella monja, amb les galtes enceses com de pagesa i amb mans de reina. Mentre em netejava la pell que m’havia de punxar, li mirava la toca emmidonada que li voltava la cara. Quan em clavava l’agulla, com que feia cara de pena, jo somreia una mica com si no sentís la punxada, i pensava sovint per què es devia haver fet monja. No sabia d’on sortia, ni per què es cuidava de mi una noia que es deia Carmela, una mica com la Paulina però més bufona, amb els cabells pentinats enlaire, prima com un cuc, que tot just devia tenir divuit anys. Hauria pogut fer un esforç per pensar, però no el feia, i només tenia son. L’últim dia que la monja va venir, així que se’n va haver anat, la Carmela va entrar amb una poncella de rosa a la mà, trencada pel coll; em va dir, miri quina desgràcia. Em va explicar que a la nit havia fet una gran tempesta i que quan havia parat s’havia sentit el rossinyol, un que devia anar perdut i que havia cantat a la banda de la glorieta. Em va dir que vindrien a posar el telèfon perquè aquella casa havia estat molts anys abandonada i que em posarien el llit a la galeria perquè era més a prop de la cuina i a les tardes hi tocava el sol. Aquell mateix dia quan van haver posat el telèfon em va dir que el noi que havia vingut a posar-lo li havia dit que li agradaria festejar amb ella i que l’esperaria a la placeta, perquè, va dir, tot el davant del jardí i el reixat donen a una placeta amb una font al mig i acàcies al voltant. Jo la mig escoltava com si la seva veu em vingués de lluny; deia que al noi del telèfon li havia contestat que no tenia ganes de festejar perquè era massa jove. I aleshores em va dir que tenia una germana, la segona, que s’havia hagut de posar a fer de la vida per poder menjar. I que encara que no m’ho cregués, mentre llegia la carta on la seva mare li ho explicava, s’havia posat a plorar a llàgrima viva. Que potser era per això que els homes no li agradaven. I perquè no li agradava que la toquessin. De petita ja no podia sofrir que la seva mare la pentinés.

La casa era blanca, ho vaig veure més endavant, passada de moda, voltada de jardí. Amb set plàtans a la banda de l’entrada, alts i vells, plens de fulles i de boles, les soques clapades de verd i de groc i de fosc. A la banda del darrere, el jardí donava a un torrent: hi havia una glorieta, coberta d’un roser que es moria, amb roses te, i dos bancs de pedra. La casa tenia un pis amb baranes de ferro a les finestres, i al capdamunt de cada finestra, com mitja corona, hi havia cinc roses de rajola d’un blau gairebé marí.

La Carmela no se sabia acabar que a la clínica m’haguessin tingut tants dies adormida. Em deia que m’havien alimentat per les venes, que els havia costat molt de netejar-me la sang. En veu baixa i amb els ulls tristos em va dir que havia tingut un avort molt difícil, que ho havia dit el metge a la infermera i que la infermera li ho havia explicat el primer dia que m’havia anat a veure, com si hagués anat a veure un mort. També em va dir que no podria tenir fills mai més i que qui sap si més valia perquè el que havia avortat tenia el cor d’una mena de manera que potser hauria estat una criatura esguerrada. I un dematí va entrar molt contenta, va desfer un paquet i amb els braços enlaire em va ensenyar una camisa de dormir desplegada. Me n’havia comprat dues, una de rosa i una de blava, amb fistó al coll i als punys, i no sé per què vaig pensar que aquell fistó el devien fer noies recollides. I se’n va anar, amb el davantal de teixit ratllat de blanc i de lila, amb les tires encreuades a l’esquena i amb el llaç mal fet a la cintura. I un vespre, quan em va dur la llet i les torradetes amb la safata, mentre jo m’asseia al llit em va dir que el senyor estava molt de mi i que un dia ella havia mirat pel forat del pany perquè jo dormia i ell seia al costat del llit i feia estona que no se sentia ni respirar, tanta, que va pensar que potser ens havíem mort, i que per això havia mirat. A vostè, em va dir, només se li veia el cap, i ell me’l va tapar dues vegades perquè li passava un dit per la cella. Quan se’n va travessa el jardí gairebé de puntetes per no fer cruixir la sorra i es veu que li sap greu d’anar-se’n i sempre em recomana que la cuidi bé. Puja al cotxe, tanca la portella amb compte i engega el motor. Un cotxe que amb prou feines pot fer la volta a la placeta, gran com una casa, lluent com una estrella i tot ell del cap a la cua de color de cafè amb llet.





XLI


Em vaig enamorar de la paret de davant del llit i de la porta que hi havia al mig d’aquella paret. Però més que la porta em vaig posar a estimar el buit de la porta perquè per aquell buit el vaig veure entrar. Em recordo que va ser el primer dia que vaig banyar-me. El bany era vell, els forats de l’escalfador de gas estaven mig cremats i la banyera coixejava. Quan m’hi vaig ficar va ballar una mica i vaig tenir por de caure de costat. Després de banyar-me em vaig tornar a ficar al llit. Encara no era jo: tenia el cap ple de boira i era com si visqués d’esma. El bany m’havia deixat rendida i em va venir una gran passió de son. No sé quant de temps vaig passar adormida, només sé que van despertar-me dues veus: una que no coneixia, i la de la Carmela que tenia veu de nena petita. Les veus es van anar acostant i tot d’una vaig veure una ombra dibuixada en el buit de la porta. Em vaig tapar els ulls amb la mà perquè em va semblar que tornava a tenir visions. Quan vaig enretirar-la em vaig quedar un moment amb els ulls molt oberts: a la porta hi havia el senyor del cafè de les falgueres. I tot va ser molt natural. Em va preguntar com estava i li vaig dir que estava bé. I em sembla que no vam dir res més. Era la primera vegada que em trobava desperta. La Carmela m’havia dit que venia cada dia, molt tard, i que només entrava a veure’m si estava adormida. Perquè no m’espantés. Quan va haver sortit em vaig aixecar per mirar com se n’anava i em vaig acostar a la finestra. El cotxe estava davant del reixat. Un cotxe de color de cafè amb llet, m’havia dit la Carmela… Vaig respirar. El cotxe que hi havia davant del reixat era de color de cafè amb llet però no era aquell que quan vivia espantada m’havia preocupat tant.

Amb la Carmela vam dur el llit a la galeria. L’endemà em va costar de despertar-me i no podia saber si era a la barraca o si era a la fonda o si havia dormit en una habitació d’hotel. Vaig obrir els ulls i la primera cosa que vaig veure va ser la Carmela enfilada a dalt d’un arbre com una mona i lligant cordes a una branca. Al cap d’una estona es va deixar anar fins al primer entreforc, va posar un peu a l’escala que hi havia contra la soca, va relliscar i va caure a terra com un sac. A penes vaig tenir temps d’esglaiar-me perquè es va aixecar més lleugera que si hagués estat de goma i es va endur l’escala. Va tornar amb un tros de fusta plana a la mà, va fer passar els caps de les cordes per uns forats que hi havia a cada punta de la fusta, va fer dos nusos, es va quedar una estona mirant i estirant, i quan va estar ben satisfeta va venir corrent fins als vidres de la galeria i em va dir que m’havia fet un trapezi.

Em vaig llevar i vaig anar a mirar-me una estona en el mirall del lavabo: aquella noia del mirall no era jo. Vaig obrir un calaix del tocador i el vaig tancar de pressa com si la creu de brillants que hi havia a dintre hagués estat un escurçó. Em vaig tornar a mirar. Amb la mà oberta vaig tapar-me el baix de la cara i el pes de tristesa que tenia en els ulls feia esgarrifar. Me’n vaig anar a l’habitació del davant on havia dormit els primers dies i em vaig quedar una estona quieta mirant el buit de la porta; sentia una mena de deliri de veure’l de seguida, de veure aquella ombra que m’havia salvat. Em vaig vestir i em vaig anar a recolzar a la barana de la glorieta, damunt del torrent. Baixava una mica d’aigua per entre les pedres, i mirar aquella aigua que corria em feia un gran bé. I sentir flors vives a la vora. Vaig pensar en les coses que m’havien passat. Em recordava d’aquella habitació tan blanca amb el ram de clavells vermells. I de l’olor de medecines. També em recordava que m’havien preguntat moltes vegades on vivia i que jo els havia dit que no vivia enlloc. I de res més. Quan m’havien portat a la casa, la Carmela i la monja m’havien ficat al llit de seguida i jo havia tornat a estar uns quants dies sense adonar-me de res… Dreta de cara al torrent em van venir ganes de saber-ho tot, i de saber com havia anat a parar en aquella casa. Em va agafar fred i vaig entrar a dins.

Ell va venir quan ja era fosc i el vaig dur a la glorieta. Des del dematí tenia cigarrets a la butxaca però encara no n’havia fumat cap. Vaig obrir el paquet estirant la tireta, l’hi vaig allargar i ell en va agafar un i se’l va posar entre els llavis. Jo en vaig agafar un altre. Em va acostar l’encenedor i me’l va encendre, després va encendre el seu, i mentre l’encenia em mirava i jo li veia la cara tacada de clarors i d’ombres. Molt baixet, perquè em feia vergonya de preguntar-ho, li vaig dir que m’agradaria saber què havia passat. Amb una veu tranquil·la em va dir que un seu amic que em coneixia del cafè m’havia vist un dematí, molt d’hora, asseguda en un banc de la Rambla de Catalunya i que quan anava a passar pel meu costat jo m’havia aixecat i m’havia agafat a un arbre perquè amb prou feines si podia caminar. M’havia preguntat què tenia i jo m’havia desmaiat. Un noi i un home que passaven l’havien ajudat a pujar-me en un cotxe. De moment tenia la intenció de portar-me a un dispensari però estava tan acabada que m’havia dut a la clínica d’un germà seu. A mig dematí ho havia explicat en el cafè. Feia dies que els estranyava que no hi anés. Quan ell havia sabut que no tenia casa ni família havia vingut a la clínica per veure què podia fer. No va dir-m’ho, però de la manera que em va mirar vaig comprendre que tenia molt d’interès per mi. El dia que el metge li va fer saber que ja no hi havia perill em va dur en aquella casa que era seva i que feia molt de temps que no hi vivia ningú.

El vent em va fer voleiar uns quants cabells i ell me’ls va agafar i me’ls va posar darrere de l’orella. Després va fer relliscar el dit i el va deixar una estona en el clotet de la galta. Se sentia el fregadís de les fulles i el soroll de les bestioles que es desperten a la nit. Jo tenia ganes de plorar. Em vaig aixecar i em vaig acostar a la barana del torrent. Quan el vaig sentir al meu costat me li vaig girar de cara, vaig llençar el cigarret al torrent i quan la ratlla vermella tot just s’acabava de fondre em va posar les mans als costats fent una mica de força avall. No sé l’estona que vam passar així, sense dir ni una paraula. A l’últim em va fer un petó en els cabells, em va dir que encara havia de reposar molt i va anar-se’n. Era com si l’hagués conegut de tota la vida i com si només el conegués a ell. Vaig córrer cap a l’habitació buida per veure’l marxar. L’endemà al dematí quan vaig despertar-me em vaig adonar que havia dormit vestida.





XLII


Després del vespre de la glorieta no va passar res més. I quan venia més aviat estàvem cohibits. Aquell acabament de tardor era fred i a la casa en feia més perquè moltes finestres tancaven malament. La Carmela obria el reixat al dematí i no el tancava fins a la nit per no haver de sortir quan venia algú. Així que es feia fosc anàvem a tancar-lo juntes perquè tant ella com jo teníem por de travessar el jardí. Al costat del reixat hi havia una campaneta amb la cadena trencada que quan feia vent tocava sola. A mi m’agradava, i també m’agradava sentir baixar l’aigua del torrent quan plovia molt. La Carmela em va dir que havia demanat que ens posessin un parell d’estufes perquè al fort de l’hivern aquella casa seria glaçada. Al cap d’uns quants dies van venir a arreglar la caldera de la calefacció que estava espatllada, i quan la feina va estar llesta van dur dos camions de carbó. Només havíem d’obrir la boca per tenir tot el que feia falta. I quan l’Esteve, la Carmela m’havia dit que es deia Esteve, s’asseia davant meu i em preguntava què havia fet des de l’última vegada que ens havíem vist, jo li mirava el tros del pit on tenia el cor i em venien ganes de tocar-lo. Un dematí que s’havia assegut als peus del meu llit, a la vora però com si fos lluny, perquè amb ell sempre em va passar el mateix, no el vaig acabar de tenir mai, o potser sí i no m’ho semblava, em vaig asseure i vaig estirar el braç, i quan vaig tenir la mà ben a la vora de la seva cara, amb el dit estirat li vaig passar l’ungla per l’acabament de la galta. Pensava que en el moment de tocar-lo s’esvairia tot perquè allò no semblava de debò. Vaig deixar la mà damunt del llençol i em va venir com una febre d’enraonar. Ell només em mirava. Li vaig explicar que les mandràgores criden quan les arrenquen; li vaig parlar de l’aire i de l’aigua i de les flors i a l’últim ni sabia què em deia. Ell em va posar un dit sobre la cicatriu del puny, em va mirar els ulls i com si no m’hagués escoltat en tota l’estona em va preguntar, per què? No vaig saber què contestar-li. Només pensava que l’hauria volgut tenir sempre a la vora com en aquell moment.

Però encara que el tingués a la vora el sentia lluny com si totes les coses seves se li haguessin anat agrumollant a dintre. Venia, se n’anava, donava diners a la Carmela i potser sempre hauria estat així si una tarda que jo havia passat el rasclet pel jardí no m’hagués banyat per fer-me passar el cansament. Tenia les aixetes obertes i el desguàs amb prou feines si es podia empassar l’aigua. Jo estava dreta a dintre de la banyera amb el fregall ensabonat a la mà, i me’l començava a passar pel braç que s’anava cobrint de bombolletes amb tots els colors de l’iris. No el vaig sentir entrar i potser ja feia estona que em mirava, però quan vaig adonar-me’n no em va fer gens de vergonya que em veiés nua. Es va anar acostant una mica com si no gosés i quan el vaig tenir a la vora li vaig donar el fregall i em vaig girar d’esquena. Em va rentar a poc a poc sense dir res. Semblava que el temps s’hagués aturat. Després em va dur al llit embolicada amb una tovallola i em va asseure a la seva falda. Tota jo feia olor de sabó i d’aigua, i tenia fred, i els cabells molls em feien pessigolles a l’espatlla. Em van venir ganes de desfer-li el nus de la corbata i quan vaig moure els braços la tovallola em va relliscar pels costats. El nus em va costar molt de desfer. Quan el vaig haver desfet li vaig descordar a poc a poc els botons de l’armilla.

Em vaig despertar a la matinada i em va fer estrany sentir-lo respirar al meu costat. Li vaig posar la mà damunt del cor. Després li vaig treure el rellotge del puny, em vaig aixecar i me’n vaig anar darrere de la cortina. El dia naixia ennuvolat i feia una mica de vent. Vaig mirar l’hora: el rellotge s’havia parat a mitjanit. Vaig donar-li corda de mica en mica i vaig fer córrer les manetes endarrere fins que van marcar les sis, que era l’hora que ens havíem començat a estimar. La maneta grossa em semblava que era la mort perquè era la que anava més de pressa i sempre passava per damunt de l’altra. Me’l vaig acostar a l’orella i després el vaig tenir una estona clavat a la galta. L’aire que entrava pel balcó ajustat em va fer pensar en un ventilador petit que hi havia en un racó del taulell del cafè de les falgueres. Vaig sortir de darrere de la cortina, em vaig ficar al llit i li vaig posar el rellotge al puny. Mig a les fosques em va costar molt. Al cap d’una mica em van venir ganes de tornar-lo a tenir a la galta i l’hi vaig tornar a treure; els números brillaven. L’hi vaig tornar a posar i aleshores vaig fer-li rodar una estona l’aliança pel dit. A l’últim es va despertar. Vaig explicar-li que li havia endarrerit el rellotge de moltes hores. Em va agafar pel coll i em va fer acostar ben a la vora. I jo, per riure, li vaig posar una mà damunt del pit i li vaig preguntar, damunt de què? Mig ensonyat va contestar, una mà bonica damunt del pit. No, li vaig dir, una mà damunt de tot el sol de l’home. Li vaig posar la mà damunt del cor i li vaig preguntar, damunt de què? I va dir, una mà petita damunt d’un cor. No, li vaig dir, una mà plana damunt d’un patir. Em vaig tirar avall i li vaig posar la mà damunt d’un genoll i li vaig preguntar, damunt de què? I va dir, una mà damunt d’un genoll. No, li vaig dir, una mà damunt d’un os rodó. I després li vaig posar la mà plana ben al mig i a sota del ventre i li vaig preguntar, damunt de què? Aleshores em va agafar per sota dels braços i em va tirar amunt i quan va tenir la meva cara ben arran de la seva, em va dir rient, bandolera. Li vaig bufar els forats del nas i li vaig dir que era el meu àngel. Em va abraçar molt fort i em tocava els cabells i me’ls tirava enlaire i em buscava els ulls que devien ser l’única cosa que brillava dins l’ombra i em va començar a passar les mans per la cara com si ja sabés que un dia ni es podria enrecordar de com era. No va sortir el sol perquè va ploure tot el dia i aquell dia va ser un daltabaix d’amor. Me’n recordo com si fos ahir. I de la manera que va acabar.





XLIII


Un dia a començaments d’hivern, perquè una nena va mirar-me rient, em va agafar el deliri de les criatures. M’agradava veure com jugaven, i duia caramels en el portamonedes, però mai no vaig gosar donar-ne. M’hi fonia. Un nen a cavall d’un bastó, un de molt petit que ficava sorra en una galledeta de color de taronja. Una nena que de tant en tant obria un portamonedes i feia veure que en treia alguna cosa i s’empolvava, una altra que posava bé el serrell de la seva mare, una de menuda que s’anava estirant els llaços de les sabates. M’agradaven tots. A un de molt petit li vaig fer un petó al colze i el tenia de fulla de rosa de seda. La nena que m’havia mirat rient era rossa i duia un abric blau com els seus ulls. La minyona que la portava a coll caminava davant meu i la nena mirava endarrere. Vaig riure i va amagar el cap, tot d’or, en el coll de la minyona. Quan el va aixecar li vaig fer una ganyota i va tornar a amagar-se i quan em va mirar vaig riure i em va fer llengotes i després va tancar una mica els ullets, que els tenia murris, i va riure i va aixecar els bracets enlaire. Com que jo anava a poc a poc i la minyona, tot i el pes de la nena, anava de pressa, aviat vam quedar separades i quan ja eren bastant lluny la nena em va fer adéu amb la mà petita a dins d’un guant.

Si no mirava les criatures, mirava les dones, i si en veia alguna de ben vestida, senyora i fina, amb una perla a cada orella, pensava que era la dona de l’Esteve. El dia que vaig veure aquella nena vaig arribar a casa cansada i morta de fred. Em vaig ficar al llit, i com que m’avorria, em vaig posar a pensar que havia tingut una criatura, grassona i amb clotets a les mans. Feia comèdia tota sola, figurava que estava casada amb l’Esteve, que era arquitecte, m’havia dit la Carmela, i era tot el que jo sabia d’ell perquè el dia que m’anava a explicar coses seves li vaig tapar la boca amb la mà i li vaig dir que més m’estimava no saber res. I aquell dia de la nena, asseguda al llit, esperava que vingués de treballar, i m’havia posat una camisa de dormir com n’hi ha poques: a penes blava, voladora, amb molta punta i molta cinta. El bressol era blanc i estarrufat de farbalans i la criatura, a dintre, era una criatura d’àngels. I aleshores figurava que venia l’Esteve i anava a mirar la criatura, que només reia i no plorava mai, i després s’acostava al llit, s’hi asseia i era com si se m’escapés sense moure’s, no sé com explicar-ho, només somrient. M’agafava una mà amb tots els seus dits encreuats amb els meus. El sol que entrava esblaimat feia els volants del bressol transparents i al bressol se li veia tota la calavera de vímet.

Em vaig comprar una aliança. Quan estava sola me la posava. Entrava a totes les esglésies a demanar que l’Esteve no es cansés de mi. Ho demanava a les flames dels ciris i als sants de fusta amb les mans primes. Va ser sortint d’una església que un dia vaig veure el cotxe d’en Marc, el temps d’un llampec, i ell al volant amb un cigarret a la boca. Em va pujar una onada de ràbia fins a les dents i em va agafar un desfici tan gros que durant una estona no vaig saber on era ni què feia. No sé com, vaig arribar a casa; sé que vaig passar el reixat, que la sorra cruixia, que vaig voltar per totes les habitacions i que vaig mirar el jardí per totes les finestres com si res ja no fos meu i tot hagués caigut desfet: els arbres, llenya; i la casa, una ruïna. Al vespre encara no m’havia calmat. Vaig sortir, anava carrers avall, caminava encegada sense ni mirar on posava els peus i em vaig trobar tot d’una davant de la casa de l’Esteve. Hi havia anat a parar sense adonar-me’n. La portera, que em va veure aturada al portal, em va preguntar si volia veure algú a la casa. Com que no sabia què contestar-li, li vaig demanar que em digués a quin pis vivia l’Esteve i ella em va dir que feia molta estona que havia sortit amb la seva senyora i que li semblava que havien anat al Liceu. Vaig estar més d’una hora donant voltes sense saber què fer i a l’últim vaig anar a veure la sortida del Liceu. Em vaig trobar voltada de gent i m’hi vaig quedar. Vora meu hi havia dues noies, la de més a prop feia olor de clavell i deia a la seva amiga que només vivia per poder entrar al Liceu, abans de morir-se, vestida com una reina. Un senyor gros em va donar una empenta per poder passar amb la seva dona al braç. Va ser quan van haver passat que vaig veure la faldilla estreta i blanca, molt llisa, damunt d’unes sandàlies de plata. La duia una noia molt jove, amb la cintura de vespa, i al seu costat hi havia l’Esteve i sortien agafats de les mans. Més que la seva dona, aquella noia semblava la seva filla. Un moment va entregirar la cara i li vaig veure la galta ratllada per una cicatriu que li anava del pols fins al coll. Em vaig mossegar els llavis. Plantat entre la gent que anava sortint, sense adonar-se que feia nosa, l’Esteve em mirava com si em mirés des de l’altre món. L’endemà, quan em va venir a veure, em van començar els vòmits violents que em mataven. Així que ell entrava on jo era, així que el veia, així que deia el meu nom encara que fos sense acostar-se. Així que travessava el buit de la porta i em mirava amb aquella mena d’ulls de gos que no li havia vist mai. No sé què hauria donat per acabar-ho. Perquè era com si em morís cremada d’amor i vomitant.





XLIV


Quan ja feia bastant temps que l’Esteve m’havia deixat em va venir a veure un senyor d’una seixantena d’anys, amb l’aire encongit i vestit d’una manera trista. Duia ulleres i la poca estona que va estar amb mi no va parar de posar-se-les bé. Li va costar una mica d’entrar en conversa, va dir que el jardí era bonic, que ell també vivia en una torre, però que en el seu jardí no hi havia arbres vells. A l’últim es va treure un paper d’una butxaca de dintre de l’americana i me’l va donar perquè el firmés. Era un rebut de quaranta mil duros. Com que jo me’l mirava una mica estranyada, va treure un gran feix de bitllets d’una cartera grossa i negra que es tancava amb clau i me’ls va allargar. Vaig agafar-los, vaig firmar i quan vaig haver firmat em va dir que fes el favor de comptar-los. Ho vaig fer, em vaig equivocar dues o tres vegades i me’ls va acabar de comptar ell. Després es va aixecar i jo el vaig acompanyar fins a l’entrada. Al cap d’una setmana vaig rebre un avís d’un notari. Amb la Carmela estàvem bastant intrigades. Hi vam anar totes dues. A la sala d’espera hi havia un gravat de colors suaus que representava un vell a dins d’un llit amb dosser, i als peus del llit hi havia un senyor que llegia un document assegut davant d’una tauleta i voltat de persones d’edats diferents. Amb la Carmela vam dir que devia ser la família del malalt. Una noia que havia passat unes quantes vegades amb papers a la mà ens va fer entrar al despatx, i el notari, després de dir-nos que seguéssim, em va explicar que m’hi havia fet anar perquè firmés l’acceptació de la deixa d’una casa. Jo volia saber què firmava però ni ho vaig haver de preguntar perquè de seguida va entrar una altra noia que va deixar un document damunt de la taula, i el notari me’l va llegir: la casa que havia d’acceptar que fos meva era la casa on vivia. I aquell dia va començar la meva bona sort. Però jo ja no podia estar més trista del que estava. Vaig plorar molt; la Carmela em deia que em quedaria cega, que les llàgrimes cremaven la retina. I em va venir el deliri de buscar l’Esteve pels carrers per parlar-li encara que només fos una vegada, cinc minuts, i dir-li que havia fet massa per mi. A casa seva no gosava anar-hi. De vegades, quan es feia fosc, passava pel carrer on vivia i em quedava una estona mirant els seus balcons amb llum. Pensava que potser se n’obriria un i que ell no em veuria i que jo el cridaria i no em sentiria. A l’últim, després de pensar-m’ho molt, vaig anar un dematí al cafè de les falgueres. No hi havia ni una cara coneguda. Em va servir l’amo. Li vaig dir que havia anat molt en el seu cafè perquè m’agradaven aquelles vitrines amb falgueres. Ell em va dir que ja se’n recordava i em va explicar que abans de comprar el cafè havia fet un viatge per mar i que tot al voltant del saló del transatlàntic hi havia vitrines amb falgueres. N’havia quedat tan enamorat que quan va comprar el cafè va demanar al decorador que li posés unes quantes vitrines amb falgueres a dintre. I abans d’anar-me’n encara em va dir que les hauria de fer canviar perquè eren tan seques i tan velles que moltes fulles s’havien esmicolat i ja no tenien el dibuix ben fet.

Guardava els quaranta mil duros entre el seient i el respatller d’una butaca i els anava gastant sense pensar que podien acabar-se. La Carmela, que s’havia volgut quedar a viure amb mi, em va dir un dia que feia mal fet de tenir els diners d’aquella manera, que els portés al banc i que vengués la casa. Que tot plegat em donaria renda, i que si no m’arribava per viure comprés un estanc. Li vaig dir que no volia vendre la casa, que en comptes de desfer-me’n la faria pintar. Els pintors van trobar una maneta de marfil en un prestatge de l’armari de paret del bany i vam riure perquè van dir que servia per gratar-se l’esquena quan s’era vell.

La casa va quedar bonica, i a la Carmela i a mi ens agradava sobretot aquella olor de pintura que s’anava esbravant a poc a poc. Vaig fer plantar lliris i un llimoner a la banda del torrent. Passava moltes nits passejant pel jardí, asseguda a la glorieta o cargolant les cordes del trapezi fins que no podia més, per veure com es descargolaven i feien giravoltar la fusta. Una tarda, després d’haver-me banyat, en el moment d’agafar l’última tovallola que quedava en el prestatge, vaig veure la maneta de marfil arraconada. Tenia el mànec de fusta repolida gairebé negra. Els ditets eren molt ben fets. Me’ls vaig passar per la galta, els vaig fer entretenir en el clotet, els vaig fer lliscar per l’aresta del nas. Estava dreta i nua entre el mirall i la tarda blava. Vaig obrir els braços i em vaig mirar tota: el pit ja no era tan tendre, el ventre era menys recollit. Vaig anar al tocador, vaig treure la creu de brillants del calaix i me la vaig penjar al coll. Aleshores vaig posar la cadira amb el respatller contra el mirall i m’hi vaig asseure cama aquí i cama allà. No pensava res. Feia passar la maneta per les celles de la Cecília del mirall. Vaig treure la llengua i la vaig tirar enlaire per veure les venes que l’aguantaven per sota com serps morades. Vaig picar el mirall amb la maneta, la vaig fer relliscar fins al genoll. Damunt de què? Damunt de què? La vaig enretirar de pressa, la vaig tornar a acostar al mirall i la vaig deixar al mig del coll. Al cap d’una estona me la vaig posar a sota d’un pit, el vaig aixecar una mica i vaig preguntar al mirall què devia valer cadascun dels meus ossos. El ventre no compta, el pit no té preu, el cor a desar. Havia de viure fins a la mort. Una vida són molts dies. Em vaig aixecar tan alta com era i vaig dir a la Cecília del mirall que havia de fer alguna cosa si no volia morir en un llit d’hospital i acabar mal enterrada.





XLV


L’endemà vaig tirar deu cèntims enlaire. Va sortir cara. Amb els deu cèntims a la mà vaig telefonar a una florista i vaig demanar que em portessin violetes. Les vaig desembolicar i després de treure les fulles verdes que les voltaven en vaig agafar unes quantes i me les vaig plantar a la banda de cabells on havia dut el passador que m’havia regalat l’Eusebi. Em vaig posar un vestit gris i vaig agafar el portamonedes de cobra tenyida de verd, com les sabates. I així arriada me’n vaig anar a casa de la senyora Constància. A la porteria no hi havia ningú, però encara no havia pujat tres graons que per entre les cortinetes va sortir el cap del porter. Em vaig aturar en sec amb un peu enlaire, em vaig alçar les faldilles fins a mitja cuixa i, decantada a la barana, vaig dir, més? El cap del porter es va amagar.

L’estoreta del pis on havia viscut estava posada ben recta i la de la senyora Constància encara més. Després de respirar ben endintre unes quantes vegades i de deixar que el cor se’m calmés, vaig trucar. Vaig trigar molt a sentir passos. A l’últim la reixeta va girar i a través del dibuix vaig veure de seguida un trosset de la cara de la senyora Constància. Va obrir la porta molt de mica en mica. Feia ulls d’esverament i sense esperar que em digués entri, li vaig dir, sóc la Cecília i em vaig ficar a dins. Tot estava igual. En el paraigüer hi havia la toca de les violetes. A la tauleta de la tribuna hi havia aquella combinació blava, tan ben plegada, amb el tirant que penjava descosit. Li vaig preguntar amb molt d’interès per la seva salut, pels genolls, per l’aigua del cor, i ens vam asseure. Amb veu tranquil·la i amb calma li vaig preguntar per en Marc. No parava de mirar-me. Tot d’una es va escurar el coll, va tocar el tirant que penjava i em va dir que no en sabia res. S’havia refet de la sorpresa i se li escapava una punta de riure, de conill. Perquè no s’adonés que me n’adonava vaig alçar els ulls. El fris del seu menjador, com el del meu, era fet d’àngels i de magranes i no me n’havia enrecordat més. Em vaig posar bé la faldilla i li vaig dir que hi havia anat per una cosa que m’interessava molt: que em digués quant en volia del rellotge de les torres perquè l’hi volia comprar.

Em va mirar una mica desorientada i em va dir que mai no havia tingut la intenció de vendre-se’l, que era un record de família, però que de totes maneres s’hi pensaria. Jo mirava la tribuna del sastre; encara hi havia el maniquí. Una mica distreta li vaig contestar que s’hi pensés bé, que no tenia cap pressa, i vaig treure un feix de bitllets del portamonedes, els vaig tenir una estona a la mà, i els vaig tornar a ficar dintre. Amb els ulls anava seguint tot el que feien les meves mans. El crec del portamonedes va ressonar per tot el menjador. Es va posar una mà a la galta i em va mirar molt finament com si volgués endevinar-me els pensaments. Va fer moure una mica la mà i em va dir que jo havia tingut molta paciència. Li vaig dir que no sabia de què em parlava i em vaig aixecar, em vaig treure el cinturó, em vaig fer córrer avall la cremallera de l’esquena, vaig treure els braços de les mànigues i vaig deixar relliscar el vestit fins a terra. Ella anava obrint la boca i els ulls i es veia que no ho entenia. Va posar bé la combinació, es va treure un mocador de la butxaca, va tancar la boca, es va eixugar els llavis i va dir baixet: un tresor. D’esma es va tirar les faldilles avall. Al cap d’una estona em vaig ajupir, vaig agafar el vestit i me’l vaig tornar a posar. Me li vaig girar d’esquena perquè em tirés la cremallera amunt. Quan vaig haver acabat vaig treure els bitllets del portamonedes i els vaig posar a sota de la combinació, però de manera que es veiessin una mica. Quan vam sortir del menjador em vaig girar i amb la mà vaig fer adéu al maniquí, i ella no devia entendre a qui ho feia. En el rebedor vaig entregirar la toca de les violetes i, tot mirant-les, li vaig dir que m’interessaria molt que em presentés un nebot o un senyor d’edat reposada, que tant em feia com fossin mentre fossin molt rics. Es va quedar molt quieta i a l’últim es va posar a parlar com si sospesés cada paraula. Em va tornar a dir que jo havia tingut molta paciència, que les altres no n’havien tinguda tanta. Que una de les últimes amigues d’en Marc, una noia que es deia Roser, cansada de sentir sorolls darrere de la porta del mig pis, havia fet venir el manyà i se l’havia trobada al menjador mentre estava esmorzant, perquè vostè no sé si sap, va dir, que el meu pis i el del costat es comuniquen per les galeries. Ella, va dir abaixant els ulls i posant-se bé el coll del vestit, no m’havia fet cap mal. El que li demanava en Marc, ja no podia ser més senzill: que vigilés la noia que tenia per amiga, per veure si feia bondat. També ho demanava al sastre, que eren amics de tota la vida. Que potser, entre tots plegats, havien anat una mica massa lluny. Va dir que, si buscava, encara trobaria, perdudes per algun calaix, fotografies que el sastre m’havia fet pel carrer i des de la tribuna. Que al començament de la xemeneia de l’escalfapanxes hi havia un maó que es podia treure i posar; per sentir les converses. Vaig pensar que ella sabia unes quantes coses, que jo en sabia unes altres i que entre totes dues no en sabíem ni la meitat. Li vaig dir que tot allò no m’interessava i que pensés en el que li havia demanat. Quan va haver tancat la porta, amb la punta del peu, li vaig posar l’estoreta de gairell.





XLVI


Abans de sortir de casa per anar a conèixer el primer nebot vaig beure una copa de vi blanc. De moment hi volia anar amb tramvia però després de pensar-m’ho una mica em va semblar millor d’agafar un taxi. Vaig trucar, la senyora Constància em va obrir de seguida com si m’hagués estat esperant darrere de la porta i, amb els ulls brillants d’alegria, em va dir que no hauria pogut arribar més a l’hora. Em va fer entrar en el saló: el sofà estava entapissat de vellut, hi havia unes butaques amb macassars i el llum era una roda d’espelmes de porcellana amb caputxetes verdes. Assegut en una butaca hi havia un jove que quan vam entrar es va aixecar molt de pressa. La senyora Constància va anar al gra d’una manera tan clara que jo no sabia què fer de les mans ni on mirar. I el jove, que no ho era tant com m’havia semblat en el moment d’entrar, no em treia els ulls de sobre i de tot va dir que sí. Es deia Ignasi. Va donar una quantitat abans de començar perquè la senyora Constància li va dir que jo necessitava una seguretat per si es cansava de mi. I em va posar pis. Vaig vestir la Carmela de glacé tórtora, amb un davantal i una còfia de punta fina amb una llaçada de fai negre que li penjava esquena avall. En el pis, que era molt gran i molt clar, hi tenia dues pells de tigre per terra i una de zebra a la paret. Com que em sobraven diners vaig comprar mobles per la meva torre i quan estava lliure hi anava i m’hi quedava a dormir, i si podia passar-hi dos o tres dies era feliç. La vaig fer pintar de la banda de fora ben blanca perquè destaquessin les roses de rajola blava, i vaig fer pintar el reixat de verd. El pintor em va preguntar si volia que tragués la campaneta i jo li vaig dir que la deixés, que no em feia cap nosa. L’Ignasi tenia la cara, el pit i els braços coberts de pigues i sempre volia que li passés la mà pel front perquè la trobava fresca. Abans de ficar-me al llit amb ell havia de beure una mica de licor. De vegades, sense saber per què, m’agafava el fàstic, me n’anava a casa, em tancava un parell d’hores en el bany i em rentava per dintre i per fora. Va durar tres anys. Tres anys de fer veure que estava enamorada. Al cap de tres anys l’Ignasi em va dir que es casava però que amb mi seguiríem igual. No ho vaig voler. Li vaig dir que un home casat, bé, però que un home que tenint-me a mi es casava no el volia. Abans de deixar-me em va dir que m’enyoraria i que si em repensava li ho fes saber. No sé per quina mena de malícia que no sabia que tingués li vaig desitjar una mala lluna de mel.

Els tractes amb el segon nebot de la senyora Constància es van fer també en el saló del llum de les caputxetes verdes. Quan vaig arribar el nebot encara no hi era. Va trigar potser tres quarts i la senyora Constància estava tan nerviosa que no parava d’entrar i sortir. Jo em vaig passar tota l’estona mirant el rellotge de les torres per distreure’m. A l’últim va arribar. Era un home petit i prim que semblava que l’haguessin escatat de tan net que anava. També em va posar pis, però la quantitat que la senyora Constància li va fer donar abans, ella es quedava el trenta per cent, no era tan important com la que m’havia donat l’Ignasi, i encara la volia regatejar més. Es deia Estanislau i mai no va voler pujar al pis per l’escala principal. Pujava per l’escala de servei, entrava a la cuina i era la festa major de totes les minyones. No venia gaire sovint perquè deia que s’havia d’estalviar la sang; i que era de molt compromís. Com més poc venia més contenta estava perquè així em podia estar més temps a la meva torre. Vaig fer canviar totes les finestres que tancaven malament, vaig fer repassar les goteres i la Carmela va canviar les cordes del trapezi. L’Estanislau, a la primavera, em va dir que havia d’anar a Madrid per negoci i que se m’enduria amb ell. Encara no feia un parell d’hores que el tren corria, va sortir al passadís, va desaparèixer una estona i quan ja em pensava que potser es trobava malament va tornar amb els ulls esverats i em va dir que havia trobat un amic i que havia d’anar al seu compartiment. Es va endur les seves maletes i abans d’arribar a Madrid va tornar a entrar i em va donar un paperet amb l’adreça d’un hotel. A penes havia tingut temps de desfer les maletes em va venir a veure com si anés a fer un crim i em va dir que me’n tornés volant a Barcelona. Em vaig enrabiar tant que va adonar-se’n i al cap de quinze dies, quan va tornar, em va regalar una diadema. Mai no he pogut entendre per què en el moment de donar-me l’estoig la boca se li va tornar com la d’en Cosme, amb l’ullal.





XLVII


Estava dreta al carrer de Muntaner mirant l’aparador d’una botiga i vaig sentir que em cridaven. Era la Paulina amb un nen. No ens havíem vist d’ençà que jo havia viscut amb ella a la casa dels lliris i la vaig trobar desmillorada. Vam estar contentes de veure’ns. Ella anava vestida de qualsevol manera i em va fer angúnia perquè jo acabava d’estrenar tot el que portava. Em va explicar que havien passat la tarda en el parc de Monteroles. Vam caminar una estona sense saber què dir i de seguida em vaig adonar que n’hi passava alguna. Li vaig dir que entréssim en un cafè a berenar. Quan vam estar assegudes li vaig preguntar si aquell nen era d’ella. Em va dir que encara que fes anys que no ens haguéssim vist no en feia prou per poder tenir un nen tan grandet. I va arrencar a plorar. El nen va abraçar-la i també es va posar a plorar. Quan es van haver calmat, em va dir que aquell nen era del senyor de Tarragona i que la seva mare havia mort d’un càncer al paladar. El senyor de Tarragona de seguida que s’havia quedat sol li havia dit si es volia casar amb ell. Ella s’ho havia pensat molt i a l’últim li havia dit que sí. S’havien casat d’amagat i ell li havia dut el nen a casa amb l’excusa, de cara a la família, que el volia fer anar a col·legi a Barcelona. Però els germans d’ell ho havien sabut tot i li feien la vida amarga i li volien prendre el nen perquè no li perdonaven que s’hagués casat amb una noia que s’havia entès amb ell en vida de la seva dona, i feien córrer que a més d’haver servit era una mala dona que li havia girat el cervell. La veritat era que es tractava d’un home molt ric i ells anaven bojos pels diners. Va dir que si li prenien el nen es mataria. Que el nen i ella s’estimaven més que si fossin mare i fill. El nen li va deixar anar la mà que li havia tingut agafada tota l’estona i em va tocar el coll com si busqués alguna cosa. Vaig preguntar a la Paulina què buscava i em va dir que es devia enrecordar que una vegada li havia explicat que coneixia una noia preciosa que es deia Cecília que duia un cor de vidre penjat amb una cadeneta al coll. Vam enraonar molt. Volia saber coses d’en Marc i li vaig dir que més m’estimava no enrecordar-me’n. Com que em feia pena, li vaig dir que no es preocupés, que el senyor de Tarragona era massa ric perquè la família li pogués prendre el nen; i que, a més a més, era el seu pare. Es va eixugar els ulls i va dir que sí, que tenia raó, però que miraven si el podien matar a disgustos perquè era un home que tenia el cor molt cansat, i que, si es moria, al cap de cinc minuts li prendrien el nen. Va tornar a plorar i el nen també. Quan vam ser al carrer vam quedar que ens tornaríem a veure un altre dia. Com que havíem segut molta estona i jo estava una mica nerviosa me’n vaig anar carrer amunt cap a la Bonanova.

Feia uns deu minuts que caminava i em vaig adonar que em seguia un cotxe: anava al meu darrere molt a poc a poc, arran de bordó. No vaig girar el cap. Em feia gràcia que un cotxe em seguís però m’empipava una mica perquè ja començava a estar cansada i no gosava aturar-me per esperar un taxi de por que no es pensessin que m’aturava perquè em diguessin que pugés. Per acabar-ho d’adobar s’havia posat a ploure. Els cotxes que venien de cara feien brillar la pluja i m’enlluernaven. Vaig veure passar dos o tres taxis plens. A l’últim, com que plovia més fort, em vaig ficar en un portal. El cotxe em va passar pel davant i quan ja pensava que em deixarien tranquil·la es va aturar. Va baixar un xofer amb uniforme i em va dir si volia pujar-hi. No li vaig contestar. Se’n va entornar cap al cotxe i aleshores va sortir un senyor de dins que em va venir a demanar que pugés per favor. Em va semblar que era el millor que podia fer si volia arribar a casa d’hora i sense mullar-me. Aquell senyor era un home ja gran, amb els cabells grisos, elegant que matava. Ens vam tornar a veure unes quantes vegades i no vam trigar gaire a entendre’ns. Em va interessar més que res per desfer-me de la senyora Constància que em costava molt cara. Es deia Martí. Era polític i em va comprar un pis. El dia que vaig dir a l’Estanislau que prou, va ser com si hagués explotat una bomba. Cridava que li tornés la diadema i els diners que m’havia donat al començament; que trencava la paraula. Jo no li deia res, però amb el cap anava fent que no i que no. Va dir que almenys li donés la meitat dels diners i la diadema. Va dir que em quedés la diadema i que li donés els diners.

Va dir que em quedés amb els diners i li tornés la diadema. Jo anava fent que no i que no. I em devia veure tan retossuda que amb els ulls embogits em va donar una empenta tan forta que em va fer caure a terra. Aquell dia va baixar per l’escala principal.





XLVIII


En Martí sempre deia que em volia veure contenta. Per agradar-li anava perfumada i maquillada. Encara tenia la pell llisa, però la cara se m’havia anat fent diferent, una mica més dura a la banda dels polsos i una mica més desdibuixada al voltant de la boca. Vaig començar a passar-me hores mirant-me amb el mirallet d’aquells que engrandeixen i em sabia la cara de memòria: el granet que trigava a fondre’s, la mica de borrissol que s’havia anat enfosquint i aquella ditada rosa a sota de l’orella que només se’m veia si m’aixecava els cabells. A les tardes sortia a passejar, algunes vegades a peu, d’altres amb cotxe. Tenia un xofer que es deia Miquel; i administrador, perquè a l’últim la Carmela m’havia convençut que la millor manera de col·locar els diners era comprar una casa de pisos. Un dia en un antiquari de la Plaça del Rei vaig veure un àngel de fusta, alt com una persona, que em va agradar. Vaig anar a mirar-me’l unes quantes vegades i me’l vaig comprar pel meu sant. Quan el vaig tenir a casa el vaig posar als peus del llit, ben a la vora, i de cara al capçal. En Martí em va dir que el fes posar a la paret perquè se li veia l’esquena despintada i feia lleig. Ni me’l vaig escoltar. L’àngel em mirava com una persona que hagués patit molt; portava una túnica d’or amb una faixa vermella a l’acabament de la faldilla i al voltant del coll; els plecs de la roba de fusta li tapaven els peus i no tenia mans. M’agradava tocar la vora rasposa dels punys, allà on les mans havien estat tallades. Era la primera cosa que veia així que obria els ulls i aviat me’n vaig comprar un altre de més petit. El que no tenia mans me’l vaig endur a la torre i a en Martí li vaig dir que l’havia canviat per aquell més petit. Vaig anar comprant més àngels i els feia dur tots a la torre. En tenia d’alts i de baixos, amb tirabuixons i amb els cabells estirats amb una copa a la mà, amb una palma, amb un raïm.

M’agradava entrar en el meu dormitori a les fosques, amb la llum de celístia que venia de la finestra, i em feien una mena de por que més aviat era una companyia. Com si s’haguessin de posar a dir el meu nom baixet. Però callaven drets i corcats i sense poder volar.

En Martí em va regalar un collaret de brillants com un riu d’estrelles. El dia que va portar-me’l em va fer seure a la falda. Estava tan contenta que se’m va escapar de dir-li que m’havia comprat una butaca groga. Era per la meva torre i de la meva torre ell no en sabia res. Vaig poder salvar-ho dient que estava esperant que me la duguessin i vaig pensar que no tindria més remei que comprar-ne una altra per posar-la en el pis. En Martí em va dir que no acabava d’entendre que en comptes de dir-li alguna cosa del collaret li parlés d’aquella butaca. Vaig riure i el vaig abraçar. El collaret, que en el moment de posar-me’l m’havia fet esgarrifar una mica la pell, havia perdut la fredor i gairebé ja ni el sentia. Me’l va posar bé i mentre l’endreçava em va preguntar quina cosa m’agradaria molt. Sense pensar-m’hi li vaig contestar que m’agradaria anar al Liceu amb aquell collaret i, sobretot, que m’agradaria anar a veure una obra que era molt bonica d’un home geperut que al final passava amb la seva filla morta a dins d’un sac. Va riure i em va preguntar de quin color em faria el vestit. Li vaig dir que vermell. Al cap d’uns quants dies em va donar una entrada pel Liceu. Em va dir que ell hi seria amb la família i que em miraria de lluny.

El dia que vaig anar al Liceu vaig passar tota la tarda fent-me maca. En Miquel m’esperava al peu del reixat amb la gorra a la mà i quan em va veure no es va poder aguantar i em va dir que semblava una reina. Vam baixar per la Rambla de Catalunya i tota l’estona, amb la cara encastada al vidre, vaig mirar passar les branques dels til·lers. Vaig entrar al Liceu amb badocs a banda i banda. Anava a poc a poc. Quan vaig ser entre els guàrdies em vaig aturar un moment per respirar i em vaig agafar tot el baix de l’abric com si tingués por que una ventada me’l fes voleiar. Una senyora que entrava sola, vestida de gris i plena de perles, em va mirar estranyada perquè no devia entendre què feia amb tot el baix de l’abric agafat. Em vaig asseure on em van dir que m’havia d’asseure.

No gosava aixecar els ulls i tenia ganes de veure-ho tot, però sense mirar ja sabia que estava voltada de vermell i d’or. Vaig fer veure que llegia el programa però no veia ni les lletres. Em vaig mirar una noia que anava amb un pentinat molt alt tot ple de rínxols. Volia distreure’m i no podia: pensava només que en Martí m’havia dit que hi seria amb la seva família. I quan vaig moure els ulls el vaig veure de seguida. Estava a la llotja que feia tres comptant des de l’escenari, més elegant que mai, i enraonava amb un noi que devia ser el seu fill. La seva dona anava vestida de blonda de color de mel. Vaig girar els ulls cap a una altra banda perquè em va semblar que s’havia adonat que la mirava, però a poc a poc, morta de ganes de veure-la bé, vaig tornar a mirar cap a la seva banda. Duia un tou de brillants en un costat dels cabells i d’aquell niu de brillants sortia un raig de plomes de garsa marina. La filla anava de rosa, amb flors al voltant de l’escot. Mentre afinaven els violins em van venir ganes de plorar.

Els llums es van apagar a poc a poc. Encara va entrar algú i els que tossien van anar parant de tossir. Es va fer un gran silenci i tot d’una, com si vinguessin d’un altre món, es van sentir unes trompetes molt tristes. Quan el teló es va obrir l’escenari era ple de llum i hi havia molta gent i molta alegria. Uns homes anaven i venien. No feien gens de goig: tenien les cames lletges i primes i duien uns pantalons inflats de dos o tres colors que els acabaven al naixement de la cuixa. Un de més jove, amb una barbeta molt curta, grassó i una mica tibat, estava assegut i explicava cantant alguna cosa als altres que es feien uns grans tips de riure. Les dones portaven cossets amb armilleta i faldilles molt amples i arrugades, i tenien els cabells pentinats endarrere, recollits amb un ret.

No eren gaire maques i n’hi havia poques que fossin joves. Però entre els que ballaven hi havia unes noietes vestides de patge amb les cames molt boniques. De moment no vaig veure el vell de les campanetes: estava quiet i mig arraconat, i era lleig que feia por. Em vaig començar a trobar malament: sentia un pes al pit com si m’hi haguessin posat una cosa que no em deixés respirar. No sabia què em passava. Em va semblar que tenia el front cobert d’una suor freda i vaig començar a tenir por d’estar malalta. A l’escenari hi havia un senyor amb els cabells blancs, molt descompost, que renyava el que havia cantat assegut al començament. Vaig tancar els ulls, cansada de mirar, i vaig adonar-me que m’estava tocant l’orella com si em fes nosa. No sé per què me’n vaig donar vergonya. Vaig baixar la mà fins al collaret de brillants. L’home de la barbeta feia unes grans riallades. Hauria volgut veure aquell tros que feia plorar la Maria-Cinta, quan el vell passava arrossegant el sac amb la seva filla a dintre, però no vaig poder més i me’n vaig anar quan els llums es van encendre i tothom picava de mans. Abans d’anar-me’n vaig mirar-ho tot: els raïms de llums que feien brillar les cinc baranes daurades, les pintures rodones del sostre, la gran aranya del mig, la cortina vermella que s’anava obrint i tancant. En Martí i la seva dona s’havien aixecat i, d’esquena a la barana, enraonaven amb uns senyors. Allà dintre no hi havia res que fos meu i a fora hi havia els carrers i l’aire. Vaig sortir amb l’abric al braç i no vaig veure el meu cotxe enlloc. Dreta al peu de l’entrada sentia la mirada dels guàrdies que em foradava la pell de l’esquena com si m’hi haguessin posat la punta d’un cigarret encès. Vaig anar un tros amunt i un tros avall i a l’últim vaig travessar la Rambla. A la vora d’un cafè vaig veure el meu cotxe i a dintre del cafè hi havia en Miquel entaulat amb un boc de cervesa al davant. Es va aixecar de pressa i em va preguntar on anava tan d’hora. Li vaig dir que també volia beure cervesa. Va donar un cop d’ull al voltant i va dir-me que valia més anar en un altre cafè, que en aquell cridaria massa l’atenció. I era veritat: amb tanta llum i entre tantes cares que em miraven em feia vergonya el meu vestit vermell amb els serrells de granets de dalt a baix, la seda dura de l’abric i el portamonedes de xarxa d’or amb diamants i robins a la tanca. Em vaig ficar en el cotxe i vaig dir a en Miquel que anés fins a la Rambla de Catalunya i que s’aturés al peu del primer til·ler.

Em vaig treure la diadema. Quan es va haver parat, en Miquel va preguntar-me si volia anar a prendre alguna cosa i jo li vaig dir que no, que m’esperés a la Diagonal perquè volia pujar a peu i sola. I em vaig posar a caminar. La nit era fosca i jo semblava una gota de sang. Caminava a poc a poc, gronxant-me una mica perquè m’agradava sentir el frec dels serrells. M’havia passat aquell malestar que havia tingut en el Liceu. A sota dels til·lers em sentia com si fos a casa meva. Vaig pensar en la sorpresa que tindria en Martí quan veuria la meva butaca buida.

Em van venir ganes de giravoltar de pressa amb els braços oberts, com quan era petita, per veure rodar la terra. Però venia gent i em vaig quedar quieta. Vaig esperar que passessin. Quan van haver passat em va semblar que el cap se me n’anava i em vaig asseure en un banc. Se li pot refredar la matriu, m’havia dit feia molts anys aquella dona de la fonda quan li havia explicat que m’asseia en els bancs de pedra dels carrers. Van passar dos o tres cotxes fent molt de soroll i quan van haver passat vaig sentir una veu a tocar que em deia, Cecília.





XLIX


Vaig tapar la tanca del portamonedes amb les mans, de por que no me’l prenguessin. La veu em va preguntar, no em coneixes? Em vaig girar una mica i vaig veure assegut al meu costat un home que de moment vaig pensar que no havia vist mai. Tenia les galtes begudes i semblava que acabés de sortir d’un cementiri, amb els ulls apagats i voltats de negre com els d’un mort. A un costat del front hi tenia una taca fosca molt grossa. Em va preguntar si de debò no el coneixia i sense esperar que li contestés, amb una veu escanyada i ronca com si li fes angúnia haver-m’ho de dir em va dir que era en Cosme. No se sentia ni una fulla. Havia començat a enraonar baixet, com si resés, però aviat la veu se li va fer més alta i va anar parlant del que havia patit. Em va dir que potser hi havia homes que m’havien estimat, homes que m’ho havien sabut dir, però que ell era el que m’havia estimat més de tots. La veu li tremolava com si li costés de sortir de dintre i jo hauria volgut estar colgada perquè la terra m’apagués aquella veu… Que sabia el que m’havia anat passant, que era l’única cosa que havia volgut saber: què feia, com vivia, amb qui vivia. Que si jo m’hagués trobat acorralada en un moment de misèria, m’hauria dit que no patís. Havia treballat, s’havia fet ric, tenia el millor hotel de la costa i no sabia què fer dels diners que li entraven a cabassos. Vivia encara a la fonda, amb la galeria i el safareig i el gravat del cavall i la taula a sota. Com sempre. Tenia embolicat amb paper de seda el vestit de setí negre que jo havia portat la nit de Sant Joan. Me li vaig acabar de girar de cara i li vaig veure brillar l’ullal. També guardava el medalló amb el cap de senyora antiga. Si volia veure que tot el que deia era veritat… Se m’anava acostant, em va passar un braç per la cintura i jo em vaig arronsar una mica. Em mirava com el mort de gana es mira una taula amb bon menjar. Vaig enretirar-me. La faldilla em tibava i es devia haver trencat algun serrell perquè quan vaig posar la mà damunt de la pedra se m’hi van clavar uns quants granets. No sabia què fer ni què dir i sentia un pes a l’estómac com si m’hagués empassat una pedra. Va estar una estona sense dir res: m’havia tret el braç de la cintura i quan ja em pensava que ho havia dit tot va tornar a enraonar.

Tenia el cap baix i era com si no enraonés amb ningú. No sé què va dir, que l’havia volguda veure, que per no fer-me patir no me n’havia parlat mai. Que la criatura que havíem tingut —i vaig sentir una esgarrifança a la galta com si se m’hagués omplert de formigues— era una nena. Que el metge li havia dit que no la plorés, que ja en tindria d’altres. Es veu que havia sortit de la clínica mig d’esma i s’havia hagut d’aguantar una estona al portal de tan impressionat que estava, i per més que havia fet per no pensar-hi, tot el camí l’havia vista. A la fonda va passar la nit en blanc. Quan vaig tornar, ja refeta, sempre que em mirava veia aquella criatura morta abans de temps, que ens lligava perquè havia sortit de nosaltres, i quan es va adonar que era per sempre adéu Cecília, havia fet fer per un amic seu un dibuix de color sèpia d’una nena una mica grandeta; li havia explicat com la volia, amb els cabells arrissats, i asseguda, i li havia demanat que sota el dibuix hi posés el meu nom amb lletres boniques. I deia que, per una mena de misteri, aquella nena del dibuix que no era enlloc s’assemblava una mica a mi; com si en el dibuix, jo, que havia estat la seva dona, m’hagués convertit en la seva filla. I li havia fet posar arracades: dues anelletes. I un braçalet… La pedra m’anava pesant a dintre de l’estómac i els granets se m’anaven clavant a la mà i volia anar-me’n i no podia. Havia posat aquell dibuix dins un marc de peu, ovalat, i el tenia damunt de la taula, sota el cavall, i cada nit, quan estava tip de fer números, es quedava una estona mirant-lo. Tenia els colzes damunt dels genolls, i els genolls separats; i mirava a terra com si li hagués caigut alguna cosa i la busqués, i enraonava molt a poc a poc, i deia que la nena del dibuix tenia les mans a la falda i duia un vestit amb la faldilla plegada i sabates amb un llaç.

Va callar i, potser perquè no em mirava vaig espolsar amb la mà els granets de damunt del banc i sense adonar-me’n em vaig aixecar. Caminava d’aquella manera que es camina en els somnis i quan devia haver fet una cinquantena de passos no sé per què em va semblar que em seguien. Sense pensar-m’hi gens em vaig agafar les faldilles i vaig arrencar a córrer. Em va caure una sabata, em vaig aturar per posar-me-la i ho vaig aprofitar per mirar carrer avall. Un senyor i una senyora s’havien aturat de cara a mi i uns quants nois enraonaven asseguts en un banc. No es veia ningú més: venia una gran resplendor de la cantonada i els dos rengles de til·lers s’anaven ajuntant. A la Diagonal em vaig ficar al cotxe i quan vaig poder enraonar vaig dir a en Miquel que no volia anar al pis, que em portés a la torre. Em vaig deixar anar enrere, després em vaig asseure bé, vaig obrir la finestreta per respirar l’aire fresc i amb les mans davant de la boca vaig tancar els ulls perquè les cases i els arbres que passaven a banda i banda m’acabaven de marejar.

El cotxe va fer la volta a la placeta i quan vaig haver baixat en Miquel em va preguntar si no em faria por de travessar el jardí sola. Li vaig dir que acabava de perdre la por. El cotxe va tornar a fer la volta i se’n va anar. A poc a poc em vaig acostar a la glorieta, em vaig asseure en un banc i vaig començar a fumar un cigarret amb els ulls tancats. Quan era a mig el vaig llençar al torrent. Se sentia olor de verd. El cel era molt negre i cada estrella semblava una flor de vara de Jessè. Després no em recordo de res: estava dreta darrere del balcó de la galeria amb el front contra el vidre i devia fer molta estona que hi estava perquè ja començava a clarejar. Em vaig estirar al llit vestida i em vaig adormir. Quan em vaig despertar estava mig malalta i per treure’m el mal gust de la boca vaig anar a fer-me una tassa de cafè fort. Fins que vaig ser a dintre de la banyera no em vaig començar a trobar una mica bé: amb el dit gros d’un peu vaig tapar el forat de l’aixeta i ho vaig esquitxar tot. L’aigua feia onades petites que em venien fins a les espatlles i el coll i jo feia moure els peus perquè no s’acabessin. I no tenia gens de ganes de sortir de l’aigua.

Vaig tornar al llit embolicada amb la tovallola però abans de ficar-m’hi vaig agafar el vestit que havia deixat damunt d’una cadira i el vaig anar a penjar. Hi havia tot de granets escampats pel llençol i els vaig començar a espolsar mig d’esma. Me’n van caure uns quants a terra i molts saltaven i tornaven a quedar-se damunt del llençol; n’hi havia que s’amagaven per entre els plecs. Vaig agafar un paper de sobre la tauleta, vaig fer una paperina i els vaig anar recollint. Primer els del llit. Després, els de terra, agenollada. Semblaven anissos…





L


… com els que em donava el vigilant quan jo era petita. Em vaig ficar al llit però no m’hi vaig estar gaire. Vaig vestir-me i encara em recordo que quan ja era al jardí vaig haver de tornar enrere perquè m’havia deixat el portamonedes i no hauria pogut agafar un taxi, i de tot el que vaig fer fins que vaig poder saber on vivia el vell, i de l’estona que vaig passar abans de decidir-me a trucar a la porta de casa seva. Tot mirant el gerani esquifit de la finestra li vaig preguntar si no es recordava que m’havia trobat. Em mirava i jo el mirava, era molt vell, com aquell vell del ram de roses, i estava assegut a la vora de la finestra amb un vestit de pana, una ratlla enfora una ratlla endins, amb el primer botó de la camisa descordat, amb els mitjons de llana que li queien, les celles esbullades, els ulls encara lluents entre color d’avellana i verd fosc, com els del vell de les roses, que no paraven de mirar-me fent memòria. Li vaig agafar una mà i li vaig fer passar la punta d’un dit pel clotet de la galta, sóc la Cecília, no se’n recorda? M’havia costat de saber on vivia, havia voltat mig Barcelona per saber-ho, els veïns de la casa on ell havia viscut quan jo era petita m’havien pogut dir molt poques coses, els uns no en sabien res, els altres es recordaven que havia viscut a Sants amb el fill, però no sabien on, i que no havia parat fins que havia pogut anar a viure amb la filla, perquè la filla vivia en el barri on havia fet de vigilant. I el jardiner, que era el primer que havia anat a veure perquè ell havia viscut al davant, feia anys que s’havia mort i allà on hi havia hagut el camp de les flors hi havia un garatge. Però el fill també era jardiner i el vell de les roses treballava per ell. Estava assegut en un graó d’entrada, més arrugat que una pansa i amb mig cigarret brut de saliva a un costat de la boca, i quan ja me n’anava pensant que de tot allò ja feia massa temps i que ningú no se’n recordava em va dir que sabia on vivia el fill, i el vaig poder anar a veure de seguida, i el vaig trobar dinant, i em va dir on vivia la seva germana i que el seu pare vivia amb ella, i així, de l’un a l’altre… Li vaig preguntar si es recordava que m’havia trobat. Feia que no amb el cap com si de debò no es recordés de res, però em va semblar que se li ficava aigua en els ulls, que venia de no sé on perquè mai no he sabut d’on surten les llàgrimes, i em va dir tot d’una que me n’anés, que eren morts, que me n’anés.

La casa era molt clara, pintada de rosa, el llit era de ferro i al capçal hi havia un Sagrat Cor voltat d’una llum de color de safrà que a les vores s’anava tornant de color de sofre. El vell semblava mort i al cap de molta estona, amb una veu que venia de lluny, va dir que jo plorava i que el gos ja era a tocar. El Sagrat Cor tenia una mà enlaire amb dos dits estirats per beneir, i a la túnica hi havia un esquinç com un trau perquè se li pogués veure el cor coronat de flames. Mentre mirava el Sagrat Cor el vell em va preguntar per què hi havia anat, i era com si em renyés, com si no li agradés gens de veure’m. Anava a explicar-li que feia temps havia tingut una criatura…, que se m’havia trencat un serrell de granets, i que els granets… Però vaig pensar que no ho entendria i no li vaig contestar. I per dir alguna cosa, perquè no sabia què dir-li, li vaig parlar del senyor Jaume i de la senyora Magdalena. Aleshores, amb els ulls plens d’innocència, em va dir que m’havia canviat de casa, que m’havien deixat damunt del graó de casa de la senyora Rius però que ell havia pensat què en faria la senyora Rius, que ja tenia els nois grandets, d’una criatura de bolquers, del néixer… No sé per què li vaig preguntar si havia vist algú, si havia vist com era el que m’havia deixat, i ell em va dir que de moment havia pensat que era un lladre, i que fins que no m’havia sentit plorar havia pensat que el paquet era un paquet de coses robades. Corria com una ombra i quan ja era lluny, a la cantonada, s’havia doblegat com si li haguessin trencat els ronyons. Vomitava. Però no ho havia sabut fins després perquè si jo no hagués somicat i ell no hagués vist el gos que s’acostava l’hauria empaitat, que més val agafar el lladre que recollir les coses robades, però que m’havia sentit i havia vist el gos i havia corregut per espantar-lo perquè no em fes mal.

Vaig sentir passos i la filla va entrar amb una tassa i un gerret. És la til·la, va dir. Em va preguntar si en volia i li vaig dir que sí. Va explicar-me que el seu pare estava tan acostumat a passar les nits despert que si a la tarda no prenia til·la no podia dormir. Li vaig dir que potser enyorava les estrelles. Ell va fer que no amb el cap i va dir baixet: l’olor de flors. Després va dir que tenia fred i em va demanar un mocador de seda blanca que estava plegat als peus del llit. El vaig agafar i em van venir ganes de posar-l’hi però ell me’l va prendre de pressa, el va cargolar, se’l va posar al coll i es va ficar les puntes a dintre de la camisa. Tot feia olor de malalt i jo ja no podia estar més bé del que estava. Mentre s’anava bevent la til·la em va explicar que un dia s’havien pensat que jo havia sortit al carrer i m’havia perdut perquè feia molta estona que no em veien i m’havien buscat per tota la casa, fins que el senyor Jaume va necessitar una eina i em va trobar en el cobert, asseguda damunt d’una pila de sacs i amb els rosaris de la senyora Magdalena posats com si fossin un collaret, i que per la porta entrebadada va veure com de tant en tant feia un petó a la creu. I això els havia fet venir ganes de disfressar-me de monja. Va ser un disbarat perquè després sempre volia anar vestida de monja i quan em treien el vestit cridava que tenia fred als ossos i al cap.

Al fons de la tassa hi havia unes quantes brosses de til·la. Jo remenava el sucre amb la cullereta i ell em mirava mig encantat. Em va dir que si em recordés del gust que tenia la til·la que bevia quan era petita trobaria que aquella no valia res. La d’abans era del til·ler que hi havia en el jardí de la casa on ell havia viscut tants d’anys, i el jardiner sempre li deia que no havia vist mai un arbre com aquell, que devia tenir més de dos-cents anys i passava de dos pisos l’alçada del terrat. Estenia un llençol per terra perquè si queien flors no s’empastifessin i quan venia a cobrar el mes i em duia els anissos sempre ens en portava un saquet. Es va aturar com si volgués enrecordar-se d’alguna cosa i em va dir que els enagos que duia amb el vestit de monja me’ls havia fets la seva dona, que era modista de blanc, amb el cosset ple de tavelletes d’un fil. Em va preguntar si m’agradava la flor dels til·lers i no vaig saber què contestar-li. Em va dir que era una flor molt maca: unes quantes flors damunt d’una pala de seda i tot plegat ho bulls i fa ensopir. Va mirar cap a la finestra i va dir que encara no s’havia pogut acostumar a no viure de nit, a no veure gent morta de son entrant a les cases. I tantes claus per obrir i tantes portes… I jo, amb la veu baixa i molt a poc a poc, li vaig preguntar si es recordava de com era. Una mica estranyat em va dir: qui? I jo li vaig dir: la persona que em va deixar al graó del reixat. Va estar una estona sense parlar, amb els ulls com de vidre, i quan ja em pensava que ni es recordava del que li havia preguntat em va tornar a dir que era una ombra que corria; que quan m’havia vist, de seguida havia pensat que m’havien deixat abandonada i m’havia agafat a coll, i com que tenia por que no li caigués m’estrenyia, i jo plorava com un gatet, perquè tenia la veu esquifida, i tancava i obria els ulls i mirava i potser no veia res. Que de seguida havia pensat que a ells els agradaria. Quan els duia flors al cementiri estava content. Encara es recordava de la primera vegada que hi havia anat. Se’n recordava tant que si tancava els ulls ho tornava a veure tot tal com ho havia vist. Pujava pel carrer entre altra gent; molts anaven amb rams de lliris morats i alguns amb ramets de semprevives. Com que estava cansat de la pujada s’havia girat i havia vist més gent amb rams de lliris morats d’aquells que semblen papallones, i entre la mena de claror de la tarda que estava emplujada i el carrer que s’anava enfilant, i sobretot per culpa dels ulls que ja els tenia de vell, havia vist aquell carrer com si fos un riu d’aigua morada que caminés amunt. Sempre els duia crisantems o roses blanques, mai no els havia dut clavells. I aquell primer dia quan va ser a dins del cementiri no havia sabut trobar el nínxol. Buscava el nom i tot buscant-lo pensava en allò que li havien explicat, que l’últim metge, per estar segur que ets mort et punxa el cor per entre les costelles perquè més d’una vegada han enterrat persones que encara eren vives. Havia preguntat a un home que estava enfilat en una escala i canviava flors a dalt de tot si sabia on era el nínxol que buscava i aquell home li havia dit que ho preguntés a un senyor que hi havia a l’entrada i que tenia un llibre on tot estava escrit. El senyor de l’entrada de seguida li havia dit el carrer i el número. Havia deixat les flors i se n’havia anat. Pensava en mi quan era petita amb aquella mania tan pesada que tenia de voler fugir. Després havia anat al cementiri per tots dos, fins que es va adonar que els morts no eren al cementiri. Va dir que, assegut en aquella cadira, segons quins dies es veia de mort; sortia del cementiri estirat a dalt d’un carro i per entremig dels peus veia les orelles dels cavalls i li venia olor de flors perquè com que el carro volava tres pams enlaire de terra i sempre era primavera totes les olors dels jardins se li ficaven pels forats del nas. I al cap de molts anys, va dir, ja no vas amb el carro, vas pels carrers com una ànima en pena i fas el que feies quan eres viu, i si els morts tinguessin el cos espès com nosaltres no podríem ni travessar el carrer… Va girar els ulls cap a mi com si tot d’una s’adonés que l’estava escoltant i amb una veu que no semblava la mateixa em va dir que els consolava tant com podia, que els deia que la mania de fugir em venia d’aquell ocell que quan l’havíem canviat de la gàbia de caçar-lo a la gàbia de viure s’havia passat dos dies i dues nits, burxa que burxa, amb el bec entre ferro i ferro per eixamplar-los i fugir. L’havien trobat de panxa enlaire amb el cap damunt del zenc i el voltant del bec moll de sang. Jo em vaig endur la gàbia buida al costat del llit, hi vaig ficar una pedra i deia que a dintre de la pedra hi havia l’ocell. Es veu que era molt estranya. Amb allò de l’ocell havia descobert que tot es moria i com que quan deien que algú s’havia mort la gent es vestia de negre, volia que em posessin un vestit negre i preguntava si quan enterraven les persones també els enterraven el cap, i m’aguantava el cap com si tingués por que em caigués a terra. I aquella mania em va durar molt de temps, tant com la de no deixar-me treure el vestit de monja, i deia que no volia que m’enterressin el cap, que les cames i els braços tant em feia, però que el cap no: que me’l tallessin i me’l fiquessin a dintre d’una capsa i el guardessin sempre… Quan me’n vaig anar gairebé mai no parlaven de mi, però tot ho tenien com quan me n’havia anat i la senyora Magdalena feia el llit cada dia i el destapava cada nit. No van voler fer res per trobar-me. Van dir que si m’havia passat una desgràcia ja els ho dirien i que si me n’havia anat per no tornar que me n’anés, que no volien que m’estigués amb ells per força. De mica en mica es van posar a parlar de mi com si encara estigués amb ells: que si menjava poc, que si m’agradaven els ametllons i les cireres negres, que tenia fàstics. Un dia es van barallar per un passador, que devia ser el que m’havia regalat l’Eusebi, i després se’l prenien i se l’amagaven, i era com si es pensessin que el qui el tingués em podria fer tornar estrenyent-lo fort. Quan no van parlar més de mi, el senyor Jaume es va fer pujar el llit a la torratxa i s’hi va tancar, i ella vivia a baix sola amb els gats, perquè els gats que el senyor Jaume i jo havíem arribat a esporuguir i a treure de casa fent crits des del terrat i tirant galledes d’aigua al jardí i sortint amb un drap lligat al mànec d’una escombra i fent-lo voleiar, havien anat tornant de mica en mica. Alguna nit el senyor Jaume encara sortia a donar-li la cadira, cada vegada menys sovint perquè d’ençà que s’havia tancat a la torratxa la deixava al peu del reixat i ell havia d’entrar a buscar-la. Li deia que les vares de Jessè no se li feien per culpa dels gats. Va morir a la torratxa, i ell i el fill gran de la senyora Rius el van baixar lligat a una cadira, a pes de braços. El fill de la senyora Rius anava al davant i ell al darrere, per dur menys pes. Quan ella es va quedar sola tothom pensava a veure què faria, i va pujar a viure a la torratxa com ell. La casa es va anar fent vella i de vegades semblava que ja no podia durar més. Mentre vivia, el senyor Jaume encara tapava les goteres, però a l’últim ho havia deixat córrer perquè si sortia a passejar una estona ella pujava al terrat i a cops de martell li desfeia tot el que havia fet.

Es va fregar un ull perquè un pèl molt llarg que li penjava d’una cella se li havia ficat a dins, i jo vaig mirar el paner de cosir que hi havia al costat de la meva cadira i per entre els rodets i els cabdells sortia la punta d’unes estisores. El sol, que de primer només tocava els peus del llit, s’havia enfilat i ja arribava al coixí. Va dir que quan la senyora Magdalena s’havia quedat sola encara semblava que hi anessin més gats, i que feien molt soroll, sobretot a la nit. Ningú no gosava dir res però per fer-los callar els veïns que vivien al costat de la torre de la senyora Rius els duien menjar de tant en tant i els el deixaven al costat de la panera dels lliris.

I tot d’una va semblar que no es veien tants gats i va ser quan els del menjar van dir que se sentia pudor i va començar a córrer que ella tenia gats a dintre la casa. Quan va ser morta i van entrar, van trobar un forat en el sostre de la cuina, un forat tan gros que es veia el cel, i les rajoles de tota la casa estaven mig desenganxades perquè es veu que de tant ploure a dintre el terra s’havia remollit. No van acabar d’entendre com havia pogut travessar cada dia el terrat per anar a la torratxa sense que tota la casa s’enfonsés. En el prestatge de baix de l’armari de la cuina hi havia uns quants ossos pelats i dos gats morts. Sembla que els matava ella. En van trobar almenys una dotzena al fons del pou, que s’havia assecat. La pudor sortia d’allí. De diners, és clar, ja no en quedaven. Els que els havien anat fent les hipoteques feia anys que no havien cobrat res, però eren gent considerada i havien esperat que ella faltés per quedar-se la casa. La casa havia durat poc. Al cap de dos mesos hi va anar la màquina excavadora i s’ho va endur tot en un no-res. El llimoner també. I tirant-se una mica endavant em va dir: no te’n recordes del llimoner? I va ser com si el veiés. Una nit, quan jo tenia sis o set anys, el vent li havia esqueixat una branca i de bon dematí m’havien fet anar a buscar ràfia a casa de l’estorer per lligar la branca i per embolicar-li la ferida. Ell i el senyor Jaume havien apuntalat la branca amb una forca i, fent força l’havien anat ajuntant a la branca grossa. Es van estar molta estona agafats a la forca, esperant, i jo no tornava, i quan vaig tornar no duia la ràfia. Vaig dir que l’estorer encara no havia obert i que m’havia estat fins aleshores esperant que obrís. Però la dona de l’adroguer ja els havia dit que m’havia vist al mig de les dues vies del tramvia i que se m’havia acostat i m’havia preguntat què feia i que jo li havia dit que no entenia per què les vies estaven separades allà on jo era i s’ajuntaven a l’acabament. El senyor Jaume em volia matar. Sort que havia passat el nen d’uns veïns i l’havien enviat a comprar la ràfia i havien pogut embenar la branca, ben lligada a l’altra. I la branca va viure i feia unes llimones amb tant o més suc que les branques que no havien patit… Els havia dut flors a tots dos cada any fins que l’havien retirat de fer de vigilant, perquè mai no li havia agradat parar la mà als fills. Va ser aleshores que es va adonar que els morts, amb el temps, fugen del cementiri.

Es va tornar a fregar l’ull i va dir sense mirar-me que els morts feien un núvol d’amor, perquè l’amor… Li vaig preguntar: què, l’amor? Tenia ganes de tirar-li els mitjons amunt; se li veia un tros de cama amb una nafra morada i els teixits ja no se li devien poder refer. I el veia tal com ell havia dit que es veia, pla en un carro que volava, amb els cavalls negres, pels carrers que se sabia de memòria… M’agradaria, vaig pensar, que en el nínxol després m’hi fiquessin a mi, amb els seus ossos arraconats perquè hi cabessin els meus, i potser a la nit seríem una flama i faríem el boig pels caminets del cementiri i per sota d’aquells pensaments de llauna pintada de groc i de morat, o bé estaríem tancats i quiets a dintre del record d’una persona. Es va tornar a fregar l’ull i vaig mirar el sol que ja s’enfilava pel capçal del llit i li vaig dir que li ompliria la finestra de geranis perquè el que hi havia se li estava morint. Va dir, no, que no podria veure passar la gent. Aleshores li vaig dir que li compraria un jersei, que em digués de quin color li agradaria. I va dir, no; perquè els jerseis els hi feia la seva filla amb una llana tan gruixuda que cap màquina no la podria treballar. Li vaig dir que li compraria una cacatua. Em va mirar una mica esverat i va dir, no, que encomanen mal de coll. Vaig dir rient, sí, li compraré una cacatua i cada vegada que vindré a fer-li companyia la farem enrabiar perquè renegui, i després li farem beure til·la. Es va posar a riure de gust, i reia com si estigués tot sol. Quan va haver parat em va posar una mà damunt d’un genoll i rient només una mica em va dir: què has fet a la vida? Vaig estar a punt de dir-li que l’havia passada buscant coses perdudes i enterrant enamoraments, però no vaig dir res com si no l’hagués sentit i al cap d’una estona va treure la mà del meu genoll i em va preguntar si havia tingut sort. Veu?, li vaig dir, tinc una estrella a dintre de la mà. Va estar una estona molt quiet com si rumiés i em va dir una mica de pressa que li agradaria que li regalés un roser. Com aquell que el senyor Jaume duia a coll una tarda que des de darrere de la persiana ens havia vist sortir de casa del jardiner mentre es vestia. Un roser d’aquells que els crien fent bola, d’aquells que fan rams de rosetes i que a cada ram hi tenen sempre poncelles i rosetes obertes, i la florida no se’ls acaba mai. Li vaig preguntar si volia dir d’aquells que fan les rosetes rosades. No, va dir, que les fan blanques. I jo li vaig dir, no, rosades; de color de rosa fort quan són poncelles i d’un rosa clar quan s’obren. Vaig mirar al meu voltant i el sostre semblava més alt, la finestra més ampla i a ell també el veia més gran, com si mentre enraonàvem hagués anat creixent sense que jo me n’adonés. Tot era més gran i jo més petita. Vaig posar els peus en el barrot de la cadira, els colzes damunt dels genolls i la cara a dins de les mans obertes. Vaig dir-li a poc a poc: li compraré un roser, un jersei dels més gruixuts, una cacatua i anissos…, cabassos d’anissos. Es va posar a riure fort i amb la mà va apartar-se de davant dels ulls dos pèls que li penjaven de la cella. Li vaig dir si volia que els hi tallés. Em va mirar d’aquella manera que semblava que no mirés i es va posar a riure i era com si m’anés tornant petita. Els ulls li brillaven i les galtes se li havien rosat de tant riure i jo veia el sol que ja se n’anava del coixí i començava a enfilar-se cap al Sagrat Cor i de tant riure ploràvem i quan va poder respirar em va dir que ell reia però que jo no i que no ho endevinaria mai. Li vaig dir que potser estàvem borratxos de til·la i va dir, sí, i de rosetes blanques d’un color del néixer i d’un altre color per desfullar-se. Va dir que un estiu, jo devia tenir sis o set anys, havien entrat sorra al jardí i tot el jardí feia olor de mar. Es va ennuegar i em va preguntar si encara quedava til·la en el gerret. Li vaig abocar la que quedava i entre xarrup i xarrup em va explicar que s’havia recordat d’una cosa, i va tornar a dir que havien portat sorra i que tot el jardí feia olor de mar i l’olor de mar sortia fins al carrer. La calor no es podia aguantar de tan forta. Havia trucat per la cadira i no acabaven de sortir mai. A l’últim el senyor Jaume i la senyora Magdalena va anar a obrir i li van dir, vingui, vingui de seguida que veurà com dorm. Van deixar estar la cadira i van entrar a dins. Teníem les portes i les finestres obertes, no passava un alè d’aire i la casa feia olor de peix fregit i des del rebedor es veia, al fons, la taula parada i el llum a sobre cobert de mosquitera i tot era molt net, tant, que ell tenia por d’embrutar les rajoles perquè per poder-los seguir de pressa no s’havia eixugat els peus a l’estoreta de l’entrada. Es van aturar davant de la meva porta i la senyora Magdalena els va dir que callessin i es van estar una estona escoltant. Després van entrar tots tres de puntetes i ella va encendre el llumet groc del costat del llit. Jo estava destapada, girada d’esquena i abraçada al coixí. La senyora Magdalena es va mig tapar la boca amb una mà i va dir en veu molt baixa, pobre marit el dia que en tingui! I van riure. Jo duia el coll embolicat amb un mocador blanc perquè tenia angines i la senyora Magdalena abans d’anar-me’n a dormir m’havia posat una torrada xopa de vinagre calent. El braç et brillava, va dir, i la claror et mig partia, un tros blanc i un altre tros groc. Per entre la son devia sentir alguna cosa estranya perquè es veu que em vaig moure i em vaig girar de cara al sostre, sempre abraçada al coixí, i ell em mirava la boca oberta perquè sempre li havia fet angúnia la boca oberta d’una persona adormida. Reien de contents i em vaig despertar i els vaig mirar com si fossin lladres; em vaig asseure d’una revolada, vaig estirar el llençol que estava cargolat als peus del llit, per tapar-me. Aleshores em vaig revinclar i em vaig posar a gemegar perquè se m’havia enrampat una cama. M’aguantava la cuixa amb les mans i movia el cap d’una banda a l’altra i ell em va dir que, si podia, posés el peu ben pla a la paret, que de vegades amb la fredor la rampa passava. I em devia passar perquè tot d’una em vaig estirar, em vaig tornar a abraçar al coixí i es veia que estava molt enrabiada.

Van sortir a fora morint-se de riure i el riure els havia durat com una passió. Aquella nit, entre picament i picament de mans, assegut sota la branca de l’olivera del costat de casa, amb el respatller de la cadira contra la paret, anava pensant en l’alegria que a ells dos els feia de tenir-me i de veure’m créixer, i en la pressa del temps que no para mai.

I aleshores va callar una bona estona, i va rumiar i va tornar a riure… Em va dir que el nom me l’havia posat ell. Que quan era petit estimava molt una nena veïna que es deia Cecília. Sempre estava malalta i es va morir. El dia que se la van endur per enterrar-la, la seva mare va sortir al carrer desesperada amb els ulls vermells de plorar, va estirar els braços i va cridar dues vegades: Cecília, Cecília! Mentre em canviava de graó va pensar que m’haurien de posar un nom i que seria bonic que em digués Cecília Cecília. S’havia acostat al fanal i havia vist que era una nena perquè tenia les orelles foradades. Estava una mica amoïnat, es va treure un tros de paper de la butxaca i no sabia què fer; em va tornar a deixar a terra, va mirar si tenia cordill i ell que sempre en duia perquè de vegades en necessitava aquell dia no en tenia gens. Per sort jo duia el pitet enganxat amb una imperdible. Va escriure una vegada Cecília i quan ho anava a tornar a escriure van obrir una finestra d’una revolada i es va espantar. Li va caure el llapis i no va poder trobar-lo. Em va treure la imperdible, les puntes dels dits se li van mullar amb les baves del pitet, i em va enganxar el pitet i el paper tot junt. Com que no es veia ningú em va gronxar una estona, em va dir Cecília molt baixet, i jo vaig riure. Aleshores va trucar el timbre i em va donar. Mentre es despullava, la seva dona es va despertar i va preguntar-li perquè hi anava tant de dia. Li va dir que havia trobat una nena. I ella li va preguntar: on? I ell li va dir, en el carrer de les Camèlies, a mig carrer, al peu d’un reixat amb tot de camèlies plantades. La seva dona semblava que no s’ho volgués creure i li ho va haver de tornar a dir, ben a poc a poc, que a la matinada, al costat d’unes camèlies, havia trobat una nena com un gatet que es diria Cecília.

Ginebra, octubre 1963 - desembre 1965





MERCÈ RODOREDA i GURGUÍ (Barcelona, 1908 - Girona, 1983) deixà d’anar a escola molt petita i passà una infantesa solitària lliurada al somni i a la lectura.

Amb Aloma obtingué el premi Crexells de l’any 1937. Posteriorment la refaria i en publicaria la versió definitiva l’any 1969.

Les circumstàncies dramàtiques de la Guerra Civil espanyola l’obligaren a emprendre la peregrinació de l’exili.

El 1954, coincidint amb el seu establiment a Ginebra, començà la seva etapa de maduresa escrivint títols tan coneguts com Vint-i-dos contes (1958), La plaça del Diamant (1962, potser la més coneguda i emblemàtica, portada al cinema i traduïda a nombrosos idiomes), El carrer de les Camèlies (1966), Jardí vora el mar (1967) i La meva Cristina i altres contes (1967). És a finals de la dècada dels setanta que tornà a Catalunya. Amb Mirall trencat (1974), acabada a Romanyà de la Selva, començaria la seva etapa de vellesa; el 1978 publicà el llibre de relats Semblava de seda i altres contes; el 1980 aparegueren Viatges i flors i Quanta, quanta guerra… i el 1986 La mort i la primavera, la seva obra pòstuma.

Considerada l’escriptora de llengua catalana contemporània més influent i una de les més importants de la història de la literatura en català, va guanyar els premis més importants de la literatura catalana, com el Sant Jordi, el Ramon Llull, el Joan Crexells, el Lletra d’Or, el de la Crítica, el de la Crítica Serra d’Or, etc. El 1949 va ser nomenada Mestre en Gai Saber. El 1980 va rebre el Premi d’Honor de les Lletres Catalanes.





