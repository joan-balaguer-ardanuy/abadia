Es tracta d’una sàtira que relata una societat futura de la civilització occidental amb una cultura d’extrema rebel·lió i violència juvenil. L’obra explora conceptes com la naturalesa violenta dels éssers humans i el lliure albir.

La novel·la, que fou escrita segons el mateix Burgess en només tres setmanes com un experiment literari, juga amb el llenguatge utilitzant un argot anomenat nadsat que parlen els joves protagonistes. Està narrada en primera persona en el personatge de l’antiheroi de la narració.

L’obra serví com a base per la pel·lícula homònima de Stanley Kubrick de 1971. L’autor es lamentà que la pel·lícula servís per glorificar el sexe i la violència.





Anthony Burgess





La taronja mecànica




ePUB v2.0

Tompopal 19.05.16





Títol original: A Clockwork Orange

Anthony Burgess, 1962

Traducció: Jordi Arbonès, 1984

Edició digital: Tompopal (v1.0)

Segona edició: EpubCat (v2.0)

ePUBCat base r1.3





PRÒLEG


En literatura —com en tantes altres coses—, qualitat i prolificitat no acostumen pas a anar de bracet. Anthony Burgess és un dels pocs escriptors que s’escapen a aquesta regla. Des de l’any 1956, quan va publicar el primer llibre —Time for a Tiger—, Burgess ha escrit i publicat un munt impressionant de novel·les, assaigs, biografies, obres de lingüística, guions de cine, guions de televisió i traduccions; a més d’infinitat d’articles periodístics i d’una muntanya de crítiques literàries. Per molts, és «el novel·lista anglès més ben dotat de la seva generació». Martin Seymour-Smith diu que «és l’escriptor actual amb una alçada intel·lectual més evident, i és també el més conscient de la funció essencialment subversiva de l’escriptor. No hi ha cap novel·lista contemporani que mostri més clarament el seu geni».

John Anthony Burgess Wilson va néixer el 1917 a Manchester. El seu pare era pianista i la seva mare artista de music hall. Va ser educat com a catòlic, en el Xaverian College de la ciutat on va néixer. Per bé que volia estudiar música, a conseqüència d’haver suspès un examen de física no va poder matricular-s’hi, a la Universitat de Manchester, i va acabar estudiant literatura anglesa. Va servir sis anys a l’exèrcit. Va compondre simfonies per a orquestra. Va ser instructor, professor universitari i mestre de gramàtica. I durant els cinquanta va viure a Malàisia i a Borneo, com a educador civil en el Servei Colonial. No va ser fins als quaranta anys d’edat que va començar a escriure novel·les.

El 1959 va tornar a Anglaterra. Els metges sospitaven que tenia un tumor al cervell. Li quedava —deien— un any de vida. Burgess —cavaller britànic— va afanyar-se a escriure, en aquell any que tenia de coll, cinc novel·les. Així, quan morís, a la seva muller li rajarien alguns diners. Perquè tanta productivitat no fes arrufar el nas als editors i als crítics, va firmar dues de les cinc novel·les amb el pseudònim de Joseph Kell. Per cert, una d’aquestes novel·les —The Doctor is Sick— prenia part de l’argument de la tragèdia que semblava pròxima.

Però la tragèdia no va arribar mai: Anthony Burgess continua encara viu. Qui, anys després, va morir, va ser la seva muller, aquella per alleugerir l’economia de vídua de la qual havia escrit cinc novel·les en dotze mesos. Un cop vidu, Burgess no va trigar gens a casar-se amb una comtessa italiana. Per tal de defugir els impostos del Regne Unit, va emigrar a Malta. Ara, marca de viure itinerantment, repartint el temps entre la Costa Blava —Mònaco, sobretot— i Itàlia, a cavall d’un Bedford Dormobile.

La taronja mecànica o Una taronja de rellotgeria si traduïm el títol amb més fidelitat a l’original anglès, és la novel·la més famosa d’Anthony Burgess. El motiu és ben conegut: l’any 1971, Stanley Kubrick en va dirigir una excel·lent versió cinematogràfica que va ser un èxit.

Els protagonistes de la novel·la són Alex i la seva colla, que viuen en una època inconcreta, en un futur que sembla ben pròxim i en el qual la societat ja és organitzada molt similarment als malsons d’Orwell i de Bradbury. Hi ha un partit que governa i un partit a l’oposició. I la gent va a votar, i ho fa sempre pel mateix partit. Com un teló de fons immaterialitzat, la Unió Soviètica i els Estats Units repartint-se el planeta. Tothom té l’obligació de treballar, ningú no llegeix gaire i els adolescents es troben en bars on prenen llet batejada i no precisament amb aigua.

La gran passió d’Alex és la música simfònica. Una de les poques coses divertides de la vida: tractar de massacrar la colla rival. Les dones? Coses per violar i colpejar. L’argot adolescent que gasten —el nadsat— és una deliciosa barreja d’anglès i, sobretot, rus, creat amb una candidesa absolutament lúcida. Les paraules nadsat han nascut per associació infantil, o per rima, o per derivació, o per amputació, o per superposició. Lingüista i músic, Burgess ha creat un llenguatge que, per damunt de tot, li serveix per ajudar-nos a entendre el laberint mental d’Alex, un adolescent que, per demostrar-se viu, tria el «mal» com a única forma d’evidenciar la voluntat.

Aquesta és la idea central de La taronja mecànica: potser és millor la violència que no pas la inèrcia. Res no fa més por a Burgess que la passivitat, i allò que el bocabada és que el fet de triar lliurement una opció —encara que sigui una opció «malvada»— sigui infinitament més digne que no pas l’acatament del ramat. Per Burgess, hi ha potencialment més bondat en un home que ha estat capaç de triar el «mal», que no pas en un individu robotitzat. «La bondat és una cosa que es tria. Quan un home no pot triar, deixa de ser home», diu un personatge de la novel·la. I, més endavant: «Què vol Déu? Vol Déu la bondat o que es triï la bondat? És un home que tria el mal, potser, d’alguna forma millor que no pas un al qual se li ha imposat la bondat?».

Al llarg dels anys, les reaccions davant de la novel·la han estat ben diverses. Les ressenyes de l’època en què va aparèixer —a principis dels seixanta— deien que era la visió més terrorífica del futur des que George Orwell va escriure 1984. Els novel·listes la van acollir amb entusiasme: William Burroughs va declarar que era «un dels pocs llibres que he estat capaç de llegir aquests últims anys», i Roald Dahl va dir que era «terroríficament meravellós». Com és habitual, entre els crítics hi va haver divisió d’opinions i molts la van ignorar. Seymour-Smith va trobar que era un llibre «sense un interès especial». Rubin Rabinowitz hi va veure «l’única excepció al costum dels novel·listes anglesos de viure feliçment instal·lats en el record del passat». El 1971, Carol M. Dix —en fer repàs de la trajectòria de Burgess— se sorprenia de la poca atenció amb què, en general, els crítics anglesos i nord-americans havien rebut la novel·la. «Aquest descuit —pronosticava Dix— pot esdevenir ben significatiu en un futur pròxim, ja que sembla que La taronja mecànica, juntament amb la seva complementària, The Wanting Seed, seran reconegudes com dues de les més importants creacions avantguardistes dels seixanta».

Ara —lluny dels seixanta i de l’esclat Burgess que l’èxit de la pel·lícula va provocar— i aquí —en un racó d’Europa que ha tingut sovint tirada a confondre avorriment amb qualitat—, La taronja mecànica és una oportunitat ideal perquè la concurrència entengui dues coses. Una: que, per tal que una novel·la sigui «profunda», no cal posar-li ni mirinyac ni espardenyes de pinxo. I dues: que, per tal que una novel·la sigui novel·la i no dos-cents-fulls-mecanografiats-a-dos-espais, cal que tingui cap i peus. I que sigui rodona i tancada, com aquesta sucosa taronja de bergamota que Burgess ha imaginat plena de rodes dentades, molles, cargolets, somriures i sang.

QUIM MONZÓ

NOTA.— Quim Monzó va escriure aquest pròleg el 1983, deu anys abans de la mort d’Anthony Burgess.





NOTA DE L’EDITOR


Els protagonistes d’aquesta novel·la —en especial els adolescents— usen un llenguatge propi (el nadsat) de base essencialment eslava que si bé, inicialment, pot sorprendre el lector, a poc a poc s’anirà fent entenedor i, fins i tot, arribarà a plaure-li. Més com a entreteniment que no pas perquè sigui imprescindible, al final del llibre s’ofereix un vocabulari nadsat-català.





PRIMERA PART





1


—I ara què farem, eh?

Érem jo, l’Alex, i els meus tres drugs, en Pete, en Georgie i el Talòs, el Talòs que realment ho era, de talòs, i sèiem al Korova Milkbar, esprement-nos els rassudocs per veure què faríem aquell vespre, d’un hivern malparit, obscur i glaçat, per bé que sec. El Korova Milkbar era un mesto en el qual servien moloca plus, i potser vosaltres, oh germans meus, heu oblidat com eren aquests mestos, ja que les coses canvien molt escorri avui dia, i tothom oblida molt de pressa, a part que ningú no llegeix gaire els diaris, tampoc. Bé, allò que hi servien era moloca amb alguna cosa més. No tenien permís per vendre licor, però aleshores encara no hi havia cap llei que prohibís les noves vestxes que solien barrejar amb l’antiga moloca, de manera que un podia pitejar-la amb velocet o sintimesc o drencrom o un parell de vestxes més que et proporcionaven ben bé uns bons, tranquils i horrouxous quinze minuts admirant Bog i la Seva Cort de Sants i d’Àngels Celestials a la sabata esquerra, mentre tot de llums esclataven dins el teu mosc. O bé podies pitejar llet amb ganivets, com en dèiem nosaltres, i això t’esmolava i et posava a to per encara aquella porqueria de la una-menys-vint, i això era el que estàvem pitejant aquell vespre amb què enceto la meva història.

Dúiem les butxaques plenes de deng, de manera que no hi havia vertadera necessitat de crastar-ne més, de tolxocar algun ancià txelovec en un carreró i vidar-lo nedant en sang mentre comptàvem el botí i el dividíem per quatre, ni de fer-nos els ultraviolents amb alguna ptitsa tremolosa, estàrria i canuda en una botiga, i sortir esmecant amb les tripes de la caixa. Però, tal com diuen, els diners no ho són tot a la vida.

Els quatre anàvem vestits a l’última moda, la qual en aquella època consistia en uns pantalons negres molt ajustats, i el vell cabasset de les eines, com en dèiem nosaltres, ben premut a l’entrecuix, que servia de protector i tenia una forma que es podia vidar força bé segons la llum; el meu era una aranya; en Pete duia una ruca (o sigui, una mà); en Georgie, una flor d’allò més vistosa; i el pobre Talòs en portava un de ben dur i corretjut amb la llitsa (és a dir, la cara) d’un pallasso, perquè el Talòs no tenia gaire idea de les coses i era, sense cap mena de dubte, el més llosc de tots quatre. Després dúiem unes caçadores cenyides a la cintura, sense solapes, amb aquelles espatlleres ben farcides (pletxots, en dèiem nosaltres) que feien tanta patxoca com si haguéssim tingut espatlles molt amples. Demés, germans meus, portàvem aquelles corbates blanques deslluïdes que semblaven fetes de puré de cartòfols en el qual hi haguéssim marcat una mena de dibuix amb una forquilla. Dúiem els cabells no pas llargs, i calçàvem unes botes ben horrouxous per clavar puntades de peu.

—I ara què farem, eh?

Hi havia tres devotxques assegudes plegades al taulell, però nosaltres érem quatre malxics, i en general sempre ens guiàvem per la consigna que fa: un per a tots i tots per a un. Aquelles manses també anaven vestides a l’última moda, amb perruques de color púrpura, verd i taronja encastades al gulliver, cadascuna de les quals els hauria costat tres o quatre setmanades pel cap baix, calculo jo, i un maquillatge adient (arcs iris al voltant dels glassis, vull dir, i la rot pintada ben ampla). Duien vestits llargs i negres molt rectes, i a la part dels grudots lluïen unes petites ensenyes platejades amb els noms de diversos malxics, com ara Joe, Mike i d’altres per l’estil. Calia suposar que eren els noms dels diferents malxics amb els quals s’havien grapejat abans dels catorze anys. No paraven de llambregar cap al nostre racó, i vaig estar a punt de suggerir (per la comissura de la rot, és clar) d’anar tots tres a polar una estona, tot deixant el pobre Talòs allà assegut, perquè no ens hauria costat pas gens de cupetar-li un demi-litre de blanca, si bé aquesta vegada una bona dosi de sintimesc, però això hauria estat, realment, jugar-li una mala passada. El Talòs era espantosament lleig i feia honor al seu nom, però també era un lluitador amb mala bava, verament horrouxou i un as de la bota.

—I ara què farem, eh?

El txelovec que seia al meu costat —ja que hi havia un d’aquells seients llargs, entapissat, que corria arran de tres parets— tenia una expressió perduda, amb els glassis vidriosos, i balbotejava esloves com ara: «De les obres insípides i inodores d’Aristòtil, que produeixen ciclàmens, brosten fatus formaninífers». No cal dir que vagava per un altre món, molt llunyà, entrava en òrbita, i jo ja sabia de què anava, per tal com ho havia provat, com tothom fa, però en aquell moment em vaig posar a pensar, oh germans meus, que hauria estat una vestxa de mena covarda. Et quedes allà després d’haver pres la moloca, i aleshores t’assalta el mèssel que totes les coses que et volten pertanyen al passat. Tot ho pots vidar perfectament, tot —les taules, l’estèreo, els llums, les flàvies i els malxics—, però és com una vestxa que solia ser allí i ja no hi és més. I et fa l’efecte que estàs com hipnotitzat per la bota o la sabata o l’ungla d’un dit, segons el cas, i al mateix temps és com si t’agafessin pel ganyot i et sacsegessin talment un gat. Et sacsegen sense parar fins que et deixen buit. Perds el nom i el cos i l’ànima, i a tu tant se te’n dóna, i restes esperant fins que la bota o l’ungla esdevé groga, cada cop més i més groga. Després, els llums comencen de petar com si fossin atòmics, i la bota o l’ungla del dit, o bé, potser, una partícula de merda al cul dels pantalons es converteix en un mesto enorme, grandiós, més gran que no pas el món sencer, i quan estàs a punt de comparèixer davant el vell Bog o Déu, s’acaba tot. Retornes al present gemegant, amb la rot ben badada per proferir un plor esqueixat. Ara, això és molt bonic, però molt de covard. No ens han posat en aquesta terra per entrar en contacte amb Déu. Aquesta mena de coses acaben esgotant tota la força i tota la bondat d’un txelovec.

—I ara què farem, eh?

L’estèreo estava engegat, i un es feia la idea que la golosa del cantant volava d’un cap a l’altre del bar, que muntava fins al sostre i tornava a davallar tot brunzint de paret a paret. Era Berti Laski ganyolant una antigalla realment estàrria que es deia Per tu se’m bufa la pintura. Una de les tres ptitses del taulell, la de la perruca verda, no parava de moure el ventre al compàs d’allò que en diuen música. Vaig sentir que els ganivets de la fotuda moloca començaven a punxar-me, i que ja estava a punt per tenir un tast de la una-menys-vint. Aleshores vaig clapir: «Fora, fora, fora, fora!», com un gos, i al vec que seia devora meu, vagant pel seu món, li vaig engegar un alarit horrouxou a cau de l’uco o d’orella, però ell no el va sentir i continuà amb el seu «Quincalleria telefònica i tan-taran-tan, que les figues són verdes». Se sentiria la mar de bé quan tornés, davallant de les altures.

—Fora, on? —preguntà Georgie.

—Oh, només a donar un tomb —li vaig contestar— i a vidar què passa, oh germanets meus.

Així que ens vam immergir en la gran notxi hivernal i vam tirar pel Marghanita Boulevard avall, i després vam tombar cap a la Boothby Avenue, i allà vam trobar justament allò que cercàvem, una folga malenca per començar el vespre. Era un vec del tipus mestre d’escola, decrèpit i estarri, amb ulleres i la rot badada a l’aire fred de la notxi. Duia uns llibres sota el braç i un paraigua esgavellat i tombava la cantonada venint de la biblio pública, la qual era freqüentada per ben pocs lliudis en aquells temps. Després de fer-se fosc, no se’n veien pas gaires, de tipus de l’antic estil burgès, per la manca de policia i perquè sempre rondaven malxics joves i gallards com nosaltres, i aquell txelovec de tipus professoral era l’únic que caminava en tot el carrer. Així que vam gular cap a ell i, molt cortesament, li vaig dir:

—Perdoneu, germà.

Semblava una malenca pugli quan ens vidà tots quatre, que ens atansàvem tan serens, cortesos i somrients.

—Sí? Què passa? —digué, però, en un to de golosa molt alt, de mestre d’escola, com si pretengués de demostrar-nos que no era un pugli.

Vaig fer:

—Veig que porteu uns llibres sota el braç, germà. Realment, és un plaer ben rar avui dia topar amb algú que encara llegeix, germà.

—Oh! —exclamà, tot tremolós—. De veres? Ah, comprenc.

I continuava esguardant-nos, ara l’un, ara l’altre, i de cop es trobà al bell mig d’un grup d’allò més somrient i cortès.

—Sí —vaig dir—. M’interessaria molt, germà, que tinguéssiu l’amabilitat de deixar-me veure què són aquests llibres que porteu sota el braç. En aquest món no hi ha res que m’agradi tant com un bon llibre, un llibre que sigui net, germà.

—Net? —repetí ell—. Net, eh?

I aleshores en Pete li va escavatar els tres llibres i ens els féu a mans ben escorri. Per tal com eren tres, tots llevat del Talòs en vam tenir un per vidar-lo. El meu es deia Cristalografia elemental, de manera que el vaig obrir, tot dient:

—Excel·lent, realment de primera. —Vaig fullejar-lo, i llavors, amb la golosa denotant que estava escandalitzat, vaig exclamar—: I ara, què és això? Què significa aquesta porca eslova? Em ruboritzo de veure aquest mot. M’heu decebut, germà, de debò.

—Però —provà de replicar ell—, però, però…

—Ep —féu en Georgie—, això em sembla una vertadera indecència! Hi ha una eslova que comença amb pe i una altra amb ce.

Tenia un llibre que es deia El miracle del floc de neu.

—Oh! —exclamà el pobre Talòs, esmotant per sobre l’espatlla d’en Pete i, com sempre, en féu un gra massa—. I aquí diu tot el que ell li va fer a ella, i hi ha una foto i tot. Però si no ets més que un bandarra fastigós i depravat!

—A la vostra edat, us n’hauríeu de donar vergonya, germà —vaig fer, començant a esquinçar els fulls del llibre que jo tenia, mentre els altres m’imitaven.

El Talòs i en Pete se les havien amb El sistema romboèdric. L’estarri de tipus professoral es posà a critxar:

—Però si no són meus, són de l’Ajuntament, això és un acte abusiu i vandàlic —i d’altres esloves per l’estil.

I tractava d’arrabassar-nos els llibres, i l’escena resultava força patètica.

—Us mereixeu una lliçó, germà —li vaig dir—, us l’heu guanyada.

El llibre sobre cristalls que jo tenia estava sòlidament relligat i costava de razdratzar-lo; era allò que se’n diu ben estarri, d’aquells temps que les coses es feien per durar, però vaig aconseguir d’arrencar els fulls i els vaig tirar enlaire, i caigueren voleiant com flocs de neu —per bé que més grans— sobre el vell vec que no parava de critxar, i aleshores els altres feren talment amb els seus, mentre el Talòs es posava a ballar al seu voltant, com a bon pallasso que era.

—Apa! —féu en Pete—. Aquí tens els residus de la festa, porc lector de brutícia i d’indecències.

—Vell vec malparit! —li vaig etzibar.

I aleshores vam començar a fotre’l. En Pete li aferrà les ruques, i en Georgie aconseguí d’obrir-li la rot, i el Talòs li arrencà les zubis postisses, les de dalt i les de baix. Les tirà a terra, i aleshores jo les vaig triturar amb la bota, tot i que eren més dures que una pedra, per tal com estaven fetes d’un material plàstic nou i horrouxou. El vell vec començà de proferir una mena de brugi-brugi —«Uf, af, of»—, de manera que en Georgie li soltà els gúbers i n’hi clavà una de bona a la rot esdentegada amb el puny anellat, i llavors el vell vec es posà a gemegar de valent, i començà de rajar la sang, germans meus, que era una meravella. De manera que ens vam limitar a llevar-li la plati, fins a deixar-lo amb l’armilla i els calçotets llargs (d’allò més estarri; el Talòs es petava d’esmecar), i finalment en Pete li clavà una tendra puntada de peu al cul, i el vam deixar marxar. S’allunyà tentinejant, malgrat que no havia estat un tolxoc gaire fort, però ell no parava de queixar-se, «Oh, oh, oh!», sense saber ben bé on era ni què passava, mentre nosaltres esmecàvem a cor què vols; després li buidàrem les butxaques, en les quals no duia gran cosa, i en Talòs, mentrestant, encetà una dansa amb el paraigua esgavellat. A les butxaques hi havia unes quantes cartes estàrries, algunes de les quals amb data del 1960, que començaven dient allò d’«Amor de la meva vida» i totes aquestes txipuques, a més d’un clauer i una estilogràfica estàrria que perdia. El Talòs posà punt final a la dansa del paraigua i, naturalment, no se li acudí res més que posar-se a llegir les lletres en veu alta, com per demostrar al carrer desert que en sabia, de llegir.

—«Amor meu —recità, amb la seva golosa aguda, d’espinguet—, pensaré molt en tu mentre siguis lluny, i espero que tindràs cura d’abrigar-te bé quan surtis de nit». —Aquí esclafí una esmeca molt brugi-brugi—. Ho, ho, ho!

I féu com aquell qui es neteja la jama amb la carta.

—Bé —vaig fer jo—. Ja n’hi ha prou, oh germans meus.

Als pantalons del vec estarri només hi havia una malenca quantitat de calé —no pas més de tres golis—, de manera que la vam llençar pel carrer, aquella porqueria de xavalla, veces per als coloms en comparació amb el monís que dúiem a sobre. Tot seguit, vam rompre el paraigua i vam razdratzar la plati, tot engegant els bocins al vent, germans meus, i així vam acabar aquella conya de l’esterri vec d’aire professoral. No havíem fet gran cosa, ja ho sé, però la nit tot just començava i no penso pas demanar-vos apipologies a vosaltres ni a ningú per això. Els ganivets de la llet plus ja m’estaven burxant d’una manera punyent i horrouxou.

Ara calia fer la bona acció, que era una forma de despendre una mica de calé, per tal de tenir més d’un incentiu per anar a crastar una botiga, i també de preparar-nos una coartada per endavant; de manera que ens en vam anar tots als Duke of New York, a l’Amis Avenue, i com calia suposar allà s’estaven tres o quatre velles babutxques pitejant cafè i d’altres potingues, que pagaven amb bons AE (Ajuda de l’Estat). Ara érem els malxics bondadosos, que saludaven somrient aquest i aquell altre, però les velles i arrugades harpies es posaren neguitoses, començaren de tremolar-los les ruques venoses amb les quals agafaven els gots, i les taules quedaren plenes d’esquitxos de llurs beuratges.

—Deixeu-nos tranquil·les, minyons —digué una d’elles, que tenia la cara con un mapa, i és que devia tenir més de mil anys—, no som més que unes pobres velles.

Nosaltres, però, ens acontentàrem a ensenyar les zubis, blanques llampades, ens asseguérem, premérem el timbre i vam esperar que vingués el mosso. Quan arribà, tot nerviós i fregant-se les ruques amb el davantal llardós, demanàrem quatre veterans: una barreja de rom i aiguardent de cireres, que era d’allò més popular aleshores, i que alguns la preferien a la canadenca, amb unes gotes de llima. Després, vaig dir al mosso:

—Porta alguna cosa ben alimentosa per a aquestes pobres i velles babutxques. Whisky doble per a totes i alguna cosa per acompanyar-lo.

I vaig abocar tots els diners que duia a la butxaca sobre la taula, i els altres tres feren talment, oh germans meus. Així que el mosso serví sengles gots de focdor doble a aquelles harpies estàrries i espantades, que s’havien quedat sense saber què dir ni què fer.

—Gràcies, minyons —deixà caure una d’elles, però era evident que es maliciaven que se n’estava preparant una de grossa.

Tanmateix, cadascuna d’elles va rebre una ampolla de Yank General, o sigui, de conyac, per endur-se-la a casa, i vaig pagar per tal que l’endemà al matí enviessin a cada una una dotzena de croissants i cafè, de manera que les txines velles i fetoroses deixaren les adreces al taulell. Després, amb el calé que ens quedava compràrem, germans meus, tots els pastissos de carn, els pretzels, els entrepans de formatge, les patates fregides i les barres de xocolata que hi havia en aquell mesto, i tot allò també anà a parar a mans de les velles bruixes. Aleshores diguérem:

—Tornem en un minut.

I les velles ptitses no paraven de dir:

—Gràcies, minyons.

—Que Déu us beneeixi, nois.

I sortírem al carrer sense ni una virolla a la carmana.

—Això et fa sentir d’allò més dobi, oi? —comentà en Pete.

Un podia vidar que el pobre i fotut Talòs no poniava ni un borrall de tot allò que passava, però no deia res per por que li diguéssim glupi i capsigrany. Bé, vam sortir i tombàrem la cantonada cap a l’Attlee Avenue, i vam veure que la botiga on venien llaminadures i càncers encara era oberta. Feia ben bé tres mesos que no passàvem per allà, i en general tot el barri estava molt tranquil, i per això ni la militsa armada ni els autos de patrulla no rondaven gaire per allí, i més aviat els vèieu més cap al nord del riu. Ens vam posar les màscares: eren de nova factura, verament horrouxou, allò que se’n diu ben parides. Representaven cares de personatges històrics (te’n deien el nom quan les compraves); la meva era Disraeli, la d’en Pete representava Elvis Presley, en Georgie tenia la d’Enric VIII i el pobre Talòs anava amb la d’un vec poeta que es deia Pebe Shelley; eren disfresses autèntiques, amb cabells i tot, fabricades amb una vestxa plàstica especial, de tal manera que, quan te la treies, podies enrotllar-la i ficar-te-la dins el coll de la bota. Entràrem tres, i en Pete es quedà de txasso a fora, per bé que no calia preocupar-se per res. Tan bon punt fórem dins la botiga, ens precipitàrem devers l’Slouse, l’amo, un vec com un bocoi de gelea que de seguida s’adonà de què anava la cosa i girà de dret cap a la rebotiga, on tenia el telèfon i potser la puixca ben lubricada, amb les corresponents sis bales de merda. El Talòs donà la volta a l’entorn del taulell, escorri com un ocell, tot fent volar paquets d’esnout i esclafant un gran cartell de propaganda en el qual una esmoleta mostrava les llampants zubis als clients i gronxava els seus grudots anunciant una nova marca de càncers. Allò que un pogué vidar aleshores fou una mena de pilota enorme que rodava cap a dins de la botiga, rere la cortina, i que no era més que el fotut Talòs i l’Slouse agarbint-se en una lluita a mort. S’eslussaven panteixos, roncs i cops darrere la cortina, i vestxes que queien, i renecs, i després un vidre que es rompia en mil bocins. La mare Slouse, la muller, s’havia quedat com petrificada rere el taulell. Sospitàrem que es posaria a critxar assassins per poc que pogués, de manera que vaig fer la volta al taulell ben escorri i la vaig aferrar amb els braços, i cal dir que també estava força revinguda, ben horrouxou; vaig nucar el seu perfum i vaig notar que tenia uns grudots flonjos que tremolaven com si fossin flams. Li vaig posar la ruca sobre la rot per tal que deixés de pregonar mort i destrucció als quatre vents celestials, però la mala puta em clavà una mossegada verinosa, i aleshores vaig ser jo qui va critxar, i ella proferí un udol amb la boca oberta per atreure la militsa. Bé, llavors no hi hagué altre remei que toltxocar-la com Déu mana amb un dels pesos de la balança, i tot seguit clavar-li un bon cop amb una barra d’obrir caixons, i això va fer brollar la roja com una vella amiga. La vam deixar caure a terra i li arrencàrem la plati per divertir-nos una mica, i li vam fer unes dolces carícies amb la punta de les botes perquè deixés de gemegar. I en vidar-la allà estesa, amb els grudots a la fresca, em vaig demanar si ho faria o no, però vaig decidir de deixar-ho córrer fins més tard. Llavors vam escurar la caixa, i els guanys de la notxi foren força horrouxous, i després d’haver uns quants paquets dels millors càncers cadascú, germans meus, vam tocar el dos.

—Un grandolàs malparit era aquest —repetia el Talòs.

No m’agradava l’aspecte del Talòs; anava brut i malforjat, com un vec que acaba de barallar-se, que això era el que havia estat fent, és clar, però mai no ha d’aparentar-ho. Duia la corbata com si l’hi haguessin trepitjada, la màscara arrencada i la llitsa bruta de pols, així que el ficàrem en un carreró i el vam netejar un malenqui, humitejant els taixtucs amb saliva per llevar-li la ronya. Les coses que fèiem pel pobre Talòs. Retornàrem al Duke of New York ben escorri, i vaig calcular pel meu rellotge que no havíem estat a fora més de deu minuts. Les velles i estàrries babutxques encara eren allà, amb els cafès, els whiskies i els beuratges que els havíem pagat, i vam fer:

—Hola, noies, com va això?

I elles, altre cop la vella cançó:

—Sou molt amables, minyons, que Déu us beneeixi.

I vam tocar el ninganing, i aquesta vegada acudí un altre mosso i vam demanar cervesa amb rom, perquè estàvem morts de set, germans meus, i tot allò que les velles ptitses volguessin. Llavors vaig adreçar-me a les velles babutxques:

—Nosaltres no ens hem mogut d’aquí, oi? Ens hem estat aquí tota l’estona, entesos?

Elles ho van pescar ben escorri, i feren:

—Oi tant, minyons. No us hem perdut pas de vista ni un moment. Que Déu us beneeixi, nois —i anaven xumant.

En realitat, no és que tingués gaire importància. Passà més de mitja hora abans que la militsa donés senyals de vida, i només eren dos rozzis molt joves els qui van fer acte de presència, tots rosadets sota els grans xlems de coure. Un d’ells digué:

—En sabeu res, del que ha passat a la botiga de l’Slouse aquesta nit?

—Nosaltres? —vaig fer, amb cara d’innocent—. Caram, què ha passat?

—Robatori i batussa. Dos hospitalitzats. On heu estat aquest vespre?

—No em parleu amb aquest to insultant —vaig dir—. No m’agraden aquestes insinuacions ofensives. Tot això em resulta molt desagradable, perquè us mostreu suspicaços, germanets meus.

—Han estat aquí tota la nit, minyons —començaren de critxar les velles esmoletes—. Que Déu els beneeixi! No trobaríeu enlloc uns xicots més bons i generosos que ells. No s’han mogut d’aquí en tota la nit. Ni tan sols els hem vistos alçar-se de la cadira.

—Nosaltres no fem més que preguntar —digué l’altre rozzi jovenet—. Hem de complir amb el nostre deure com el més pintat.

Abans d’anar-se’n, però, ens van clavar una desafiadora llambregada d’advertència. Quan s’allunyaren, els vam engegar un musical petarrelleig amb els llavis: prrrrzzzzrrrr. Això no obstant, no podia evitar de sentir-me una mica decebut de com anaven les coses últimament. En realitat, no hi havia res contra què lluitar de debò. Tot resultava tan fàcil com un besa’m-els-xarris. Amb tot, la nit era encara molt jove.





2


Quan vam sortir del Duke of New York, vidàrem a tocar de l’ample finestral il·luminat del bar un vell i balbucient pianista o torrat, que bramava entonant les porques cançons dels seus pares, bo i rotant berp berp entre l’una i l’altra, com si tingués una merdosa i fotuda orquestra dins la budellada podrida i pudent. Aquesta és una vestxa que mai no he pogut suportar. Mai no he pogut suportar de veure un paio tot ronyós, renouer, rotaire i borratxo, tant se val l’edat que tingués, però molt especialment quan era un txelovec realment estarri com aquell. Estava com enclastat contra la paret, i portava la plati feta una desgràcia, tota arrugada i malgirbada, plena de cala i de fang, de quisca i de mam. De manera que el vam agafar i el vam estovar amb uns bons tolxocs ben horrouxous, però ell va continuar cantant. La cançó feia:

I tornaré al costat de la meva amor, l’amor meva,

quan tu, amor meu, te n’hagis anat.



Però després que el Talòs li hagué clavat uns quants cops de puny al mig de la rot fastigosa de torrat, deixà de cantar i es posà a critxar:

—Va, pegueu, pegueu, covards fills de puta, que ja no vull viure més en aquest món de merda.

Llavors li vaig dir al Talòs que s’apartés una mica, perquè de vegades m’interessava d’eslussar les coses que aquests estarris decrèpits solien dir sobre la vida i el món.

—Oh! I per què és una merda? —vaig fer.

—És un món de merda —contestà critxant—, perquè deixa que els joves estomaquin els vells com heu fet vosaltres, i ja no hi ha ni llei ni ordre.

Critxava fort i brandava les ruques i deia esloves realment horrouxous, solament que de les quixques li pujaven aquells berp berp, com si hi tingués alguna cosa en òrbita, o com si alguna vestxa el tallés bruscament d’una manera xumxum; el vell vec amenaçava amb els punys i cridava:

—Aquest ja no és món per a un vell com jo, per això no em feu gens de por, xicotets meus, perquè estic massa borratxo per sentir dolor si em pegueu, i si em matàveu, moriria content.

Nosaltres esmecàrem i, tot seguit, somriguérem, sense dir res, i després el torrat prosseguí dient:

—Quina mena de món és aquest? Homes a la lluna i homes giravoltant a l’entorn de la terra talment com papallones a l’entorn d’un llum, i ja ningú no fa cas de la llei i l’ordre d’aquesta terra. Apa, doncs, ja podeu fer la vostra maleïda voluntat, trinxeraires covards i merdosos.

I acabà d’arrodonir-ho amb una mica de música labial —«Prrrrzzzzrrrr»— semblant a la que nosaltres havíem ofert als joves militses, i després es posà a cantar de nou:

Oh, pàtria, pàtria estimada, per tu vaig lluitar

i et vaig donar la pau i la victòria…



Així que el cracàrem de mala manera, amb les llitses il·luminades per un somriure, però ell no parà de cantar. Aleshores li férem la traveta, i caigué feixugament a terra, i com un sortidor brollà de la seva rot una gitarada de cervesa. Fou tan fastigós, que li vam aplicar el tractament de la bota, una puntada de peu cadascú, i llavors de la seva ronyosa i fotuda rot en sortí crova, i no pas música ni gitarada. Llavors vam seguir el nostre camí.

Pels encontorns de la central elèctrica municipal, topàrem en Billyboy i els seus cinc drugs. Ara bé, en aquells temps, germans meus, les colles eren generalment de quatre o de cinc, perquè era un nombre adequat per mobilitzarse en cotxe —quatre era el nombre ideal per encabir-se còmodament en un vehicle— i sis, el límit màxim d’una banda. De vegades les bandes s’aplegaven per tal de formar un exèrcit malenqui per emprendre una bona guerra nocturna, però en general valia més sortir a rondar en ardats reduïts. Només de veure la llitsa grassa i somrient d’en Billyboy se’m revoltava l’estómac, i sempre exhalava aquella von d’oli molt ranci que s’ha fet servir per fregir una i altra volta, fins i tot quan anava vestit amb la seva millor plati, com ara. Ens vidaren al mateix temps que nosaltres a ells, i ens vam quedar contemplant-nos en absolut silenci. La cosa aniria de debò: faríem servir el nos, l’usi i la britva, i no solament ens les hauríem amb els punys i les botes. En Billyboy i els seus drugs suspengueren la feina que tenien entre mans, la qual consistia a fer-li alguna cosa a una devotxca joveneta i ploramiques que tenien allà, i que no devia passar dels deu anys, la qual no parava de critxar amb la plati encara posada. En Billyboy l’aferrava d’una ruca, i el seu lloctinent, en Leo, de l’altra. Probablement representaven l’escena de les esloves porques, abans de passar a la d’una malenca ultraviolència. Quan ens vidaren arribar, soltaren la petita ptitsa plorinyosa —on l’havien trobada n’hi havia moltes més—, i la noieta fugí corrents, les primes cames blanques espitllant en la fosca, sense parar de bramar oh oh oh. Jo vaig dir, amb un somriure ampli i drug:

—Bé, que em pengin si no és el fofo i pudent cabró d’en Billyboy en verinosa persona. Com estàs, ampollota d’oli de cuina barat? Apropa’t, que te’n clavaré una als jarblons, si és que en tens, eunuc greixinós!

I tot seguit començà la conya.

Tal com he dit, érem quatre contra sis, però el pobre Talòs, malgrat la seva niciesa, valia per tres dels altres a l’hora de jugar brut i d’esbatussar-se follament. El Talòs duia una usi o cadena d’una llargària força horrouxou enrotllada a la cintura —ben bé un parell de voltes—, i aleshores la desenrotllà i va començar de fer-la giravoltar destrament cap als ulls o glassis. En Pete i en Georgi tenien uns bons nossos ben esmolats, i jo, per la meva part, duia una magnífica i estàrria britva, també ben esmolada i horrouxou, que en aquells temps a les meves mans tallava i llampegava amb art consumat. Heu-nos allà dratsant entre les ombres, mentre sortia la vella lluna amb els homes a la seva superfície, i els estels lluïen com ganivets ansiosos per prendre part en la dratsa. Amb la meva britva vaig aconseguir d’esquinçar de dalt a baix la plati d’un altre drug d’en Billyboy, d’un sol tall net que ni tan sols li vaig esgarrapar el plot. Així, al mig de la dratsa, aquell drug d’en Billyboy es trobà tot d’una obert com una tavella de pèsols, la panxa nua i els pobres i tristos jarblons a la fresca, i en veure’s razdratzat d’aquella manera, començà a cridar i a brandar els braços, de manera que abaixà la guàrdia, i aleshores el vell Talòs, que feia xiular juiiiissss la cadena com una serp, li clavà fuetada just als glassis, i el drug d’en Billyboy fugi tentinejant i braolant a cor què vols. Ens estàvem desempallegant ben horrouxou, i no vam trigar gaire a tenir el lloctinent d’en Billyboy estassat a terra, orbat d’un cop de cadena del fotut Talòs, i el lliudi s’arrossegava i ganyolava com un animal, però amb una bona puntada de peu al gulliver quedà flotant pels núvols.

Com sempre, de tots quatre el Talòs fou el qui en sortí amb l’aspecte més desastrat, és a dir, amb la llitsa tota plena de crova i la plati llardosa i tota malgirbada; en canvi, nosaltres estàvem frescos com una rosa, i tots endreçats. Jo volia pescar el fofo i pútid Billyboy, i allà em teníeu dansant amb la britva a la mà, com un barber a bord d’un vaixell en una mar agitada pel temporal, i mirant de fer-li uns bons talls a la llitsa bruta i greixinosa. En Billyboy tenia un nos llarg, però era una malenqui massa lent i feixuc per poder vredar seriosament ningú. Germans meus, quina satisfacció en valsar —un dos tres a l’esquerra, un dos tres a la dreta— i cop de tall a la galta esquerra, i cop de tall a la galta dreta, i de sobte dues cortines de crova que davallen com qui diu al mateix temps, a banda i banda de la seva nàpia oliosa i llorda, en l’estelada nit hivernal. Avall queia la crova talment dues cortines roges, però un podia vidar que en Billyboy no sentia pas res, i avançava arrossegant els peus com un ós fastigós i gras, apuntant-se amb el seu nos.

Tot de cop vam eslussar les sirenes i vam comprendre que s’atansaven els militses amb les puixques a punt per fora de les finestrelles dels cotxes policials. La petita debotxca plorinyosa segurament els havia avisats, per tal com hi havia una cabina per trucar els rozzis no gaire enllà de la central elèctrica municipal.

—Ja t’enxamparé aviat, no tinguis por —li vaig cridar—, cabró pudent! Et tallaré dolçament els jarblons!

S’allunyaren corrent, lentament i panteixant, en direcció al riu, llevat del lloctinent Leo, que es quedà roncant estès a terra, i nosaltres vam fugir cap a l’altre costat. En tombar la cantonada més propera hi havia un carreró, fosc i desert i obert als dos extrems, i allà ens aturàrem a prendre alè, de primer panteixant i després més pausadament, fins que per fi vam poder respirar normalment. Era com descansar al peu de dues muntanyes terrorífiques i enormes, que eren els blocs de cases, i a totes les finestres de les quals podíeu vidar la dansa de la llum blavosa. Era la teli. Aquella nit feien un programa d’aquells que solien dir-ne mundials, perquè tots els habitants del món podien vidar si volien el mateix programa; aquest públic el constituïen generalment els lliudis de mitjana edat de la classe mitjana. Presentaven algun còmic famós, un txelovec estúpid, o una cantant negra, i tot això ho engegaven a l’espai extraterrestre, on hi havia satèl·lits artificials especials per a la teli, germans meus. Esperàrem panteixant, i poguérem eslussar les sirenes de la militsa que s’allunyaven cap a l’est, i així vam comprendre que estàvem estalvis. El pobre Talòs, emperò, continuava esguardant els estels i els planetes i la lluna amb la rot badada com un vailet que mai no els hagués vidat, i tot d’una digué:

—M’agradaria saber què hi ha allà dalt. Què hi deu haver en aquelles coses?

Li vaig clavar un bon cop de colze, tot dient:

—Anem, glupi malparit. No hi pensis més. És molt probable que hi hagi vida com aquí, amb txelovecs que reben ganivetades i d’altres que les claven. I ara endavant les atxes, que la notxi encara és molodoi, oh germans meus.

Els altres esmecaren en sentir això, però el pobre Talòs em fità tot seriós, i després alçà altre cop els ulls devers els estels i la lluna. Vam tirar carreró avall, mentre el programa mundial blavejava a banda i banda. El que ara necessitàvem era un auto, de manera que en sortir del carreró vam tombar a l’esquerra i, tan bon punt vam vidar la gran estàtua de bronze d’un poeta estarri, que tenia el llavi superior de mico i duia una pipa clavada a la rot fastigosa i botida, vam saber que érem a la Priestly Place. Prosseguírem cap al nord i arribàrem al llord i antic Filmodrom, que estava tot escrostonat i ruïnós, per tal com ja no hi anava gairebé ningú, llevat d’alguns malxics com jo i els meus drugs, i encara només a bramar o a razdratzar o a practicar una mica el tri-surt-tri-surt a les fosques. Vam poder vidar al cartell enganxat a la façana del Filmodrom, i al parell de fotografies plenes de cagades de mosca clavades a sota, que es tractava de l’acostumada batussa entre «comboys», amb els arcàngels al bàndol del comissari, els quals, disparant a tort i a dret, liquidaven els lladres de bestiar, sorgits de les legions combatents de l’infern, la mena de vestxa engalipadora que la productora de l’Estat filmava en aquella època. Els autos aparcats vora el sini no eren pas horrouxous ni tot això, sinó més aviat vestxes estàrries i merdoses, però hi havia un Durango 95 bastant nou que em va semblar que podia anar. En Georgie duia al clauer una d’aquestes policlaus, que en deien, de manera que al cap de poca estona ja érem tots dins: el Talòs i en Pete al darrere, fumant uns càncers amb aires de grans senyors; jo vaig fer girar la clau de contacte, i el motor s’engegà amb un zumeig verament horrouxou, i vam sentir a les quixques una càlida i deliciosa vibració que s’escampà per tot el cos. Tot seguit vaig enfonsar la noga, i vam sortir marxa enrere sense que ningú no ens veiés.

Vam fer una volta pels ravals, tot espantant els vecs i les txines d’edat que travessaven els carrers i fent zigazagues darrere dels gats i tot això. Després enfilàrem el camí de ponent. No hi havia gaire trànsit, de manera que vaig continuar amb la noga a fons, i el Durango s’empassava la carretera com si fos un fideu. Ben aviat corríem entre els arbres hivernencs i la fosca, germans meus, ja que tot era més negre que una gola de llop, i en un indret els fars il·luminaren una tossa que obria la rot ensenyant les dents i grunyint, i tot seguit proferí un ganyol i rebentà sota el cotxe, mentre el fotut Talòs es pixava de riure al seient del darrere. —«Ho, ho, ho»—. Després vam veure un tendre malxic amb la seva esmoleta, llubillubant sota un arbre, de manera que ens aturàrem i els saludàrem a crits; tot seguit ens vam abraonar sobre ells i els vam escalfar una mica més amb un parell de tolxocs donats sense gaire esma, però que els van fer bramar, i seguírem el nostre camí. El que buscàvem ara era de fer l’antiga visita sorpresa. Això sí que era emocionant i bo per esmecar una estona i sentir la fuetada de la ultraviolència. Per fi arribàrem a una mena de poble, i justament cap als afores del poble hi havia una caseta, separada de les altres, amb una mica de jardí. La lluna era ben alta, ara, i vam poder vidar la caseta ben clarament mentre alentia la marxa i frenava el cotxe, i els altres tres reien com betzumis, i aleshores vidàrem que al capdamunt de la porta de la caseta deia «Llar», un nom força glupi. Vaig baixar de l’auto, tot ordenant als meus drugs que paressin de riure i es posessin seriosos, i després d’obrir la porta malenca del jardí em vaig apropar a l’entrada de la casa. Vaig nocar suaument i discreta, i no sortí ningú, de manera que vaig tornar a nocar més fort, i aquesta vegada vaig eslussar que venia algú i que treien la balda; la porta s’obrí un parell de dits, i aleshores vaig vidar un glassi que em fitava i que la porta estava assegurada amb una cadena.

—Sí? Qui és?

Era la golosa d’una esmoleta, d’una devotxca jove, pel timbre, així que li vaig contestar amb un llenguatge molt refinat, la golosa d’un autèntic cavaller:

—Perdoneu, senyora, em sap molt de greu de molestar-vos, però el meu amic i jo hem sortit a fer un volt, i el meu amic s’ha trobat malament tot de cop i ha caigut en basca, i ara és allà al camí, sense sentits i gemegant. Tindríeu la bondat de deixar-me parlar per telèfon per cridar una ambulància?

—No en tenim, de telèfon —contestà la devotxca—. Sí que ho sento, però no en tenim. Haurà d’anar a un altre lloc.

A l’interior de la caseta s’eslussava el clec clec clec cataclec clecclec d’un vec que escrivia a màquina, i aleshores el soroll emmudí i vaig sentir la golosa del txelovec que deia:

—Què passa, amor meu?

—Bé —vaig fer—, em faríeu la mercè de donar-me un got d’aigua? Es veu que s’ha desmaiat, sabeu?, s’ha quedat inconscient.

La devotxca vacil·là un instant i després digué:

—Esperi un moment.

I se n’anà cap a dins; els meus tres drugs havien baixat en silenci de l’auto i s’aproparen furtivament, tot posant-se les màscares, i jo també em vaig posar la meva, i llavors tot va ser qüestió de ficar la ruca i destravar la cadena, per tal com havia estovat aquella devotxca amb la meva golosa melosa, ella no tancà la porta com hauria hagut de fer: érem gent estranya que veníem de la nit. Tots quatre vam entrar aleshores com una tromba, el fotut Talòs fent-se el xut com de costum, saltant com una cabra boja i cantussejant esloves porques, i era una casa bonica i malenca, cal dir-ho. Entràrem tots esmecant a la cambra on hi havia llum, i allà s’estava aquella devotxca com atemorida, una jove i ferma esmoleta amb uns grudots ben horrouxous, i al seu costat, aquell txelovec que era el seu mud, jove també amb otxquis de muntura de carei, i damunt una taula, una màquina d’escriure i tot de papers esbarriats, però n’hi havia una pila petita que devien ser els que ja havia escrit, així que allí teníem un altre manso intel·ligent i erudit de la mateixa mena que aquell al qual havíem tolxocat unes hores abans; aquest, però, era escriptor i no pas lector. Sigui com sigui, el txelovec digué:

—Què és això? Com us atreviu a entrar a casa meva sense permís?

I tota l’estona li tremolava la golosa, i les ruques també. De manera que vaig fer:

—No tinguis por. Si al teu cor nia el temor, oh germà, et prego que el foragitis tot seguit.

Mentrestant, en Georgie i en Pete se n’anaren a buscar la cuina, i el Talòs esperava ordres, devora meu, amb la rot badada.

—I això què és, eh? —vaig preguntar, prenent la pila de papers de la taula, i el mud de la muntura de carei contestà, entrebancant-se:

—Això és precisament el que vull saber. Què és això? Què voleu? Sortiu d’aquí abans no us faci fora.

En sentir-ho, el pobre Talòs, amb la seva màscara de Pebe Shelley, esclafí una sonora esmeca, braolant com un animal.

—És un llibre —vaig dir—. Estàs escrivint un llibre. —Vaig procurar de donar un to aspre a la meva golosa—. Sempre he sentit una gran admiració pels que escriuen llibres. —Aleshores vaig donar una ullada a la primera fulla, en la qual hi figurava el títol: La taronja mecànica, i vaig exclamar—: Bufa, quin títol més glupi! Qui ha sentit parlar mai d’una taronja mecànica? —Llavors vaig llegir-ne un malenqui fragment en veu alta, pujant de to fins a imitar la golosa aguda d’un predicador—: «Per tal d’oposar-me a l’intent d’imposar-li a l’home, criatura que madura i és capaç de demostrar bondat, de beure el nèctar que brolla dels llavis barbuts de Déu, per tal d’oposar-me, dic, a l’intent d’imposar-li lleis i condicions tan sols apropiades per a una creació mecànica, alço la ploma com una espasa…».

El Talòs etzibà l’antiga música labial, i jo no vaig poder deixar d’esmecar. Llavors vaig començar a esquinçar els fulls i a escampar-ne els bocins per terra, i el vec escriptor gairebé es tornà betzumni i se’m tirà a sobre amb les zubis serrades i les ruques crispades com si fossin urpes. Aquell era el moment que el Talòs esperava, i entrà en acció somrient, i cridant ep ep i ah ah ah, buscant la rot tremolosa d’aquell vec, crac crac, primer amb el puny esquerre i després amb el dret, de manera que la nostra vella druga la roja —la roja que, com el vi, sempre raja igual arreu, com si fos produïda per la mateixa bodega— començà de brollar i a tacar la magnífica catifa immaculada i els trossos del llibre que jo anava razdratzant sense parar. Durant tota aquesta estona, la devotxca, la fidel i amant esposa del txelovec, s’estava com glaçada a tocar de la llar de foc, però ara començà a proferir uns critxos malenquis i esquerdats, com acompanyant el compàs que marcava el fotut Talòs amb els seus punys. Aleshores aparegueren en Georgie i en Pete, venint de la cuina, tots dos rosegant alguna cosa, bé que amb les màscares posades, ja que no calia llevar-se-les per menjar, en Georgie amb una pota freda de qui sap què en una ruca i mitja barra de cleb untada amb masia a l’altra, i en Pete amb una ampolla de cervesa que vessava escuma pel gulliver i un bocí horrouxou de pastís de pruna. Es posaren a esmecar ho ho ho quan vidaren el Talòs que saltironava tot clavant-li cops de puny al vec escriptor, i el vec escriptor platxava que li havien arruïnat l’obra de la seva vida, i feia bu hu hu amb la rota tota sangonosa, però predominava el ho ho ho mig ofegat d’aquell qui menja, i fins i tot podíeu veure el menjar mig mastegat dins la rot d’en Georgie i en Pete. A mi allò no em va agradar gens, perquè era una porcada, així que vaig dir:

—Ja n’hi ha prou de nyamar. Jo no us he donat pas permís. Afermeu aquest vec per tal que pugui vidar-ho tot i que no fugi.

Aleshores deixaren la llardosa pistxa damunt la taula, entre els papers esquinçats, i s’abraonaren sobre el vec escriptor, les otxquis de muntura de carei del qual estaven trencades però continuaven cavalgant al seu nas, mentre el fotut Talòs saltironava i ballava, fent tremolar els ornaments de sobre la lleixa de la llar de foc (d’un cop de mà els vaig fotre tots a terra i ja no tremolaren més, germanets), sense deixar d’estomacar l’autor de La taronja mecànica, el qual ara tenia la llitsa tota morada i degotava com si fos una mena de fruita d’allò més sucosa.

—Ja està bé, Talòs —li vaig dir—. Ara anem a una altra vestxa, i que Bog ens empari.

Llavors es féu el massip amb la devotxca, que no callava amb el seu critx critx critx, i amb una clau de lluita lliure ben horrouxou li aferrà les ruques a l’esquena, mentre jo li estripava això, allò i allò altre, i els altres anaven deixant caure els seus ho ho ho, i vam veure que tenia uns bons grudots ben horrouxous, que tot seguit exhibiren uns glassis tots rosadets, oh germans meus, i mentrestant jo em treia els pantalons i em preparava per l’envestida. Tot envestint, eslussava els crits de sofriment, i el vec escriptor ple de crova, que en Georgie i en Pete tenien afermat i bregava per soltar-se, bramant com un betsumni les esloves més porques que jo ja coneixia i d’altres que s’anava inventant. Després de mi era just que li toqués el torn al pobre Talòs, i el meu drug ho va fer esbufegant i panteixant com una bèstia, sense que se li mogués ni un pèl la màscara de Pebe Shelley, mentre jo tenia ben fermada l’esmoleta. Després vam fer canvi de parella: el Talòs i jo aferràrem el bavallós vec escriptor, que ni esma tenia per lluitar, i amb prou feina mussitava alguna eslova ara i adés, com si estigués navegant després d’haver-se pres una moloca plus en un bar, i en Pete i en Georgie van haver la part que els tocava. Després, tot es va calmar, i nosaltres estàvem plens d’una mena d’odi, de manera que cracàrem tot allò que restava sencer —la màquina d’escriure, el llum, les cadires—, i el Talòs, com ja era típic en ell, apagà el foc pixant-s’hi i es preparà per cagar-se a la catifa, ja que de paper no en faltava pas, però jo vaig dir que no.

—Fora, fora, fora, fora! —vaig udolar.

El vec escriptor i la seva txina no semblaven d’aquest món, tots plens de crova i fets malbé i gemegant. Però viurien.

De manera que muntàrem en el cotxe que ens esperava i vaig deixar que en Georgie agafés el volant, perquè jo em sentia una malenqui destrempat, i retornàrem a la ciutat, tot esclafant pel camí qui sap quines coses rares que xisclaven.





3


Jecarem de retorn a la ciutat, germans meus, però just a l’entrada, no pas gaire lluny d’allò que en deien el Canal Industrial, vam vidar que l’agulla indicadora de la benzina tot de cop aparia caiguda, talment com les nostres pròpies agulles, ha ha ha, i l’auto tossia cof cof cof. Però no calia amoïnar-se gaire, perquè allà mateix es veien les llampades dels llums blaus d’una estació de tren: s’encenien i s’apagaven, s’encenien i s’apagaven. La qüestió era si deixaríem l’auto per tal que el sobiressin els rozzis o si (ja que teníem ganes de destruir i de matar) li clavaríem una bona tolxocada cap a les aigües estàrries per tal de contemplar un espectacular i sorollós plesc abans no es morís la nit. Ens volcàrem per això darrer i, després de baixar i soltar el fre, tots quatre els tolxocàrem fins al caire de l’aigua bruta, que era com una mena de melassa mesclada amb productes del jama humà, i un cop allà li clavàrem un bon tolxoc horrouxou i avall va. Vam haver de recular d’un salt per por que la merda no ens empastifés la plati, i cap dins se n’anà, esplassshhh i gluc gluc gluc, ben lentament i suaument.

—Bon vent, vell drug —exclamà en Georgie.

I el Talòs ho celebrà amb una sonora riallada de pallasso:

—Hu, hu, hu, hu!

Després ens encaminàrem cap a l’estació per agafar el tren directe al centre, com en deien aleshores del sector del bell mig de la ciutat. Vam pagar sense piular els nostres bitllets i esperàrem amb tota correcció i sense fer tabola a l’andana, i el fotut Talòs es posà a jugar amb les màquines automàtiques, ja que duia les carmanes farcides de monedes malenques, i semblava disposat a repartir barres de xocolata als pobres i famèlics, però no se’n veia ni un per aquells verals, i tot seguit arribà el vell exprés retrunyint com un dimoni, i vam pujar a un vagó del tren, que anava gairebé buit. Per passar l’estona durant el viatge de tres minuts, ens vam entretenir amb allò que en deien l’entapissat, tot esquinçant-lo i arrencant uns bocins ben horrouxous de les tripes dels seients, i el fotut Talòs atacà amb la cadena l’ocna fins que petà el vidre i l’aire de l’hivern es colà dins el vagó, però tots estàvem fora de to, fotuts i esclafats, per tal com la nit ens havia fet desprendre una mica d’energia, germans meus; tan sols el Talòs, com a bon pallasso i animal que era, semblava força animat, si bé anava brut com una guilla i feia una von de suor insuportable, la qual era una de les coses que m’emprenyava del vell Talòs.

Vam baixar al centre i, caminant mandrosament, retornàrem al Korova Milkbar, fent marrada i exhibint a la lluna i els estels i els fanals les espatlles farcides de buata, perquè encara érem uns malxics que fèiem la creixença i, de dia, anàvem a l’escola; quan entràrem al Korova vam trobar que era més ple que abans. El txelovec que havia estat remugant, però, perdut en el seu propi món, carregat de blanca i sintimesc o qui-sap-lo, encara volava i mormolava:

—Murris descastats camí bufa-li l’ull del temps platònic climatèric.

Era probable que ja anés per la tercera o quarta dosi del vespre, ja que tenia aquell to trencat i inhumà, com si hagués esdevingut una cosa, i hauríeu dit que la seva llitsa era verament un tros de guix esculpit. De fet, si volia passar-se tanta estona al seu paradís, hauria hagut d’anar-se’n a un d’aquells caus privats de la rebotiga, en comptes de quedarse al mesto gran, perquè aquí alguns dels malxics podien tenir l’acudit d’entretenir-se una malenca amb ell, per bé que no pas gaire, ja que al Korova hi havia uns massips forçuts capaços de posar fi a qualsevol mena d’aldarull. Amb tot, el Talòs s’apropà al vec, badant la bocassa de pallasso que deixava veure la seva campaneta penjant, i amb la sabog merdosa li clavà una trepitjada al peu del pobre lliudi. Tanmateix, el vec, germans meus, ni se n’adonà, perquè navegava molt lluny del seu cos.

Gairebé tots eren nadsats (com nosaltres en dèiem dels adolescents) que es flipaven amb llet plus o coca i feien conya, però també n’hi havia uns quants de més estarris, tant vecs com txines (però no pas mai de burgesos), que reien i gavoraven a la barra. Pels cabells i la plati baldera que duien (principalment suèters de fibra) es veia que havien estat assajant als estudis de la TV que hi havia en tombar la cantonada. Les devotxques de la colla tenien unes llitses molt vivaces i unes rots grans, molt vermelles, i tot era ensenyar les dents i esmecar a cor què vols, i tant se’ls en fotia que en aquest món de merda passés una cosa com una altra. I aleshores el disc de l’estèreo féu clic clac i emmudí (havia estat en Johnny Zhivago, un cot russky, que cantava Només dia per altre), i durant l’interval, el breu silenci abans que se sentís el següent, una de les devotxques —molt rossa, amb una rot molsuda, molt vermella i somrient, jo diria a punt de tombar la trentena— tot d’una es posà a cantar, amb prou feines uns compassos, com si hagués volgut posar un exemple d’alguna cosa sobre la qual estaven gavorant, i durant un instant, oh germans meus, va ser com si un gran ocell hagués entrat volant al bar, i vaig sentir que tots els pèls malenquis del meu plot se’m posaven de punta i un pessigolleig em corria amunt i avall com si tingués un miler de malenques sargantanes que s’hi passegessin molt lentament. Perquè jo coneixia el fragment que aquella ptitsa cantava. Pertanyia a una òpera de Friedrich Gitterfenster, Das Bettzeug, i era el passatge en el qual ella s’està esnufant amb un tall al degollador, i les esloves fan: «Potser més val així». El cas és que em vaig estremir.

El fotut Talòs, però, tan bon punt va eslussar el fragment de la cançó, com si li haguessin llençat un llomtec de carn roja al plat, deixà caure una de les seves vulgaritats, que en aquest cas fou un petarrelleig labial, seguit d’un udol caní, seguit d’un xiulet doble proferit amb dos dits ficats a la boca i rematat amb una riallada de pallasso. Vaig sentir que m’agafava la febre, com si m’anegués en un pou de crova roja i calenta, tot eslussant i vidant la vulgaritat del Talòs, i vaig cridar:

—Malparit! Malparit de merda, mal educat!

Em vaig inclinar per davant d’en Georgie, que s’estava entre el fotut Talòs i jo, i escorri com un llamp li vaig clavar una pinya al mig de la rot. El Talòs es quedà tot sorprès, amb la rot badada, eixugant-se la crova del gúber amb la ruca, mentre es mirava esbalaït la crova roja que rajava i em mirava a mi.

—Per què ho has fet? —em preguntà, amb el seu posat de glupi de sempre.

Ben pocs havien vidat el que jo havia fet, i aquells qui ho vidaren es feren l’orni. L’estèreo estava engegat de nou i ara tocava una nauseabunda guitarra electrònica. Li vaig contestar:

—Perquè ets un malparit sense bones maneres i sense ni una duca d’idea de com captenir-se en públic, oh germà meu.

El Talòs em clavà una mirada perversa i m’etzibà:

—No m’agrada que hagis fet el que has fet. I no sóc el teu germà ni vull ser-ho mai més.

S’havia tret un taixtuc ple de mocs de la butxaca i s’eixugava el fil roig com desconcertat, i l’esguardava amb les celles arrufades com si pensés que la sang era quelcom propi d’altres vecs, però no pas d’ell. Semblava talment que el Talòs estigués cantant sang per tal de purgar així la vulgaritat que havia comès abans, mentre aquella devotxca cantava música. Ara, emperò, aquella devotxca estava esmecant a cor què vols ha ha ha amb els seus drugs a la barra, i movia la rot roja i li brillaven les zubis; ella ni tan sols se n’havia adonat, de la porca vulgaritat del Talòs. En realitat era a mi a qui havia molestat el Talòs. Li vaig replicar:

—Si no t’agrada el que he fet i no vols que es repeteixi, ja saps el que has de fer, germanet.

I aleshores parlà en Georgie, amb veu tallant:

—Ja està bé. No comencem.

—Això depèn del Talòs —vaig fer—. El Talòs no es pot passar pas tota la jisni captenint-se com una criatura.

I vaig fitar en Georgie amb duresa. La crova roja del Talòs ja gairebé s’havia estroncat, i ell digué:

—Quin dret natural es pensa que té per donar-me ordres i tolxocar-me quan li dóna la gana? Jarblons, li dic, i li buidaré els glassis d’un cop de cadena en un tancar i obrir d’ulls.

—Vigila la llengua —vaig dir, amb veu tan baixa com vaig poder, perquè l’estèreo feia tremolar les parets i el sostre, i el vec que seia a tocar del Talòs ara cridava: «Guspireja més a prop, ultòptim!», i jo vaig repetir—: Vigila la llengua, oh Talòs, si és que vols continuar vivint.

—Jarblons —replicà el Talòs, burleta—: Uns jarblons ben bolxis per a tu! No tenies cap dret a fer el que has fet. Ens les haurem amb la cadena, el nos o la britva, quan tu vulguis, però no toleraré que em clavis tolxocs sense solta ni volta.

—Amb el nos quan tu vulguis —li vaig contestar.

—Voleu callar d’una vegada —féu en Pete—. Som drugs, oi? Els drugs no es comporten d’aquesta manera. Mireu, aquells malxics llenguallargs s’estan esmecant de nosaltres, se’n foten. No ens hem de barallar entre nosaltres.

—El Talòs —vaig fer— ha d’aprendre a quedar-se al seu lloc. Entesos?

—Un moment —digué en Georgie—. Què vol dir això del seu lloc? Aquesta és la primera vegada que sento dir que els lliudis han d’aprendre quin és el seu lloc.

En Pete també ficà la cullerada:

—Si hem de dir la veritat, Alex, no havies d’haver clavat aquest tolxoc al pobre Talòs sense més ni més. Ho diré una vegada i prou. Ho diré amb tot el respecte, però si m’haguessis pegat a mi, m’hi hauria tornat. I no diré res més.

I enfonsà la llitsa en el got de moloca.

Vaig sentir que dintre meu es congriava el desig de razdratzar alguna cosa, però vaig mirar de contenir-lo, dient amb calma:

—Hi ha d’haver un líder. Cal que hi hagi disciplina. Entesos? —Ningú no escassà ni una paraula i ni tan sols assentí amb el cap. Per dins, cada cop tenia més ganes de razdratzar; de cara enfora, cada cop aparentava més calma. Fa molt de temps que sóc el cap. Tots som drugs, però algú ha de portar les regnes. Entesos? Entesos?

Ara tots assentiren, però de mala gana. El Talòs s’estava osutxant la mica de crova que li sortia. I fou ell qui ara parlà:

—Entesos, entesos. Birimboies. Potser estem tots una mica cansats. Més valdrà que no diguem res més.

Em vaig quedar parat i una malenca pugli d’eslussar el Talòs gavorant d’aquella manera tan assenyada. El Talòs prosseguí:

—La millor cosa que podem fer és anar a clapar, així que més valdrà que ens n’anem a casa. Entesos?

Jo no me’n sabia avenir. Els altres dos assentiren, tot dient entesos entesos entesos. Vaig fer:

—Has de comprendre per què t’he clavat el tolxoc a la rot, Talòs. Ha estat per la música, comprens? Em torno betzumi quan algun vec interfereix el cant d’una ptitsa, com si diguéssim. Vet-ho aquí.

—Més valdrà que ens n’anem a casa i espatxquem una mica —insistí el Talòs—. Ha estat una nit molt llarga per a uns malxics que fan la creixença. Entesos?

Entesos entesos feren els altres dos. Jo vaig dir:

—Em sembla que farem bé d’anar cap a casa. El Talòs ha tingut una idea realment horrouxou. Si no ens veiem durant el dia, oh germans meus, bé… al mateix lloc i a la mateixa hora, demà?

—Oh, sí —contestà en Georgie—. Em penso que ja ho podem deixar convingut.

—Jo —digué el Talòs— potser arribaré una mica més tard. Però al mateix lloc i a la mateixa hora, demà, em sembla bé. —Encara s’eixugava el gúber, malgrat que ja no li sortia gens de crova—. I —afegí— esperem que no hi hagi aquí més ptitses cantant.

I esclafí la riallada del fotut Talòs, un sonor hohohohoho de pallasso. Es veu que era massa llosc per ofendre’s d’una manera duradora.

Així que cadascú se n’anà per la seva banda, i jo rotant berp la coca freda que m’havia pitejat. Duia la britva segacolls a punt per si algun dels drugs d’en Billyboy m’esperava pels voltants del bloc de cases, o, si anem al cas, qualsevulla de les altres bandes o grups o xaiques que de tant en tant estaven en peu de guerra amb nosaltres. Jo vivia amb el meu dada i la meva mum en un apartament del bloc de cases municipal 18A, entre la Kingsley Avenue i la Wilsonsway. Vaig arribar a la porta del carrer sense cap inconvenient, per bé que acabava de passar pel costat d’un jove malxic estès a la calçada, que no parava de gemegar i de critxar, ple de talls tot ell, i a la llum del fanal vaig veure també llepades de sang ça i dellà, talment signatures, germans meus, de les conyes de la nit. I també vaig vidar, prop del 18A unes nisnis de devotxca, segurament arrencades violentament en la febre del moment, oh germans meus. Vaig entrar. Al vestíbul hi havia els magnífics murals municipals: vecs i ptitses ben desenvolupats, severs en la dignitat del treball, davant el banc o la màquina, sense ni un fil de plati sobre llurs plots ben conformats. És clar que, com és natural, alguns dels malxics que vivien al 18A havien embellit i decorat l’esmentada pintura mural amb llapis i bolígrafs hàbilment emprats, bo i afegint-hi pèls i virostes rígides, i «globus» amb esloves porques que sortien de les dignes rots d’aquells vecs i d’aquelles devotxques nagois (o sigui, nus). Vaig anar cap a l’ascensor, però no em va caldre de prémer el nopca per veure si funcionava o no, perquè aquell vespre l’havien tolxocat ben horrouxou; les portes metàl·liques estaven totes abonyegades, la qual cosa volia dir que les havien colpejades amb una força realment notable. De manera que vaig haver de pujar els deu pisos a peu, renegant i panteixant, perquè tenia el plot més cansat que no pas el cervell. Aquella nit sentia una necessitat desesperada d’escoltar música, potser estimulat per aquella devotxca que cantava al bar. Volia fer-me’n un panxó, germans meus, abans no em segellessin el passaport a la frontera del son i alcessin la xesta barrada per deixar-me passar.

Vaig obrir la porta del 10-8 amb la meva pròpia clutx, i dins el nostre malenqui apartament no se sentia cap soroll, perquè el pe i l’ema eren al país del somni, i la mum m’havia deixat damunt la taula una malenca de sopar: un parell de llomtecs de carn de pot, dues o tres llesques de cleb amb mantega i un got de l’antiga moloca freda. Hohoho, l’antiga moloca, sense ganivets ni sintimesc ni drencrom! Ai, germans meus, que perversaem semblarà d’ara endavant la llet innocent! Tanmateix, vaig endrapar i beure amb voracitat, tenia més gana que no em pensava, i vaig treure el pastís de fruites de la nevera, i en vaig anar pessigant uns bons bocins que em vaig embotir a la rot famolenca amb fruïció. Tot seguit em vaig escurar les dents i vaig engegar uns quants rots, mentre repassava la fotuda rot amb la jassica o llengua; després em vaig encauar a la meva cambreta o catau, tot afluixant-me la plati. Heus aquí el meu llit i el meu estèreo, l’orgull de la meva jisni, i els discos al prestatge, i tot de banderes i gallarets a les parets, que eren com una mena de records del meu pas per les escoles correccionals d’ençà que tenia onze anys, oh germans meus, cadascun dels quals esplèndidament blasonats amb un nom i un número: SUD 4; DIVISIÓ BLAVA DE LA METRO KORSKOL; ELS XICOTS D’ALFA.

Els petits altaveus del meu estèreo estaven tots distribuïts entorn de la cambra, al sostre, a les parets, a terra, de tal manera que quan m’estirava al llit per eslussar música, em feia l’efecte que estava embolcallat i voltat per l’orquestra. La primera cosa que volia escoltar aquella nit era el nou concert per a violí, del nord-americà Geoffrey Plautus, interpretat per Odysseus Choerilos amb la Filarmònica de Macon (Geòrgia), de manera que el vaig extreure del prestatge on eren curosament afilerats, vaig engegar l’aparell i vaig esperar.

Aleshores, germans, sonà la música. Oh, èxtasi, èxtasi i felicitat celestial! Jo jeia nagoi de pèl a pèl fitant el sostre, el gulliver sobre les ruques damunt el coixí, els glassis closos, la rot badada en èxtasi, eslussant aquelles dolces sonoritats. Oh, esplendorós, l’esplendorositat feta carn! Els trombons crepitaven com làmines d’or sota el llit, i darrere el meu gulliver les trompetes llençaven llengües d’argent, i a tocar de la porta els timbals ressonaven penetrant tot al llarg de les meves tripes i brollaven altre cop tronant i cruixint com caramel mastegat. Oh, allò era la meravella de les meravelles! I aleshores, talment un ocell de fils del més rar metall celestial, o com un vi argentat flotant dins una nau espacial, on les lleis de la gravetat eren una collonada, arribà el solo de violí imposant-se a totes les altres cordes, i teixí com una mena de gàbia de seda al voltant del meu llit. Aleshores entraren arrossegant-se la flauta i l’oboè, talment com cucs de platí, dins l’espessa tofa de fils d’or i d’argent. Jo volava transportat per l’èxtasi, germans meus. El pe i l’ema, que dormien a l’habitació del costat, ja estaven avesats a no nocar la paret per protestar d’allò que ells en deien brogit. Jo els tenia ben ensenyats. Ara prenien pastilles per dormir. Potser, sabent la joia que em produïa la música a la nit, ja les havien preses. Mentre eslussava, amb els glassis fermament closos per tal de cloure’m en l’èxtasi que era millor que no pas qualsevol Bog de sintimesc, albirava unes imatges fabuloses. Hi havia vecs i ptitses, els uns joves i els altres estarris, estesos a terra implorant pietat a crits, i jo esmecava amb tota la rot oberta, mentre els esclafava les llitses amb la bota. I hi havia devotxques esquinçades que critxaven contra els murs i jo les envestia i penetrava com un exlag, i quan la música, que tenia un sol moviment, arribà a la seva total culminació, jo, estès al llit amb els glassis fermament tancats i les ruques sota el gulliver, vaig esclatar i esquitxar i cridar aaaaaaah en èxtasi. I així la bella música arribà al seu lluminós final.

Després vaig escoltar el meravellós Mozart, la Júpiter, i aparegueren noves imatges de llitses diferents que jo esclafava i nyaufava, i tot seguit vaig pensar que escoltaria el darrer disc abans de travessar la frontera, i m’assaltà el desig de quelcom estarri i sòlid i ferm, de manera que vaig triar J.S. Bach, els Concerts de Brandenburg, per les cordes mitjanes i greus. I tot eslussant ara en un èxtasi distint del d’abans, vaig vidar de nou aquell títol del paper que havia razdratzat aquell vespre —hauria dit que feia molt de temps— en aquella caseta anomenada Llar. EI títol al·ludia a una taronja mecànica. Escoltant Bach vaig començar a poniar millor el seu significat, i mentre eslussava la terrosa sumptuositat de l’estarri mestre alemany, em va passar pel cap que m’hauria plagut de tolxocar-los més fort, la ptitsa i el txelovec, i tallar-los a llenques allà mateix.





4


L’endemà al matí em vaig despertar a oh a les vuit oh oh germans meus, i em sentia cansat i fotut i deprimit, i tenia els glassis closos, ben horrouxoument enganxats per la son, de manera que vaig decidir que no aniria a l’escola. Se’m va acudir quedar-me una malenca més al llit, com ara un parell d’hores, i després em vestiria tranquil·lament, i potser fins i tot em posaria en remull a la banyera, em faria unes torrades i eslussaria la ràdio o bé llegiria la gaseta, tot odinoqui. I a la tarda, havent dinat, si em donava la gana, me n’itaria a la fotuda escolivola per veure què s’estava varitant en aquell gran temple del saber glupi i inútil, oh germans meus. Vaig sentir el meu papapà que rondinava i ensopegava, i després com se n’anava a la tintoreria on rabitava, i després la meva mum, que em cridava amb la seva golosa prenyada de respecte, com feia ara que jo m’estava convertint en un home gran i fort:

—Són les vuit tocades, fill. No voldràs pas arribar tard altre cop, oi?

Jo li vaig contestar:

—Em fa una mica de mal el gulliver. Deixa’m estar i miraré de dormir una estona i així se’m passarà.

Vaig eslussar que feia com una mena de sospir, i digué:

—Et deixaré l’esmorzar al forn, fill. Ara me n’haig d’anar.

La qual cosa era veritat, per aquella llei que regia per a tothom que no era una criatura, ni tenia fills petits, ni estava malalt, segons la qual havia de sortir a rabitar. La meva mum treballava en un d’aquells mercats estatals, com en deien, on omplia els prestatges amb sopes i pèsols i mongetes envasats, i tota aquesta cala. Aleshores vaig eslussar que ficava una plàtera al forn de la cuina de gas, i tot seguit es calçà, despenjà l’abric de darrere la porta i, després de sospirar altra volta, digué:

—Me’n vaig, fill.

Jo, però, vaig fer l’orni per retornar al país del son, i em vaig endormiscar realment horrouxou, i vaig tenir un esniti molt estrany i molt real, i no sé pas per què però el cas és que vaig somniar en el meu drug Georgie. En aquest esniti era bastant més gran i més agressiu i rude, i gavorava sobre la disciplina i l’obediència, i que tots els malxics que estaven sota les seves ordres havien d’acatar-les sense dir ni piu, i fer la fotuda salutació com a l’exèrcit, i jo m’estava allà format, com tots els altres, dient sí senyor i no senyor, i llavors vaig vidar clarament que en Georgie duia aquelles estrelles als pletxots i que era com un general. I aleshores féu comparèixer el fotut Talòs amb una tralla, i el Talòs era força més estarri i canut, i li mancaven unes quantes zubis, com vaig poder veure quan esmecà, en vidar-me, i llavors el meu drug Georgie digué, assenyalant-me amb el dit:

—Aquest porta la plati tota plena de quisca i de cala.

I era veritat. Aleshores, em vaig posar a critxar:

—No em pegueu, per favor, germans!

I vaig arrencar a córrer. I corria descrivint cercles, i el Talòs m’encalçava, esmecant a cor què vols, tot fent petar la tralla, i cada vegada que jo rebia un tolxoc ben horrouxou de fuet es disparava un timbre ringringringring, i aquell tritlleig també em clavava una fiblada de dolor.

Aleshores em vaig despertar verament escorri, amb el cor que em feia bap bap bap, i efectivament sonava un timbre brrrrr, i era el timbre de la porta. Vaig fer com si no hi hagués ningú a casa, però aquell brrrrr no parava, i aleshores vaig sentir una golosa que critxava a través de la porta:

—Va, espavila’t, sé que ets al llit.

I de seguida vaig reconèixer la golosa. Era en P. R. Deltoid (un nast ben glupi, com hi ha món), el meu conseller postcorreccional, com deien ells, un vec sobrecarregat de feina, amb centenars de mansos a la seva llista. Vaig cridar ja va ja va ja va, amb golosa de sofriment, i vaig saltar del llit i em vaig vestir, oh germans meus, amb una preciosa bata de seda artificial, tota estampada amb dibuixos de grans ciutats. Després em vaig calçar als nogues unes tofles de llana d’allò més confis, em vaig pentinar la sedosa glòria i de seguida vaig estar llest per rebre en P. R. Deltoid. Quan vaig obrir la porta, el vec entrà arrossegant els peus, amb aspecte fatigat, el gulliver cofat amb un xlapa tot atrotinat, l’impermeable tot llardós.

—Ah, Alex, minyó —em digué—, acabo de trobar la teva mare, sí. M’ha dit que tenies mal de no sé què. I per això no has anat a l’escola, sí.

—Un mal de cap insuportable, germà, senyor —vaig fer amb la meva golosa de cavaller—. Suposo que a la tarda m’haurà passat.

—Al vespre, segur, sí —digué en P. R. Deltoid—. El vespre és el gran moment, oi, Alex, minyó? Seu —digué—, seu, seu —com si aquella fos la seva domi, i jo, el seu invitat.

I ell es deixà caure al balancí estarri del meu dada i començà a gronxar-se, com si hagués vingut només per això. Li vaig preguntar:

—Voleu una tassa de txai, senyor? Vull dir, de te.

—No tinc temps —contestà, i s’anava agrunsant, clavant-me la fotuda mirada amb les celles arrufades, com si disposés de tot el temps del món—. No tinc temps, sí —repetí com un glupi.

Vaig deixar la tetera, i llavors vaig preguntar-li:

—A què dec aquest extraordinari plaer? Hi ha alguna cosa que no rutlla, senyor?

—Que no rutlla? —repetí ell, molt escorri i amb aire garneu, un pèl encorbat i mirant-me fit a fit, sense deixar de gronxar-se.

De cop li cridà l’atenció un anunci de la gaseta, que era damunt la taula: una ptitsa jove, bonica i esmecanta, amb uns grudots prominents, que pregonava, germans meus, les glòries de les platges iugoslaves. Tot seguit, després de cruspir-se-la d’una esgarrapada, el vec repetí:

—Per què penses que hi ha alguna cosa que no rutlla? Que potser has fet res que no havies de fer, sí?

—Era una manera de parlar —vaig replicar—, senyor.

—Bé —féu en P. R. Deltoid—, per la meva banda també no és més que una manera de parlar recomanar-te que paris ment, petit Alex, perquè la propera vegada, com saps molt bé, ja no aniràs a l’escola correccional. La pròxima vegada aniràs a parar a la garjola, i tota la meva tasca no haurà servit de res. Si no tens cap mena de consideració per tu mateix, almenys en pots tenir per mi, que he suat la cansalada mirant de salvar-te. Per a nosaltres és una grossa taca negra, t’ho dic en confiança, no aconseguir de recuperar un minyó com tu; cada cop que un de vosaltres va a raure a la reixa és un fracàs confessat.

—No he fet res que no hagués de fer, senyor —vaig afirmar—. La militsa no té res contra mi, germà, vull dir, senyor.

—No et facis el viu amb això de la militsa —digué en P. R. Deltoid amb to cansat, però sense deixar de gronxolar-se—. Pel sol fet que la policia no t’hagi enxarpat darrerament, no vol pas dir, com tu saps molt bé, que no n’hagis fet alguna de grossa. Anit hi va haver una mica de gresca, oi? Una topada amb nossos i cadenes de bicicleta i tot això. Un dels amics d’un cert minyó més aviat gras va haver de ser recollit per una ambulància pels voltants de la central elèctrica i hospitalitzat, ple de talls de mala mena, sí. Van esmentar el teu nom. La notícia m’ha arribat pels conductes habituals. També es va parlar d’alguns amics teus. Segons que sembla, es van cometre una sèrie de delictes molt variats anit. On ningú no té proves per acusar ningú, com de costum. Però t’ho aviso, petit Alex, perquè com sempre sóc un bon amic teu, l’únic membre d’aquesta malmesa i malaltissa societat que vol savar-te de tu mateix.

—Aprecio la vostra actitud, senyor —vaig fer—, molt sincerament.

—Sí, oi? —exclamà, burleta—. Doncs, vigila, vet-ho aquí. Sabem més coses que no et penses, petit Alex, sí. —I afegí, amb una golosa adolorida, però sense deixar de gronxar-se—: Què dimonis us passa a tots vosaltres? Estudiem el problema, i fa ben bé un segle que l’estem estudiant com uns condemnats, i no hi ha manera de treure’n l’entrellat. Tu tens una bona llar, uns pares bons i afectuosos, i un cervell bastant regular. Què tens a dins, un dimoni que et rosega el cor?

—Ningú no em rosega res, senyor —vaig contestar—. Fa molt de temps que no vaig a parar a les ruques de la militsa.

—Això és el que m’amoïna —sospirà en P. R. Deltoid—. Massa temps per a la teva salut. Ja falta poc per acabar el termini, si no vaig errat d’osques. Per això t’aviso, petit Alex, que procuris mantenir la teva jove i ben pastada probòscide completament neta, sí. Parlo clar?

—Com un llac d’aigües cristal·lines, senyor —vaig fer—. Tan clar com un cel blau al pic de l’estiu. Podeu confiar en mi, senyor.

I li vaig oferir un simpàtic somriure ensenyant totes les zubis.

Tanmateix, quan se n’hagué ucaditat i jo em preparava una tassa de txai ben fort, vaig fer una rialleta per sota el nas pensant en aquella vestxa que tant amoïnava en P. R. Deltoid i els seus drugs. D’acord, faig malifetes, com ara crastar, clavar uns bons tolxocs i obrir uns quants talls amb la britva i practicar el fotut tri-surt-tri-surt, i si em llovetegen, bé, mala sort, oh germanets meus, i no cal dir que no es pot pas governar un país si tots els txelovecs es captenen com ho faig jo de nit. De manera que si em llovetegen i m’haig de passar tres mesos en aquest mesto i sis més en aquell, i després, com tan amablement m’ho adverteix en P. R. Deltoid, la propera vegada, a despit de la gran tendresa dels meus estius, oh germans, haig d’anar a raure al vast zoològic dels horrors, mira, jo dic: «Res més just, però és una llàstima, senyors meus, perquè resulta que no suporto estar engabiat. Per això m’escarrassaré, en aquest esdevenidor que estén els braços blancs i impoluts com la neu cap a mi, abans que el nos no faci la seva o que la sang no es vessi acompanayada d’un cor final de ferros recargolats i vidres esmicolats a la carretera, per tal que no em tornin a llovetar». Heus aquí un bonic discurs. Però, germans, aquest rosegar-se les ungles dels peus per esbrinar quina és la causa de la maldat sí que em fa riure com un malxic. Ells no busquen pas la causa de la bondat, aleshores, per què es basquegen per saber de què va aquella altra broma? Si hi ha lliudis que són bons és perquè els plau de ser-ho, i jo per res del món voldria aigualir-los aquest plaer, així que ells haurien de fer talment a l’altra botiga. I jo era parroquià de l’altra botiga. Més: la maldat és cosa del jo, d’un mateix, de tu o de mi, en l’odinoqui de cadascú, i aquest jo és obra del vell Bog i és també el motiu del seu orgull i de la seva radosti. El no-jo, però, no pot contenir el mal, per consegüent els vecs del govern i els jutges i les escoles no poden consentir el mal perquè no poden admetre el jo. I per ventura la nostra història moderna, germans meus, no és la crònica dels valents i malenquis jos lluitant contra aquestes enormes maquinàries? Tot això us ho dic seriosament, germans. Però el que faig ho faig perquè m’agrada.

I ara, aquest rialler matí d’hivern, em prenc aquest txai ben fort amb moloca i una cullerada i una altra i una altra de sucre, perquè m’agrada tot molt esladqui, i trec del forn l’esmorzar que la meva pobra mum m’hi havia deixat. Era un ou ferrat, i res més, però em vaig fer unes torrades, i em vaig cruspir l’ou amb les torrades i confitura, assaborint-ho tot mentre llegia la gaseta. Portava les coses de costum sobre la ultraviolència i els robatoris als bancs i les vagues i els futbolistes que deixaven tothom garratibat de por amb l’amenaça de no jugar el proper dissabte si no aconseguien augment de sou, de malxics malparits que eren. També deia que hi havia més viatges espacials i uns televisors estereofònics amb pantalles més grans, i oferien paquets gratis de sabó en pols a canvi d’etiquetes d’una sopa en conserva, una ganga fabulosa que només duraria una setmana, la qual cosa em va fer esmecar. I hi havia un bolxi article sobre la Joventut Moderna (o sigui, jo, de manera que vaig fer una reverència, rient com un betzumni), escrit per un txelovec calb i molt intel·ligent. El vaig llegir amb tota cura, germans meus, xarrupant aquell cony de txai, una txaxa rere l’altra, rosegant els llomtecs de pa negre torrat untats amb confitura i sucats a l’ou ferrat. Aquell vec erudit deia les mateixes vestxes de sempre, sobre la manca de disciplina per part dels pares, com ho exposava ell, i l’escassesa de mestres autèntics i horrouxous que estomaquessin sense pietat els culets purs i sants dels brivalls malparits i els fessin bramar buhuhu clamant compassió. Tot allò era molt glupi i em feia esmecar, però era una satisfacció saber que un donava peu constantment a la notícia, oh germans meus. Cada dia sortia alguna cosa sobre la Joventut Moderna, però la millor vestxa que mai hagin publicat a la fotuda gaseta fou l’article d’un vec estarri que duia un coll de camisa talment el collar d’un gos, el qual deia que, en la seva autoritzada opinió, ja que gavorava com a home de Bog, era el diable que rondava solt i començava de furetejar a la percaça de carn jove i innocent, i la responsabilitat requeia en el món dels adults, un món de guerres, bombes i ximpleries. I això està molt bé. Aquell vec sabia el que es deia, perquè era home de Déu. Per tant, nosaltres, els malxics joves i innocents, no teníem la culpa de res. Ben cert ben cert ben cert.

Després d’haver rotat berp berp un parell de vegades, perquè tenia molt ple l’estómac innocent, vaig posar-me a escollir la plati del dia a l’armari i vaig engegar la ràdio. Passaven música, un bonic i malenqui quartet de cordes, germans meus, per Claudius Birdman, una peça que jo coneixia d’allò més bé. Però no vaig poder deixar d’esmecar, recordant el que havia vidat un cop en un d’aquells articles sobre la Joventut Moderna, sobre com aniria més bé si fomentaven Una Viva Apreciació de les Arts. Hi deia que la Gran Música i la Gran Poesia assossegaria la Joventut Moderna i assoliria de civilitzar-la. Civilitzar-la, els meus jarblons sifilítics. La música, a mi, més aviat m’excitava, oh germans meus, i em feia sentir com si fos el vell Bog en persona, disposat a descarregar llamps i centelles, i tenir els vecs i les ptitses critxant sota el meu ha ha poder. I un cop em vaig haver txistat una mica la llitsa i les ruques, i em vaig acabar de vestir (la plati del dia era talment un uniforme d’estudiant: el cony de pantalons blaus i un suèter amb la a d’Alex), em va semblar que encara tenia temps d’itar fins a la disqueria (i calés també, ja que en duia les butxaques plenes) a veure si havien rebut l’obra demanada i promesa feia molt de temps, la Novena de Beethoven (és a dir, la Coral) en estèreo, registre de Masterstrokes per la Simfònica Esh Sham dirigida per L. Muhaiwir. I cap a la disqueria falta gent, germans.

El dia era molt diferent de la nit. La nit era meva i dels meus drugs, i de tots els altres nadsats, i dels estarris burgesos ocults entre quatre parets, absorbint aquells programes mundials tan glupis; en canvi, el dia era per als estarris, i durant aquelles hores de llum sempre semblava haver-hi més rozzis o militses. Vaig agafar l’autobús a la cantonada fins al centre, i després vaig recular a Taylor Place, i allà hi havia la disqueria que jo afavoria amb les meves inestimables compres, oh germans meus. Ostentava el glupi nom de Melodia, però era un mesto realment horrouxou, i gairebé sempre tenien ben escorri les noves gravacions. Vaig entrar a la botiga i els únics clients eren dues joves ptitses que xarrupaven uns gelats (i això que estàvem a ple hivern) i revisaven distretament els nous discos pop: Johnny Burnaway, Stash Kroh, The Mixers, Queda’t tranquil·la una estona amb Id i Ed Molotov i tota la resta d’aquesta cala. Les dues ptitses no devien tenir pas més de deu anys, i semblava que també elles, talment com jo, aquell matí havien decidit de fer campana de la fotuda escolivola. Era evident que ja es consideraven unes devotxques fetes, per la manera de moure els malucs quan vidaren el vostre Fidel Narrador, germans, i els grudots enconxats, i duien els gúbers tots empastifats de vermell. Em vaig atansar al taulell, saludant amb un somriure cortès de zubis enfora el vell Andy (un dependent sempre amable, sempre disposat a ajudar, un vec verament horrouxou, per bé que pelat i molt molt prim). L’Andy digué:

—Ahà, em penso que ja sé què vols. Bones noves, bones noves. Ja ha arribat.

I brandant les ruques com un eminent director d’orquestra se n’anà a buscar-lo. Les dues ptitses començaren a riure com lloques, tal com solen fer a aquesta edat, i jo me les vaig mirar amb els glassis glacials. L’Andy tornà tot escorri, agitant l’extraordinària funda blanca i brillant de la Novena, que tenia estampada, germans, la llitsa adusta i amb el front arrufat, com si l’hagués fulminat un llamp, del mateix Ludwig van.

—Aquí el tens —digué Andy—. Vols que el provem?

Però jo volia endur-me’l a casa per eslussar-lo tot odinoqui en el meu estèreo, ansiós com un dimoni. Vaig desembutxacar el deng per pagar-lo, i una de les ptitses em digué:

—Què has enganxat, brati? Un de bomba, una bona parida? —Aquelles devotxques jovenetes tenien la seva pròpia manera de gavorar—. El Paradís Dissetè? En Luke Sterne? En Goggly Gogol?

Totes dues proferiren aquelles rialletes de lloca, sempre amb aquell remenament de malucs. Aleshores em passà pel cap una idea, i l’ànsia i l’èxtasi gairebé em van fer perdre els sentits, oh germans meus, de manera que durant uns segons se’m va tallar la respiració. Em vaig refer i, tot ensenyant les xubis blanques i resplendents, vaig fer:

—Què teniu a casa vostra, germanetes, per escoltar la refiladissa dels vostres ocellots canors? —Perquè ja havia vidat que els discos que compraven eren aquelles vestxes pop per a adolescents—. M’hi jugo qualsevol cosa que només teniu un portàtil d’aquests que es porten quan es va d’excursió. —En sentir això gairebé es van quedar amb la boca badada—. Veniu amb l’oncle —els vaig dir— i escolteu-los com cal. Escoltareu les trompetes dels àngels i els trombons dels dimonis. Considereu-vos invitades.

I els vaig fer una reverència. Rigueren de nou, i una d’elles féu:

—Oh, però tenim gana. Oh, com ho faríem per menjar?

L’altra reblà:

—Sí, ho pot ben dir, és així.

De manera que vaig dir:

—Menjareu amb l’oncle. Digueu on.

Aleshores es feren les sofisticades, la qual cosa resultà quasi patètica, i es posaren a garlar amb golosa de gran dama del Ritz i el Bristol i el Hilton i II Ristorante Granturco. Però jo les vaig tallar, dient:

—Seguiu l’oncle.

I me les vaig endur al Pasta Parlour de la cantonada i vaig deixar que es farcissin les llitses joves i innocents de fideus i salsitxes i lioneses de crema i batuts de plàtan i xocolata desfeta, fins que, només de veure-les, em van venir ganes de vomitar, perquè jo, germans, vaig dinar frugalment a base d’una llenca de pernil amb salsa picant. Les dues ptitses s’assemblaven molt, per bé que no eren germanes. Tenien les mateixes idees, o la mateixa manca d’idees, i el mateix color de cabells: un to pallós tenyit. Bé, avui seria el dia que madurarien força. Avui seria un dia memorable per a elles. A la tarda no anirien a l’escola, però no es quedarien sense rebre una lliçó, i l’Alex seria el mestre. Es deien, segons que m’informaren, Marty i Sonietta, uns noms força betzumnis i ben d’acord al seu tarannà infantil.

—Molt bé, Marty i Sonietta —vaig dir—, ha arribat l’hora de la gran audició. Anem.

Quan vam ser al bell fred del carrer, decidiren que no volien anar en autobús, oh no, volien agafar un taxi, de manera que els vaig seguir la veta, bé que amb un somriure interior verament horrouxou, i vaig cridar un taxi de la parada del centre. El conductor, un vec estarri i bigotut, amb la plati plena de llànties, féu:

—Res de jugar amb les navalles ara. Res de fer ximpleries als seients, que els he fet entapissar de nou fa poc.

Li vaig calmar aquells glupis temors i vam partir devers el bloc de pisos municipal 18A, mentre les dues atrevides i joves ptitses no paraven de riure com lloques i de parlar en veu baixa. Per fer-ho breu, diré que arribàrem, oh germans meus, i me les vaig endur cap al 10-8, i mentre muntaven l’escala panteixaven i esmecaven, i un cop al pis digueren que tenien set, de manera que vaig obrir el cofre del tresor de la meva cambra i vaig oferir a les tendres devotxques de deu anys un escocès ben horrouxou, per bé que vaig acabar d’omplir els gots amb aigua de soda pessigollaire. Elles s’assegueren al meu llit (que encara estava desfet), gronxejant les cames, esmecant i pitejant la beguda, mentre jo posava al meu estèreo els seus malenquis i patètics discos. Era com pitejar una suau i perfumada beguda sense alcohol per a criatures en copes d’or molt belles, tallades i cares. Però elles no paraven d’exclamar oh oh oh i «Enrollant» i «Culminant» i d’altres esloves horroroses que estavende moda en aquell grup infantil. Mentre jo posava aquella cala a l’estèreo perquè l’escoltessin, les animavaa beure i a repetir, i elles no deien mai que no, oh germans meus. De manera que quan ja havíem escoltat un parell de cops aquells patètics discos pop (eren dos: Nassiró de mel, cantat per Ike Yard, La nit després del dia després de la nit, gemegat per dos horribles eunucs desjarblonats que no recordo com es deien), elles ja estaven al caire de la histèria pròpia de les ptitses jovenetes, i saltaven per tot el llit i em feien saltar amb elles al voltant de la cambra.

Germans, no cal que descrigui les coses que vam fer aquella tarda, us ho podeu imaginar tot ben fàcilment. Totes dues foren desplatiades en un tres i no res, mentre esmecaven follament, i trobaven que la diversió més bolxi era vidar el vell oncle Alex tot nagot i amb trempera, empomant la hipodèrmica com un metge nu, i aplicant-se a la ruca la fotuda punxada de secreció de gat mesquer. Aleshores vaig treure de la funda la meravellosa Novena, de manera que ara també en Ludwig van estava tot nagoi, i vaig col·locar l’agulla sibilant al solc del darrer moviment, que era un èxtasi pur. I tot seguit, les cordes dels contrabaixos gavoraren a la resta de l’orquestra de sota del meu llit, i després la golosa humana i masculina entrant i proclamant a tort i a dret que calia estar alegre, i el bell i extàtic passatge sobre l’Alegria, que era talment una gloriosa guspira caiguda del cel, i llavors vaig sentir els fotuts tigres saltironant dintre meu, i em vaig tirar a sobre de les dues ptitses. Aquesta vegada no ho van trobar tan divertit, i deixaren de critxar de pet, i es van haver de sotmetre als estranys i peculiars desigs d’Alexandre el Gran, els quals, amb la Novena i la punxada de l’hipo, era txudesni, sametxats i d’allò més exigents, oh germans meus. Les ptitses, emperò, estaven completament pitofs i no devien pas sentir gran cosa.

Quan el darrer moviment acabà per segona vegada, amb tot el terrabastall i la critxòria sobre l’Alegria Alegria Alegria Alegria, les dues joves ptitses ja havien deixat de captenir-se com unes damisel·les sofisticades. S’anaven despertant, com si diguéssim, i comprenent què els havia passat a les seves malenquis personetes, i deien que volien tornar a casa seva i que jo era una bèstia salvatge. Tenien l’aspecte d’haver intervingut en una gran bitva, tal com era el cas, i estaven totes plenes de morats i emmurriades. Bé, si no volien anar a l’escola, tanmateix havien de ser instruïdes. I d’instrucció, prou que n’havien rebuda. Critxaven i no paraven de somicar ou ou ou mentre es posaven la plati, i de fer-me punxinpunxin amb llurs punys menuts, mentre jo jeia tot emporcat i nagoi damunt el llit completament desfet i fotut. La petita Sonietta critxava:

—Bèstia bruta, animal! Monstre horrible i fastigós!

Vaig deixar que apleguessin les seves coses i guillessin, tot dient que m’haurien d’enxampar els rozzis i tota aquesta cala. Desaparegueren escales avall, i jo em vaig quedar profundament adormit, bressat pel ressò esmorteït dels brams d’Alegria Alegria Alegria Alegria.





5


Tanmateix, s’esdevingué que em vaig despertar tard (prop de dos quarts de vuit, al meu rellotge) i això, pel tomb que prengueren les coses, no va ser gaire intel·ligent. Cal vidar que en aquest món de merda tot compta. Cal poniar que una cosa mena a l’altra. D’acord d’acord d’acord. El meu estèreo ja no cantava l’Alegria ni Abraceu-vos, oh milions, o sigui que algun vec devia haver apagat l’aparell, i sens dubte devia haver estat el pe o l’ema, ara podia eslussar-los clarament a la sala d’estar, i, per tal com se sentia el clinc clinc dels plats i les xarrupades xarrup xarrup que feien en prendre el te, vaig suposar que estaven sopant fatigosament després de passar-se el dia rabitant, el pe a la fàbrica, i l’ema al supermercat. Els pobres vells. Els pobres estarris dignes de compassió. Em vaig posar la bata i vaig treure el nas, amb el posat de fill únic afectuós, tot dient:

—Hola, hola. M’ha anat bé reposar tot el dia. Ara estic fresc com una rosa per treballar de nit i guanyar uns quants calerets. —Perquè això era el que ells simulaven creure que jo feia aleshores—. Ahm ahm, mum. Que n’hi ha per a mi, d’això?

Era una mena de pastís gelat, que ella havia descongelat per tal de tornar-lo a escalfar, i que no semblava pas gaire apetitós, però jo bé havia de dir el que vaig dir. El dada m’esguardà amb una expressió suspicaç i no gaire complaguda, però no digué res, perquè no s’atrevia, i la mum em va dedicar un somriure esvaït, com si digués únic fill meu de les meves entranyes. Me’n vaig anar amb passa alada a la cambra de bany i em vaig txistar de cap a peus ben escorri, perquè em sentia brut i enganxós, i vaig tornar al meu cau per posar-me la plati nocturna. Després, radiant, ben pentinat, raspallat i polit, em vaig asseure per cruspir-me el meu llomtec de pastís. El papapà digué:

—No vull pas ficar el nas en les teves coses, fill, però on és exactament que treballes de nit?

—Oh —vaig fer, bo i mastegant—, són feines esporàdiques, ara donar un cop de mà aquí, ara allà, segons com vingui. —Li vaig clavar una llambregada maligna, com dient-li que s’ocupés de les seves coses, que jo m’ocuparia de les meves—. Mai no demano diners, oi? Ni per comprar roba ni per anar-me a divertir, oi? Bé, doncs, aleshores, per què fas preguntes?

El déu dada semblava voler humiliar-se retractar-se retirar-se.

—Ho sento, fill —mormolà—. Però de vegades m’amoïno. A voltes tinc somnis. Pots riure-te’n, si vols, però els somnis tenen molt de sentit. Anit vaig somniar en tu, i no em va agradar gens el somni.

—Com? —Ara m’interessava saber què havia somniat de mi. Tenia la impressió que jo també havia somniat, però no podia recordar ben bé què—. Sí? —vaig fer, tot deixant de mastegar aquell pastís apegalós.

—Era molt real —digué el meu dada—. Et vaig veure estès al mig del carrer i uns altres nois t’havien apallissat. Eren com els nois amb els quals solies anar abans no t’enviessin a l’última escola correccional.

—Ah, sí?

Vaig riure per sota el nas: el meu papapà creient que m’havia reformat realment, o creient que creia. I llavors vaig recordar el meu propi somni, el que havia tingut aquell matí, en el qual en Georgie em donava ordres com un general i el cony del Talòs anava esmecant, desdentegat, i brandant una tralla. Però sempre he sentit dir que els somnis signifiquen el contrari d’allò que semblen.

—No t’amoïnis mai pel teu únic fill i hereu, oh pare meu —vaig dir—. No tinguis por, que ja sap tenir cura que no li passi res.

—I —afegí el meu dada— estaves com baldat al bell mig d’un toll de sang i no podies tornar-t’hi.

Això era totalment el contrari; per tant, vaig tornar a somriure interiorment i, tot seguit, vaig abocar tot el deng de les carmanes sobre les tovalles tacades.

—Té, papa —vaig dir—. No és gran cosa. És tot el que vaig guanyar anit. Però potser en tindreu prou perquè tu i la mum aneu a prendre un whisky en algun lloc.

—Gràcies, fill —féu ell—. Però últimament ja no sortim gaire. No gosem, en vista de les coses que passen pels carrers. Amb tots aquests gamberrots, i tot això. De qualsevol manera, gràcies. Demà portaré una ampolla d’alguna cosa.

I es ficà el panís mal hagut a les carmanes dels pantalons, mentre la mum txistava els plats a la cuina. I jo vaig tocar el dos tot repartint somriures amorosos.

Quan vaig arribar al peu de l’escala, em vaig quedar un pèl sorprès. Més que això. Em vaig quedar rotbadat. Havien vingut a buscar-me. M’estaven esperant a tocar del mural municipal tot ple de gargots, aquell que, com he dit, estava dedicat a la nagoia dignitat del treball, representat per vecs i txines nus de pèl a pèl al peu de les rodes de la indústria, amb totes aquelles paraulotes escrites pels malxics malparits, com si les amollessin per la rota. El Talòs tenia a la mà una barra gruixuda de cera de color negre, i anava traçant esloves porques ben grans sobre tot el mural, bo i esclafint les clàssiques riallades uoh ho ho de fotut Talòs. Però es va tombar quan en Georgie i en Pete em saludaren hola, tot mostrant-me drugament els zubis brillants, i botzinà:

—Ja és aquí, ja ha arribat, hurra!

I féu un maldestre saltiró que volia ser un pas de dansa.

—Estàvem enquimerats —digué en Georgie—. Hem estat esperant-te i pitejant moloca amb ganivets, i hem pensat que potser estaves ofès per alguna cosa o altra, i per això hem decidit de venir a casa teva. Oi, Pete, oi?

—Oh, sí, és clar —féu en Pete.

—Apipologies —vaig dir, recelós—. Tenia mal de gulliver i he hagut de fer una dormida. No m’han despertat a l’hora que havia dit. Però, en fi, aquí estem, disposats a fer front a tot allò que la fotuda notxi ens vulgui oferir, sí?

Es veu que se m’havia enganxat aquell sí? d’en P. R. Deltoid, el meu conseller postcorreccional. Quina cosa més estranya.

—Ho sento, això del mal de gulliver —digué en Georgie, com si estigués verament amoïnat—. Potser el fas servir massa. Donant ordres i imposant disciplina i tot això. Segur que se t’ha passat? Vols dir que no t’estimaries més quedar-te al llit? —I tots tres feien una malenca rialleta.

—Un moment —vaig dir—. Parlem clar i net. Aquest to sarcàstic, si així es pot dir, no us escau pas gens, amiguets meus. M’ensumo que heu estat gavorant tranquil·lament al meu darrere, fent una mica de conya i tota la pesca. Per tal com sóc el vostre drug i líder, tinc dret a saber quina una us en balla pel cap, oi? A veure, Talòs, què s’amaga al darrere d’aquest somriure de cavall?

El Talòs tenia la rot oberta en una mena d’esmecada betzumni i sorda. En Georgie ficà la cullerada tot escorri:

—Molt bé, deixa de burxar el Talòs, germà. Això forma part del nou estil.

—El nou estil? —vaig fer—. Què vol dir això del nou estil? Es veu que hi ha hagut bona xerrera al darrere de la meva adormida esquena, i no vaig errat d’osques. Feu-me eslussar alguna cosa més.

I amb els braços plegats em vaig estintolar còmodament contra la malmesa barana de l’escala, procurant estar més alt que no pas ells, els que deien que eren drugs meus, al tercer graó.

—No t’ofenguis, Alex —digué en Pete—, però volem que les coses siguin més democràtiques, i no que et passis el dia dient el que cal fer i el que no cal fer. Però sense ànim d’ofendre’t.

—No et volem ofendre, ni a tu ni a ningú —reblà en Georgie—. Es tracta de saber qui té idees. Quines idees ha tingut l’home? —I m’esguardà fitament amb glassis desafiadors—. Petiteses, vestxes malenques com les d’anit. Ens estem fent grans, germans.

—Més —vaig insistir, sense moure’m—. Vull eslussar més coses.

—Bé —prosseguí en Georgie—, si vols saber-ho, ho sabràs. Item donant voltes, crastant alguna botiga i tot això, per acabar amb un miserable grapat de virolles. I, en canvi, aquí teniu en Will l’Anglès al cafè Muscleman vantant-se que és capaç de col·locar qualsevol cosa que un malxic s’atreveixi a crastar. Alamera, gànguils, brilles —afegí, sense treure’m els glassis glaçats de sobre—. En això que diu en Will l’Anglès hi ha calé llarg.

—Ahà —vaig fer, com si tant se me’n donés, però realment razdratzat per dins—. Des de quan tens tractes i t’entens amb en Will l’Anglès?

—Des d’ara i de sempre —contestà en Georgie—. Em deixo caure per allà tot odinoqui. Com el dissabte passat, per exemple. Puc viure la meva pròpia jisni, oi, druguet?

Germans meus, tot allò no em feia cap gràcia.

—I què en fareu —vaig preguntar— de tot aquest deng o calé llarg, com tan presumptuosament l’anomenes? És que no teniu totes les vestxes que necessiteu? Si voleu un auto, el podeu collir directament de l’arbre. Si us fa falta pasta, la preneu. Sí? Aleshores, a què ve aquesta xilarni sobtada per convertir-se en un porc capitalista?

—Ah —replicà en Georgie—, a vegades penses i gavores com un nen petit.

El Talòs esclafí un ho ho ho.

—Aquest vespre —afegí en Georgie—, ens dedicarem a crastar com mascles.

De manera que el meu somni havia respost a la realitat. En Georgie el general dient el que havíem de fer i què no havíem de fer, i el Talòs amb el fuet talment un gos de presa somrient i sense pesquis. Jo, però, vaig reaccionar amb cautela, amb la més gran cautela, i vaig dir, somrient:

—Bé. Realment horrouxou. La iniciativa és una cosa que es presenta sense que la demanis. T’he ensenyat massa coses, druguet. Ara digue’m quina en tens de pensada, estimat Georgie.

—Oh —féu en Georgie, amb una rialleta astuta, de murri—, de primer, la fotuda moloca plus, no et sembla bé? Alguna cosa que ens esmoli una mica, noi, sobretot a tu, que sempre ens guies.

—Has gavorat els meus pensaments —vaig somriure, esquivant la provocació—. Estava a punt de suggerir l’antic Korova de l’ànima. Bé bé bé. Endavant, petit Georgie.

I vaig fer-li una mena de reverència profunda, somrient com un betzumni, però pensant a tot gas. Tanmateix, quan vam ser al carrer vaig vidar que això de pensar és per als glupis i que els umnis es valen de la inspiració i del que Bog els envia. Ja que en aquell moment una preciosa música vingué a prestar-me ajut. Passava un auto amb la ràdio engegada, i vaig poder eslussar un parell de compassos de Ludwig van (era l’últim moviment del Concert per a violí), i de seguida vaig vidar què havia de fer. Amb veu pastosa i profunda vaig dir:

—Molt bé, Georgie, ara.

I vaig treure la meva esmolada britva.

—Eh? —exclamà en Georgie.

Però fou força escorri amb el nos; la fulla eixí prestament de la beina, i ens acaràrem tots dos.

—Oh, no, això no està bé —esclatà el Talòs, i començà a desenroscar la cadena que duia al voltant de la talla.

En Pete, però, digué, tot afermant amb la ruca el Talòs:

—Deixa’ls. Així està bé.

De manera que en Georgie i el Vostre Humil iniciaren els fotuts i silenciosos passos de gat, buscant l’oportunitat, i coneixent cadascú l’estil de l’altre massa horrouxou, i ara i adés en Georgie feia acció de burxar amb el nos lluent, però sense arribar a tocar-me. I a cada instant passaven lliudis i ho vidaven tot, però no en feien cas, perquè podríem dir que aquell era un espectacle molt corrent als carrers. Però aleshores vaig comptar odin dva tri i vaig atacar amb la britva, per bé que no pas buscant la llitsa o els glassis, sinó la ruca d’en Georgie que empomava el nos, i llavors, germans meus, el soltà. El deixà caure. El nos caigué cataclinc cataclanc a la freda vorera hivernal. Li havia fet un tall als dits amb la britva, i ell es quedà fitant el malenqui degoteig de la crova que formava una taca roja a la llum del fanal.

—Ara —vaig dir, i vaig ser jo qui prengué la iniciativa, perquè en Pete li havia donat al Talòs el soviet de no desenroscar-se l’usi de la talla, i el Talòs l’havia acatat—. Ara, Talòs, vegem com estan les coses entre tu i jo, eh?

El Talòs féu aaaaaaargh, com un animal bolxi i betzumni, i es desenrotllà la cadena de la cintura realment horrouxou i escorri, i jo no vaig poder deixar d’admirar-lo. Ara vaig haver d’adoptar un altre estil, acotar-me com per fer el salt de la granota per tal de protegir la llitsa i els glassis, i això vaig fer, germans, de tal manera que el pobre i fotut Talòs es quedà una malenca sorprès, perquè estava acostumat a fuetejar zas zas zas directament la cara. Tanmateix, haig de dir que em colpejà brutalment l’esquena, i vaig sentir una fiblada de mil dimonis, però el dolor em va indicar que havia d’actuar escorri i acabar d’una vegada per totes amb el cony de Talòs. Vaig tirar cop de britva a la noga esquerra, un cop ben precís, i vaig esquinçar quatre dits de roba, tot arrencat-li una malenca gota de crova, però ja n’hi va haver prou perquè el Talòs es posés com un betzumni. Tot seguit, mentre ell feia hauuuu hauuuu hauuuu com un gosset, vaig mirar d’adoptar el mateix estil que amb en Georgie, jugant-me de ple a un sol moviment —amunt, de través, burxada— i vaig sentir que la britva calava bastant a fons en la carn del canell del Talòs, el qual soltà l’usi serpejant alhora que es posava a bramar com una criatura. Després provà de beure’s tota la sang que li brollava del canell, sense deixar de ganyolar, però el doll de crova era massa copiós, i el Talòs s’ennuegava, i la roja brollava com d’una font, però no pas per gaire estona.

—Bé, druguets meus —vaig dir—, ara ja sabem com estan les coses. Oi, Pete?

—Jo no he dit res en cap moment —contestà en Pete—. Mai no he gavorat ni una sola eslova. Mira, el fotut Talòs s’està dessagnant i es morirà.

—Això mai —vaig fer—. Només morim una vegada, i el Talòs ja era mort abans de néixer. Aquesta crova roja roja s’estroncarà aviat.

Perquè en realitat no li havia tallat els cables principals, com si diguéssim. I jo mateix vaig treure un taixtuc net de la carmana per embenar-li la ruca al pobre, fotut i moribund Talòs, que ganyolava i gemegava sordament, i la crova s’estroncà, tal com jo havia dit, oh germans meus. Així que ara ja sabien qui era l’amo i el líder, aquells bens, pensava jo. No trigaren gaire a calmar-se els dos soldats ferits en l’acollidor Duke of New York, amb uns bons conyacs (pagats amb el seu propi panís, jo li havia donat tot el que tenia al meu pe) i una rentada amb els taixtucs xops de l’aigua de la gerra. Les velles ptitses amb les quals havíem estat tan horrouxous la nit passada eren altre cop allí, i no paraven de dir: «Gràcies, minyons» i «Que Déu us beneeixi, nois», com si no poguessin parar, malgrat que no havíem reptit el gest samantí. Però en Pete els digué:

—Què voleu prendre, noies?

I les convidà a cafè amb croissants, perquè es veu que duia les carmenes farcides de ballarocs, i ja les teniu altre cop cridant més fort que mai: «Que Déu us beneeixi i us faci bons, minyons» i «Mai no us farem una mala passada, nois» i «No trobaríem enlloc del món uns xicots més bons que vosaltres, podeu pujar-hi de peus».

Finalment, vaig dir a en Georgie:

—Ara tornem a ser al punt de partida, sí? Tal com abans, i aquí no ha passat res, d’acord?

—D’acord d’acord d’acord —féu en Georgie.

El cony de Talòs, però, estava una mica esmaperdut i encara digué:

—Li hauria fet tastar la meva usi al malparit, sabeu?, però se m’ha interposat aquell collons de vec.

Com si no s’hagués dratsat amb mi sinó amb algun altre malxic.

—I bé, Georgie estimat, què barrinaves? —li vaig preguntar.

—Oh —contestà en Georgie—, aquest vespre no. No pas aquesta notxi, sisplau.

—Ets un txelovec gran i fort —vaig fer— com tots nosaltres. No som uns marrecs, oi, Georgie estimat? Apa, doncs, digues: quina en duies de cap?

—Li hauria pogut fotre els glassis a parir realment horrouxou —digué el Talòs, mentre les velles babutxques continuaven entonant la seva cantinela: «Gràcies, gràcies, minyons».

—Es tractava d’aquella casa, saps? —replicà en Georgie—. La que té aquells dos fanals a fora. La d’aquell nom tan glupi.

—Quin nom glupi?

—La Mansió o al Manse o una txipuca d’aquestes. On viu aquella ptitsa estàrria amb tants gats i totes aquelles vestxes tan estàrries i valuoses.

—Com ara?

—Plata i or i joies. Això és el que va dir en Will l’Anglès.

—Ja ho entenc —vaig fer—. Ho vido horrouxou.

Sabia on volia dir: al casc antic, una mica més avall de l’edifici Victòria. Bé, el líder verament horrouxou sempre sap quan ha de cedir i mostrar-se generós amb els seus subordinats.

—Molt bé, Georgie —vaig dir—. Una bona idea, digna de ser portada a terme. Item ara mateix.

I quan sortíem, les velles babutxques digueren:

—No direm res, minyons. No us heu mogut d’aquí en tota l’estona, nois.

Jo vaig dir:

—Bones minyones. Tornarem a pagar-vos una copa d’aquí a deu minuts.

I així, al davant dels meus tres drugs, vaig marxar en cerca de la meva perdició.





6


Passant el Duke of New York, anant cap a l’est, es dreçaven els edificis d’oficines, després hi havia l’estàrria i arruïnada biblio i després el bolxi bloc de pisos anomenat Victòria, per rememorar una victòria o altra, i un pas més enllà us topàveu amb les cases estàrries de l’anomenada ciutat vella. Allà hi trobàveu algunes de les domis antigues realment horrouxous, germans meus, habitades per lliudis estarris, vells i flacs coronels lladraires armats de bastons, i ptitses xarugues que s’havien quedat vídues, i estàrries i sordes dames que vivien acompanyades de gats i que, germans meus, no havien sentit la carícia de cap txelovec en tota la seva puríssima jisni. En aquelles domis, és cert, hi havia vestxes estàrries que podien reportar una bona picossada de panís al mercat turístic: pintures i joiells i d’altres cales estàrries d’aquesta mena anteriors a l’era del plàstic. De manera que ens atansàrem cautament i calladament a la domi anomenada La Manse, i a fora hi havia uns globus de llum amb peus de ferro, com fent guàrdia a banda i banda de la porta, i també es veia una tènue llum en una de les cambres de la planta baixa; vam cercar una clapa fosca del carrer per tal d’observar per la finestra què passava allí dins. Aquesta finestra tenia barrots de ferro, com si fos una presó, però vam poder vidar clarament què hi passava a dins.

El que hi passava era que aquella ptitsa estàrria, de volosos molt grisos i una llitsa tota solcada d’arrugues, abocava l’antiga moloca d’una ampolla en tot de platets, els quals, després, anava posant-los a terra, de manera que era fàcil endevinar que hi havia una colla de cots i de coixques refregant-se per les seves cames. Ien vam poder vidar un parell, que semblaven escotins de tan grans i grassos, perquè van saltar a la taula amb les rots obertes i fent mèuuu mèuuu mèuuu. I també vidàvem que la vella babutxca els contestava, gavorant en un llenguatge reganyós, i s’entenia amb els seus gatets. A la sala hi havia una colla de pintures antigues penjades a les parets i tot de rellotges estarris i d’allò més complicats, i també uns quants gerros i bibelots que semblaven estarris i dorogois. En Georgie mormolà:

—D’això en treure’m deng horrouxou, germans. En Will l’Anglès ho espera amb ànsia.

—Com entrarem? —inquirí en Pete.

Ara em tocava a mi, i ben escorri, abans que en Georgie ens ho digués, vaig fer en veu baixa:

—La primera vestxa que cal fer és provar el camí normal: la porta d’entrada. Li diré amb tota correcció que un dels meus drugs ha sofert un estrany desmai al carrer. En Georgie que estigui a punt per fer el paperot, quan ella obri. Aleshores, demanarem aigua o que ens deixi telefonar un metge. Després, tot serà fàcil.

—Potser no voldrà obrir —comentà en Georgie.

—Ja ho veurem, eh? —vaig dir.

En Georgie s’arronsà de pletxots, posant rot de gripau. Llavors vaig dir, adreçant-me a en Pete i al fotut Talòs.

—Vosaltres dos, drugs, poseu-vos un a cada banda de la porta. Entesos?

Ells assentiren en la fosca entesos entesos entesos.

—Bé —li vaig dir a en Georgie, i vaig anar de dret a la porta del carrer.

Hi havia un timbre, vaig prémer el botó, i brrrrr brrrr sonà dins el vestíbul. Em va fer l’efecte que s’havien aturat a eslussar-nos, com si la ptitsa i els seus cots s’haguessin tombat amb les orelles parades cap al brrrrr brrrr, demanant-se què passava. De manera que vaig tornar a tocar l’esvonoc amb una malenca més d’insistència. I aleshores em vaig acotar cap al forat de les cartes i vaig deixar caure amb veu refinada:

—Ajudeu-me, senyora, sisplau. El meu amic acaba de perdre el coneixement al carrer. Feu-me la mercè de deixar-me trucar a un metge.

Llavors vaig vidar que s’encenia el llum del vestíbul, i tot seguit vaig sentir el flip flop de les seves tofles a retaló que s’atansaven a la porta, i em va passar pel cap, no sé pas per què, que duia un mixet gran i gras a sota de cada braç. I aleshores em contestà amb una golosa molt gruixuda:

—Vés-te’n. Vés-te’n o dispararé.

En sentir això, en Georgie gairebé deixà escapar una rialla. Amb to dolorit i acuitat, vaig replicar amb la meva golosa cavalleresca:

—Oh, per favor, senyora. El meu amic està molt malament.

—Aneu-vos-en —cridà—. Conec les vostres astutes estratagemes: em feu obrir la porta i després m’obligueu a comprar coses que no haig de menester. Us dic que us n’aneu. —Quina santa innocència, com hi ha món—. Aneu-vos-en —repetí— o uns engegaré els gats i ja veureu…

Estava una malenca betzumni, això era evident, després d’haver-se passat tota la jisni completament odinoca. Llavors vaig alçar la vista i vaig vidar que sobre la porta hi havia una finestra de guillotina i que seria molt més escorri enfilar-se a força de pletxots i entrar per allí. Altrament, aquella discussió podia durar tota la llarga notxi. Així que li vaig dir:

—Està bé, senyora. Si no ens voleu ajudar, m’enduré el meu malaurat amic a un altre lloc. —I vaig fer l’ullet als meus drugs perquè no fessin soroll, mentre jo continuava parlant—: Bé, amic meu, segurament que trobarem una bona samaritana en alguna altra casa. Segurament no se la pot culpar, aquesta bona dona, per mostrar-se tan desconfiada, amb tants trinxeraires i pocavergonyes que ronden de nits. No, realment no tenim cap dret a censurar-la.

Esperàrem una estona ocults entre les ombres, i després vaig mussitar:

—Va, tornem a la porta. Jo m’enfilaré sobre els pletxos del Talòs. Obriré la finestra i em colaré per allà, drugs. Llavors taparé la boca a la vella ptitsa i obriré la porta perquè entreu tots. No hi haurà cap problema.

Es tractava de demostrar qui era el líder i el txelovec que carburava les idees.

—Veieu? —vaig fer—. Sobre la porta hi ha un ràfec prou ample per posar-hi les nogues.

Tots ho vidaren, amb admiració, segons que em va semblar, i assentiren i digueren és cert és cert és cert en la fosca.

De manera que tornàrem cap a la porta de puntetes. El Talòs era el nostre malxic massís i fort, i en Pete i en Georgie m’alçaren fins a posar-me sobre els pletxots bolxis i ferrenys del Talòs. I tota aquesta estona, gràcies als programes mundials de la glupa TV, i sobretot a la por que tenien els lliudis de sortir de nit al carrer, a causa de la manca de política nocturna, el carrer estava desert. Dempeus sobre els pletxots del Talòs vaig poder comprovar que al ràfec de pedra hi cabrien les meves botes perfectament. M’hi vaig agenollar, germans, i ja em teniu allà dret. La finestra, tal com m’havia imaginat, era tancada, però d’un cop sec amb el mànec d’os de la meva britva, vaig rompre el vidre. Mentrestant, a baix, els meus druguets respiraven anhelosament. Vaig ficar la ruca pel forat i vaig fer pujar lentament i suaument la part inferior de la finestra de guillotina. I allò fou com ficar-se a la banyera. I a baix s’estaven les meves ovelles, fitant-me amb les rots badades, oh germans.

Tot era fosc, i arreu hi havia llits i armaris, i bolxis i feixucs tamborets i piles de caixes i de llibres. Però jo vaig caminar virilment devers la porta de la cambra, perquè entrava una llenca de llum per sota. La porta féu nyiiiiic, i em vaig trobar en un passadís ple de pols, amb tot de portes. Quin balafiament, germans, i em refereixo a totes aquelles cambres i una sola esmoleta estàrria amb els seus mixets, però potser els cots i les coixques tenien dormitoris separats, i vivien assaborint plats de crema i caps de peix com si fossin reines i prínceps reials. Des de baix muntava la golosa apagada de la vella ptitsa que feia:

—Sí, sí, sí, ja va.

Es veu que gavorava a les bèsties miolaires i bellugadisses que feien mèuuuuu demanant més moloca. Aleshores vaig vidar l’escala que davallava cap al vestíbul i em vaig dir que ara els demostraria als meus inútils i vel·leïtosos drugs que jo sol valia tant o més que tots tres plegats. Ho faria jo tot odinoqui. Si calia, aplicaria la ultraviolència a la ptitsa estàrria i els seus mixots, després prendria unes bones rucades d’allò que em semblés ben polesni i me n’aniria dansant fins a la porta i l’obriria per mostrar tot l’or i la plata als meus drugs, que esperaven a fora. Així sabrien qui era el líder.

Vaig començar a baixar l’escala a poc a poc i en silenci, tot admirant les grasnis pintures antigues: devotxques de llargues cabelleres, paisatges amb arbres i cavalls, el sant vec barbat tot nagoi penjat a la creu. Hi havia una von humida de mixets i de peix i de pols estàrria en aquella domi, distinta de la que se sentia als blocs de pisos. I en arribar a la planta baixa, vaig vidar la cambra il·luminada del davant, on la vella ptitsa servia la moloca als cots i les coixques. Més: vaig poder vidar els grassos i feixucs escotins que anaven amunt i avall amb la cua dreta, tot refregant-se al muntant de la porta. Damunt d’una arca de fusta, allà al vestíbul fosc, s’hi dreçava una bonica i malenca estàtua que brillava sota la llum de l’altra estança, de manera que vaig decidir de crastar-la per a mi: era una devotxca prima i jove, que s’aguantava en una noga amb les ruques esteses, i de seguida vaig veure que era d’argent. Així que la duia a la mà quan vaig ficar-me a la peça il·luminada, bo i dient:

—Hi, hi, hi. Per fi ens veiem les cares. La nostra breu gavorada per la bústia no ha estat, per dir-ho així, gaire satisfactòria, oi? Hem de reconèixer que no, oh definitivament no ho ha estat gens, vella esmoleta estàrria i pudent.

Vaig haver de parpellejar en rebre als ulls el cop de llum de l’estança on s’estava la vella ptitsa. Era plena de cots i de coixques, que anaven i venien per sobre la catifa, i manyocs de pèls que flotaven arran de terra, i aquells escotins eren tots de formes i colors distints; n’hi havia de negres, de blancs, de tigrats, de color de canyella i de carei, i també de totes les edats, de manera que n’hi havia de cadells que jugaven entre ells, i mixos fets i d’altres realment estarries i de mala bava. La mestressa, la vella ptitsa, em fità agressivament com un home i digué:

—Com has entrat? No t’acostis, malànima, o no tindré altre remei que estomacar-te.

En sentir això vaig esclafir una esmecada ben horrouxou, vidant que tenia un bastó de fusta de color caoba a la ruca venosa i que el brandava amenaçadorament. Aleshores, exhibint les meves zubis brillants, me li vaig apropar una mica més, sense pressa, i amb aquestes que vaig vidar en un escudeller una vestxa preciosa, la vestxa més preciosa que un malxic afeccionat a la música com jo hauria somniat de vidar mai amb els seus propis glassis, ja que era el gulliver i els pletxots del mateix Ludwig van, és a dir, un bust, una vestxa que semblava de pedra amb els cabells esborrifats de pedra, els glassis orbs i un plastró ample tot estarrufat. Sense pensar-m’ho dues vegades, me’n vaig voler apoderar, dient:

—Bo, això és una meravella i no me la vull perdre.

Però en atansar-m’hi, els glassis clavats a la vestxa, i la ruca afamada estesa, no vaig veure els plats de terra, en vaig trepitjar un i vaig perdre l’equilibri.

—Huuup —vaig exclamar, tractant de no caure.

Però la vella ptitsa se m’havia atansat cautament per darrere, i d’allò més escorri per la seva edat, i començà a colpejar-me crac crac el gulliver amb el bastó. Així que em vaig trobar de quatre grapes, provant d’incorporar-me i cridant:

—Malparida, malparida, malparida.

I ella continuava clavant cops crac crac crac, tot xisclant:

—Malànima, rata de claveguera, esllavissant-se d’aquesta manera a les cases de la gent com cal.

Em va fer pujar la mosca al nas, amb aquell crac crac crac, de manera que, quan el tornà a batre, vaig aferrar la punta del bastó, i aleshores va ser ella qui perdé l’equilibri i intentà d’estintolar-se a la taula, però llavors lliscaren les tovalles amb la gerra i una ampolla de llet, que s’estavellaren contra el sòl esquitxant-ho tot de blanca, i la vella ptitsa caigué a terra tan llarga com era grunyint i cridant:

—Maleït sies, brivall. Aquesta me la pagaràs.

Ara tots els gats començaren a espuguir-se, i corrien i saltaven dominats pel pànic, i alguns s’esgratinyaven entre ells, i es clavaven tolxocs amb les llotes, i tot eren esbufecs i grrrrr i craaaaarc. Em vaig posar dempeus, i la maligna i venjativa forella estàrria, tota escabellada i sense deixar de grunyir, provava d’alçar-se de terra, de manera que li vaig clavar una malenca puntada de peu a la llitsa, que no li va plaure gens, i exclamà:

—Aaaaauh.

I hauríeu vidat com la llitsa venosa i plena de taques se li posava morada on jo li havia aplicat la fotuda noga.

En recular després d’haver-li endinyat la puntada de peu, segurament vaig trepitjar la cua a un dels mixots que s’estaven dratsant i no paraven de critxar, perquè vaig eslussar un gromqui marrameuuuu i em vaig trobar que una bola de pèls se m’havia arrapat a la cama amb les ungles i les dents, i ja em teniu renegant com un condemnat i tractant de treure-me’l del damunt, mentre aferrava la malenca estàtua d’argent amb una ruca i mirava de saltar per sobre la vella ptitsa estesa a terra per abastar el magnífic Ludwig van que m’esguardava pètriament amb les celles arrufades. I aleshores vaig ficar el peu en un altre plat ple de moloca cremosa, i gairebé vaig sortir volant de nou. Tota aquella vestxa resultava d’allò més còmica, sempre que un es pogués imaginar que li estava eslutxant a un altre vec i no pas al Vostre Humil Narrador. I llavors l’estàrria ptitsa, de terra estant, allargà la ruca per sobre els gats, que encara es dratsaven i grunyien, i m’agafà la noga, sense deixar de bramar aaaaauh, i per tal com ja gairebé havia perdut l’equilibri, aquest cop vaig anar de corcoll, al bell mig de la moloca vessada i els cots escracaires, i la vella forella començà a apunyegar-me a la llitsa —tots dos estesos a terra— tot critxant:

—Esgarrapeu-lo, mossegueu-li les ungles, és una animàlia verinosa.

Ho deia als seus mixets, i aleshores, com obeint a la vella ptitsa estàrria, un parell de cots se’m tiraren a sobre i començaren a esgarrapar-me com betzumnis. De manera que llavors vaig ser jo qui es tornà verament betzumni, germans, i vaig posar-me a repartir tolxocs, però la babutxca m’etzibà:

—Pobre de tu que toquis els meus mixets, gripau.

I m’esgratinyà la llitsa. Llavors jo vaig critxar:

—Sumca podrida i fastigosa.

I vaig brandar la malenca estàtua de plata i li vaig cracar un bon tolxoc al gulliver, i d’aquesta manera la vaig fer callar ben horrouxou.

Ara, mentre m’incorporava entre tots els cots i coixques esfereïts, vaig eslussar el brugi-brugi de la fotuda sirena policial en la distància, i tot escorri vaig comprendre que la vella forella dels mixets havia trucat per telèfon a la militsa quan jo em pensava que gavorava amb les seves bèsties miolaires, ja que se li havien despertat escorri les sospites quan jo havia tocat aquell cony d’esvonoc fent veure que necessitava ajuda. De manera que ara, en eslussar aquell espaordidor brugi-brugi de l’auto dels rozzis, vaig sortir disparat cap a la porta i vaig haver de rabitar com un dimoni per despassar i treure tots els forrellats i totes les cadenes i d’altres vestxes protectores. Per fi, vaig aconseguir d’obrir, i qui em vaig trobar al pas de la porta sinó el cony del Talòs, i encara vaig ser a temps de vidar com fugien els altres dos que es deien drugs meus.

—Fot el camp —li vaig critxar al Talòs—. Que vénen els rozzis.

—Tu et quedaràs aquí a esperar-los —féu ell—. Ho, ho, ho.

I aleshores vaig veure que havia desenrotllat l’usi, i ara la feia giravoltar i xiular juissss i em clavava un cop ràpid i destre a les parpelles, que vaig atinar a tancar-les a temps. I mentre jo bramava i procurava de vidar i d’aguantar aquell terrible dolor, el Talòs digué:

—No m’ha agradat gens que em fessis el que m’has fet, druguet. No és just que em tractessis d’aquella manera, brati.

I llavors vaig eslussar les botes bolxis i feixugues que s’allunyaven, mentre ell feia ho ho ho endinsant-se en la fosca, i encara no haurien passat set segons que ja vaig eslussar l’auto cel·lular de la militsa que arribava amb el perllongat i malparit udol de la sirena, que s’anà esllanguint com l’esbufec d’un animal betzumni. Jo també ululava i anava a les palpentes, quan tot d’una vaig topar amb el gulliver contra la paret del vestíbul, tenia els glassis fermament tancats i el suc m’hi rajava a doll, i em vaig pensar que em moriria de dolor. Allà em teníeu, a les palpentes pel vestíbul, quan arribaren els militses. No podia vidar-los, és clar, però elseslussava perfectament i ensumava aquella von de malparits que fan, i de seguida vaig poder sentir com els fills de puta actuaven amb brutalitat i m’aplicaven la fotuda clau de retorçar-me el braç i se m’enduien cap al carrer. També vaig eslussar la golosa d’un militsa que deia des de la cambra dels cots i de les coixques estant:

—Ha rebut un cop horrible, però encara respira.

I els forts marrameus que no paraven.

—Això sí que és un autèntic plaer —vaig sentir que deia la golosa d’un altre militsa, mentre em tolxocaven rudament i em ficaven tot escorri dins l’auto—. El petit Alex, tot sencer per a nosaltres.

—Estic cec —vaig critxar—. Que Bog us esclafi i rebenti, grasnis bords.

—Quin llenguatge —féu una altra golosa esmecant, i en aquell mateix moment vaig rebre a plena rot un tolxoc amb el revés d’una ruca, que devia dur anells o no sé què.

—Que Bog us peringui —vaig cridar—, bratxnis vonosos. On són els altres? On són els meus drugs pudents i traïdors? Un dels meus bratis grasnis i maleïts m’ha clavat un cop de cadena als glassis. Enxampeu-los abans no s’escapin: van ser ells qui ho van maquinar, germans. Es pot dir que m’han obligat a fer-ho. Jo sóc innocent. Que Bog us rebenti.

A hores d’ara tots es petaven d’esmecar, pèrfidament, i m’anaven tolxocant al seient del darrere del cotxe, però jo continuava gavorant d’aquells que es deien drugs meus, i aleshores vaig comprendre que no hi havia res a fer, perquè ja devien haver tornat a l’acollidor Duke of New York, on devien estar entatxonant cafè i croissants i whiskys dobles a les gorles submises d’aquelles fastigoses ptitses estàrries, que dirien:

—Gràcies, minyons. Que Déu us beneeixi, nois. No us heu mogut pas d’aquí en tota l’estona, minyons. No us hem perdut de vista ni un moment.

I mentrestant, amb la sirena a tot gas, itàvem devers la botiga dels rozzis, jo encaixat entre dos militses, i ara i adés els fotuts massips m’engegaven un cascall o un malenqui tolxoc. Llavors vaig notar que podia obrir una malenca les parpelles i a través de les llàgrimes vaig vidar passar la ciutat boirosa, talment com si els llums s’empaitessin els uns als altres. I amb els glassis que em coïen vaig vidar els dos militses esmecaires asseguts al darrere amb mi, i el conductor de coll llargarut, i al seu costat el bord de bescoll de bou, que em gavorava sarqui, i em deia:

—I bé, Alex, minyó, ara tots esperem passar una grata vetllada plegats, oi?

—Com saps el meu nom, goril·la pudent? —vaig replicar—. Que Bog et foti de cap a l’infern, grasni bratxni, cagarro indecent.

En sentir això, tots es posaren a esmecar, i un dels pudents militses del darrere em retorçà l’uco. El del bescoll de bou féu aleshores:

—Tothom coneix el petit Alex i els seus drugs. El nostre Alex s’ha fet d’allò més famós.

—Són els altres —vaig critxar—. En Georgie, el Talòs i en Pete. Aquells fills de puta no són drugs meus.

—Bé —digué el bescoll de bou—, tens tota la nit per contar-nos la història completa de les notables gestes d’aquells joves cavallers i com van portar el pobrissó i innocent Alex pel mal camí.

Llavors se sentí el brugi-brugi d’una altra sirena policial i el vehicle passà rabent pel nostre costat però en direcció contrària.

—Van a buscar aquells malparits? —vaig preguntar—. No els aneu a enganxar vosaltres, bords de merda?

—Això —contestà el bescoll de bou— és una ambulància. Segurament va a buscar la teva anciana víctima, xinxa repugnant i maligna.

—Tota la culpa la tenen ells —vaig critxar, parpellejant, perquè els glassis em cremaven—. Els malparits deuen estar pitejant al Duke of New York. Aneu a pescar-los, maleït sia, cagarros pudents.

Noves esmecades i un altre malenqui tolxoc, oh germans meus, al mig de la meva pobra i dolorida rot. I aleshores arribàrem a la fètida cais dels rozzis, i a empentes i puntades de peu m’ajudaren a baixar de l’auto, i em tolxocaren escales amunt, i de seguida vaig comprendre que amb aquells pestilents i grasnis bratxnis, que Bog els rebenti, no me les mamaria pas dolces.





7


M’arrossegaren fins a una cantora molt il·luminada i emblanquinada, que feia una von forta, com una barreja de pudor de giterada i de pixadors i de cervesa rància i de desinfectant, que venia dels compartiments barrats contigus. Alguns dels plenis tancats a les cel·les renegaven i cantaven, i em va semblar eslussar-ne un que bramava:

I tornaré al costat de la meva amor, l’amor meva,

quan tu, amor meu, te n’hagis anat.



Però també se sentien les goloses dels militses que ordenaven silenci, i fins i tot s’eslussava l’esvuc com si estiguessin tolxocant algú ben horrouxou, que feia ouuuuuuuuh, i més aviat semblava la golosa d’una ptitsa estàrria bufada, i no pas la d’un home. Juntament amb mi, a la cantora hi havia quatre militses, i tots pitejaven txai a cor què vols; hi havia una gerra damunt la taula, i els porcs xarrupejaven i rotaven en llevar-se dels gúbers les tasses bolxis i llardoses. No me’n van oferir ni una gota. L’única cosa que em van donar, germans meus, va ser un mirall estarri i ple de cala perquè m’hi mirés, i podeu estar segurs que jo ja no era el vostre bell i jove Narrador, sinó un autèntic estrac, amb la rota tota inflada, els glassis enrogits i el nas com una patata. Tots esmecaren realment horrouxou quan vidaren la cara compungida que vaig posar, i un d’ells es befà:

—Com un tendre malson d’amor.

I aleshores aparegué un cap dels militses amb estrelles als pletxots, per demostrar que pixava alt alt alt, el qual em vidà i féu:

—Hum.

I així començaren.

—No diré ni una sola eslova si no ve el meu advocat —vaig dir—. Conec la llei, cabrons.

Tots esclafiren una gromca esmecada, és clar, i el militsa de les estrelles digué:

—Molt bé, nois, començarem per demostrar-li que nosaltres també la coneixem, la llei, però que conèixer la llei no ho és pas tot.

Tenia una golosa de cavaller i enraonava amb aire molt fatigat, i ara féu un gest d’assentiment amb una mena de somriure de drug a un bord grandot i gras. Aquell bord grandot i gras es llevà la guerrera, i un podia vidar que tenia un panxot estarri; després se m’atansà no pas gaire escorri, i quan obrí la rot en una ganya lasciva i d’allò més cansada, vaig sentir la von del txai amb llet que havia estat pitejant. Per ser un rozzi no anava pas gaire ben afaitat, i se li veien les taques de suor seques a la camisa, sota els braços, i exhalava aquella sentor que fa la cera de les orelles. De sobte, tancà la ruca vermella i pudent i em clavà el puny al mig del ventre, la qual cosa va ser una putada, i tots els altres militses es petaren d’esmecar, llevat del cap, que conservava aquella ganya com d’avorriment i cansament. Vaig haver d’estintolar-me contra la paret emblanquinada, de manera que tota la plati se’m va tacar de blanc, i vaig mirar de recobrar l’alè, traspassat per un dolor punyent, i em va semblar que estava a punt de perbocar el pastís empalagós que m’havia cruspit a la tarda. Però no podia ni pensar-ho, allò de veure tota la gitarada per terra, de manera que em vaig contenir. Aleshores vaig veure que el goril·la panxut es girava devers els seus drugs militses, que corejaren ben horrouxou la seva esmeca satisfeta pel que havia fet, de manera que vaig alçar la noga dreta i, abans que els altres li poguessin critxar que vigilés, li vaig fotre una puntada de peu a la canyella. Es posà a critxar com un betzumni, tot saltant sobre una cama per tota l’estança.

Després, però, tots i cadascun tingueren el plaer de revenjar-se, llençant-me de l’un a l’altre com si fos un cony de pilota tota pansida, oh germans meus, alhora que em donaven cops de puny als jarblons i a la rot i al ventrell, fins que finalment no vaig tenir altre remei que perbocar sobre el sòl, i fins i tot vaig dir com si realment fos un vec betzumni:

—Ho sento, germans, me’n penedeixo d’haver-ho fet. Ho sento, ho sento, ho sento.

Ells, però, em donaren uns bocins de gaseta estàrria i m’ho van fer netejar, i després encara m’hi feren passar serradures. I tot seguit digueren, com si tots fóssim uns vells i estimats drugs, que havia de seure per tenir una tranquil·la gavorada. Vet aquí que aleshores entrà en P.R. Deltoid per vidar com anava la cosa, ja que tenia eldespatx al mateix edifici; se’l veia com cansat i anava tot grasni, i començà dient:

—Així que s’ha esdevingut, Alex estimat, sí? Tal com jo creia. Déu Déu Déu, sí. —Després s’adreçà als militses i digué—: Bona nit, inspector. Bona nit, sergent. Bona nit, tothom. Bé, aquest és el meu final de trajecte, sí. Déu, Déu, aquest noi està fet una calamitat, oi? Guaiteu el seu estat.

—La violència engendra violència —féu el cap dels militses amb un to de golosa tot untuós—. S’ha resistit als qui l’han arrestat legalment.

—Final de trajecte, sí —repetí en P. R. Deltoid. M’observà amb glassis glaçats, com si ara jo fos una cosa i no pas un txelovec molt cansat, ensangonat i apallissat—. Suposo que demà hauré de comparèixer als tribunals.

—No he estat jo, germà, senyor —vaig fer amb veu plorinyosa—. Defenseu-me, senyor, que tan dolent no sóc. M’he deixat portar per la mala bava dels altres, senyor.

—Canta com un rossinyol —comentà burleta el cap dels rozzis—. Els seus cants arriben al cel, com hi ha món.

—Parlaré al tribunal —digué fredament en P. R. Deltoid—. Demà em tindràs allà, no t’amoïnis.

—Si voleu endinyar-li un bon pinyac als morros, senyor —digué el cap de la militsa—, per nosaltres no us n’estigueu pas. El tindrem ben afermat. Deu haver estat una altra tremenda decepció per a vós, oi?

Aleshores en P. R. Deltoid féu una cosa que jo mai no m’hauria cregut d’un home com ell, que tenia la responsabilitat de convertir els dolentots en malxics horrouxous, oimés amb tots aquells rozzis al voltant. S’atansà una passa i escopí. Escopí. M’escopí de ple a la llitsa i després s’eixugà la rot humida d’escopinada amb el dors de la ruca. I jo em vaig fregar i fregar i fregar la llitsa escupida amb el taixtuc tot ensangonat, dient:

—Gràcies, senyor, moltes gràcies, senyor, heu estat molt amable, senyor, gràcies.

I aleshores en P. R. Deltoid abandonà la cantora sense pronunciar ni una sola eslova més.

Ara els militses es dedicaren a redactar una llarga declaració que jo hauria de signar, mentre jo pensava interiorment: «Així rebenteu tots a l’infern. Si uns bords com vosaltres juguen al cantó del Bé, aleshores estic content de pertànyer a l’altre equip».

—Molt bé —vaig dir en veu alta—, grasnis bratxnis, cagarros vonosos. Apunteu, apunteu-ho tot. No penso arrossegar-me més de bruc per terra, porcs de merda. Per on voleu començar, animals mersquis i pudents? Des de l’últim correccional? Horrouxou, horrouxou, apa, aquí va, doncs.

I ho vaig abocar tot, i el militsa taquígraf, un txelovec callat i com acollonit, que no era un vertader rozzi, començà a emplenar fulls i més fulls i més fulls. Vaig confessar la ultraviolència, els crastatoris, les dratses, el tri-surt-tri-surt, tot allò que havia fet fins a la vestxa d’aquella nit amb la ptitsa estàrria i bugata dels cots i les coixques miolaires. I vaig posar bona cura perquè aquells que es deien drugs meus estiguessin ben ficats en aquell merder, fins al xija. Quan vaig haver acabat, el militsa taquígraf semblava que tenia nàusees, pobre infeliç. El cap dels rozzis li digué amb un to de golosa gairebé paternal:

—Bé, fill, ara vés a prendre’t una bona tassa de txai, i després passa tot aquest podrimener a màquina, amb una agulla d’estendre la roba pinçada al nas, en tres còpies. Després, que les portin al nostre jove i bell amic perquè les signi. I tu —em digué— pots passar a la teva suite matrimonial amb aigua corrent i totes les comoditats. Apa —ordenà amb aquella golosa cansada a dos dels rozzis forçuts—, emporteu-vos-el.

De manera que, a puntades de peu, a cops i a empentes em dugueren a les cel·les, i allà em tancaren juntament amb deu o dotze plenis més, molts dels quals estaven torrats. Entre ells hi havia uns vecs que semblaven animals, d’aspecte verament utxasni, un dels quals tenia el nas tot rosegat i la rot oberta com un enorme forat negre; un altre roncava estès a terra i li brollava de la rot un fil de bava merdosa, i un altre, encara, que duia els pantalons tots plens de cala. Després n’hi havia un parell que semblaven sarasses, i que de seguida s’agradaren de mi; un d’ells se’m tirà a sobre, i vam tenir una dratsa d’allò més desagradable, ja que la von que feia, com d’aigües estancades i perfum barat, em va fer venir ganes de perbocar de nou, però jo ara tenia l’estómac buit, oh germans meus. Llavors l’altre marieta començà a posar-me les ruques a sobre, i tot seguit es va armar una dratsa ferotge entre tots dos, perquè tant l’un com l’altre em buscaven el plot. El brugi-brugi esdevingué tan fort, que de seguida aparegueren un parell de militses i els estomacaren amb les llargues porres, i així es calmaren i restaren amb la mirada perduda, mentre la fotuda crova degotava tap tap tap de la llitsa d’un d’ells. A la cel·la hi havia lliteres, però totes estaven ocupades. Em vaig enfilar a la més alta d’una filera, que eren de quatre, i hi vaig trobar un vec estarri i pitof que roncava a cor què vols, al qual probablement l’havien alçat fins allà dalt els militses mateixos. El cas és que el vaig fotre daltabaix altre cop, perquè no era gaire feixuc, i caigué al damunt d’un altre txelovec gras i borratxo com un bocoi, i aleshores es van despertar tots dos i començaren a esbatussar-se i a critxar patèticament. Jo, germans meus, em vaig estirar a la llitera vonosa i no vaig trigar gens a quedar-me adormit, abaltit, exhaust i dolorit. En realitat, no vaig agafar verament el son, sinó que fou ben bé com emprendre un viatge cap a un món millor. I en aquell món millor, oh germans meus, em vaig trobar en una vasta planúria plena de flors i d’arbres, per on voltava un bóc amb llitsa d’home que tocava una mena de flauta. I llavors, com si hagués sortit el sol, aparegué el mateix Ludwig, amb la llitsa llampegant, el plastró estarrufat i els volosos esborrifats i aspres, i aleshores vaig sentir la Novena, l’últim moviment, amb les esloves totes mesclades, com si elles mateixes sabessin que havien d’estar-ho, per tal com es tractava d’un somni:

Minyó, eixordador tauró del cel,

flagell de l’Elisi,

cors de foc, transportats, extàtics,

et tolxocarem a la rota i et fotrem

puntada de peu al cul grasni i vonós.



La música, però, era idèntica, com me’n vaig adonar quan em despertaren al cap de dos o deu minuts, o vint hores, o dies o anys, ja que se m’havien quedat el rellotge. Allà baix, a quilòmetres i quilòmetres de distància, hi havia un militsa que em burxava amb un llarg bastó que tenia una punxa a la punta, tot dient:

—Desperta’t, fill. Desperta’t, preciositat. Amunt, que tens un bon problema.

Jo vaig exclamar:

—Per què? Qui? Què passa?

I la música de l’Oda a l’Alegria de la Novena s’anava esllanguint amb tota la seva autèntica grandesa i tot horrouxou dintre meu.

—Baixa i ho sabràs —contestà el militsa—. T’esperen bones noves, fill meu.

Així que vaig saltar de la llitera, tot enrabenat i dolorit, encara no despert del tot, i aquell rozzi, que feia una forta von de formatge i de ceba, m’empenyé cap a fora de la llardosa cel·la dels roncs, i després al llarg dels passadissos, i tota l’estona l’antiga música de l’Alegria Gloriosa Guspira del Cel ressonava dintre meu. Aleshores arribàrem a una cantora molt neta, amb màquines d’escriure i flors als escriptoris, i darrere del més gran de tots seia el cap dels militses, amb una expressió greu i els glassis glaçats clavats a la meva llitsa ensonyada.

—Bé, bé, bé —vaig dir—. Com va, brati? Què se t’ofereix al ple d’aquesta notxi rutilant?

—Et donaré exactament deu segons —digué el cap— perquè se t’esborri de la cara aquesta ganya estúpida. Després m’escoltaràs.

—Bé, què passa? —vaig fer, esmecant—. Encara no esteu satisfets després d’haver-me deixat mig mort a garrotades, d’haver-me escopit i d’haver-me fet confessar tota mena de delictes durant hores i hores, i després d’haver-me tancat amb una colla de betzumnis i de pervertits vonosos en aquella cel·la grasni? Va, bratxni, quina nova tortura em tens preparada?

—Serà la teva pròpia tortura —contestà ell, tot seriós—. Déu vulgui que et torturi fins que et tornis foll.

I tot de cop, abans que m’ho digués, vaig comprendre de què es tractava. La vella ptitsa del cots i les coixques havia passat a millor vida en un dels hospitals de la ciutat. Es veu que l’havia cracada un xic massa fort. Bé, bé, això era tot. Vaig pensar en tots aquells cots i coixques miolant desesperadament per demanar la moloca que ningú no els donaria, en tot cas, no pas la seva mestressa, aquella estàrria forella. Això era tot. Ara sí que l’havia feta bona. I amb prou feines acabava de complir els quinze anys.





SEGONA PART





1


I ara què farem, eh?

Germans meus i únics amics, ara comença la part realment llacrimosa i gairebé tràgica de la història, a l’estaja (o sigui, la presó de l’Estat) número 84F. Vosaltres no deveu tenir gaires ganes d’eslussar tota la cala i l’horrible rascàs del renou que va fer el meu dada brandant les morades i crovoses riques contra l’injust Bog que és al Cel, i com la meva mum torçava la rot fent ouuuuu ouuuuu ouuuuu, torturada pel seu dolor de mare en perdre el seu únic fill, el fruit de les seves entranyes, que feia una pena realment horrouxou de veure. Després tenim el magistrat estarri i molt sever del tribunal de primera instància, el qual gavorà una sèrie d’esloves molt dures contra el vostre Amic i Humil Narrador, després de tota la cala i les grasnes mentides que escopiren en P. R. Deltoid i els rozzis, que Bog els rebenti. Després em tingueren una temporada en custòdia entre una colla de prestúpnics i pervertits vonosos. Posteriorment, seguí el procés al tribunal superior, amb jutges i un jurat, i foren gavorades esloves d’allò més repugnants, en efecte, per bé que amb un to molt solemne, i finalment deixaren caure el «Culpable», i la meva mum esclafí el buhuhuuuuu quan digueren catorze anys, oh germans meus. I aquí em teniu ara, al cap de dos anys justos del dia que d’una puntada de peu m’engarjolaren a l’estaja 84F, vestit a l’últim crit de la moda de la presó, que era un vestit tot d’una peça d’un repulsiu color de cala, i el número cosit sobre el grudot, una mica més amunt del fotut tic-tac, i també a l’esquena, de manera que, tant si anava com si venia, sempre era el 6655.321, i no pas el vostre druguet, l’Alex.

—I ara què farem, eh?

No havia estat gaire gratificant, com hi ha món que no, estar-se en aquell grasni forat de l’infern, en aquell zoològic humà, durant dos anys, suportant les puntades de peu i els tolxocs dels guàrdies brutals i prepotents, alternant amb criminals vonosos i degenerats, alguns d’ells vertaders pervertits, sempre disposats a aprofitar-se d’un malxic jove i apetitós com el vostre narrador. I havies de rabitar a l’obrador fent capses de llumins, i et feien itar pel pati donant voltes i més voltes per fer exercici: i a la tarda, de vegades, algun vec estarri d’aire professoral ens donava la lata parlant dels escarabats, o de la Via Làctia, o de les Excelses Meravelles del Floc de Neu, i això darrer em feia esmecar com un betzumni, perquè em recordava aquella vegada que li clavàrem una tolxocada i férem víctima del més pur vandalisme al vec que sortia de la biblio pública una nit d’hivern, quan els meus drugs encara no eren uns traïdors i jo era lliure i feliç. D’aquells drugs només n’havia eslussat una cosa, un dia que vingueren a visitar-me el pe i l’ema, i em digueren que en Georgie era mort. Sí, mort, germans meus. Mort com una cagarada de gos al mig de la vorera. En Georgie havia portat els altres dos a la casa d’un txelovec molt ric, i l’estassaren a còpia de puntades de peu i tolxocs, i aleshores en Georgie començà a razdratzar els coixins i les cortines, i el cony de Talòs cracà alguns ornaments preciosos, com ara estàtues i coses d’aquestes, i el txelovec ric i apallissat reaccionà amb la ràbia d’un betzumni i els atacà amb una barra de ferro molt pesanta. La razdratzada li havia donat la força d’un gegant, i el Talòs i en Pete aconseguiren de fugir per una finestra, però en Georgie ensopegà amb la catifa i llavors la terrible barra de ferro li carcà i esberlà el gulliver, i aquesta fou la fi del traïdor Georgie. L’estarri assassí fou absolt per defensa pròpia, tal com s’esqueia i era just. Mort en Georgie, per bé que havia passat més d’un any d’ençà que m’enxamparen els militses, tot em semblava escaient i just, talment obra del Fat.

—I ara què farem, eh?

Jo era a la capella, per tal com era diumenge al matí, i el Charlie de la presó estava gavorant la Paraula del Senyor. El meu rabit consistia a fer funcionar l’estèreo, posant música solemne abans i després, i també entremig, de quan es cantaven els himnes. M’estava al fons de la capella d’aquella ala (n’hi havia quatre a l’estaja 84F) prop d’on els guàrdies o txassos estaven apostats amb els rifles i les fastigoses i bolxis maixelles brutals i emblavides per la barba, i podia vidar tots els plenis asseguts, eslussant l’Eslova del Senyor, abillats amb aquella horrible plati color de cala, i exhalant una mena de von pestilent, no pas de brutícia, de grasni, sinó una vertadera von nauseabunda que només tenen els criminals, germans meus, com una mena de von resclosit, greixinosa i desesperada. I se m’acudí que potser jo també tenia aquella von, ja que havia esdevingut un pleni autèntic, per bé que encara molt jove. De manera que per a mi era molt important, oh germans meus, sortir com més aviat millor d’aquell zoològic grasni i fètid. I com podreu vidar si continueu llegint, no passà gaire temps abans que no ho aconseguís.

—I ara què farem, eh? —digué el charlie de la presó per tercera vegada—. Us passareu tota la vida en una institució com aquesta, entrant-hi i sortint-ne, entrant-hi i sortint-ne, si bé la majoria de vosaltres us esteu més dins que no pas fora, o bé escoltareu la Paraula Divina i us adonareu dels càstigs que li esperen al pecador impenitent a l’altre món, així com també en aquest? Sou una colla de condemnats idiotes, la majoria de vosaltres, que barateu el dret a la vida per un plat de llentilles. L’emoció del robatori, de la violència, la temptació de menar una vida fàcil, paguen la pena quan tenim proves innegables, sí, sí, proves incontrovertibles de l’existència de l’infern? Jo ho sé, jo ho sé, amics meus, he tingut visions d’un lloc més tenebrós que qualsevol presó, més ardent que totes les flames del foc humà, on les ànimes dels pecadors i dels criminals recalcitrants com vosaltres, i no us en burleu, maleïts, no us en rigueu, criminals com vosaltres, dic, xiscles en una agonia infinita i insuportable, els narius sufocats per la pudor de la podridura, les boques entuixegades per la femta ardent, la pell que s’escata i es podreix, i una bola de foc que els abrusa les entranyes esqueixades. Sí, sí, sí, jo ho sé.

En aquest punt, germans, un pleni dels darrers rengles de bancs deixà escapar un brugi-brugi de música labial —«Prrrrp»— i tot seguit els txassos posaren mans a la feina brutalment, precipitant-se realment escorri a l’indret d’on havia sortit el brugi-brugi, i començaren a repartir estopa i a clavar tolxocs a tort i a dret. Per fi enganxaren un pobre pleni tot tremolós, molt flac, malenqui i estarri, i se l’emportaren a rossegons, tot i que el vec no deixava de critxar:

—Que no he estat jo, sinó aquell, veieu?

Però no n’hi feren pas cas. El tolxocaren de valent i després el tragueren de la capella, mentre el pobre desgraciat critxava com un betzumni.

—Ara, escoltem la Paraula del Senyor —digué el charlie de la presó.

Aleshores prengué el llibrot i passà fulls, tot humitejant-se els dits amb la llengua llap llap. Era un bord bolxi i corpulent, molt vermell de cara, però em tenia simpatia perquè jo era jove i demostrava molt d’interès en el llibrot. Havien arranjat, com a part de la meva formació, que jo llegiria el llibre, i fins i tot podia escoltar música per l’estèreo de la capella mentre llegia, oh germans meus. I això era una cosa realment horrouxou. Em tancaven amb clau a la capella i em deixaven eslussar música sagrada de J. S. Bach i G. F. Händel, i jo llegia les històries d’aquells estarris jahudis que es tolxocaven els uns als altres, i després pitejaven vi hebreu i es ficaven al llit amb les seves mullers, que eren gairebé donzelles, tot verament horrouxou. Allò m’engrescava, germans. Jo no en copava gran cosa, de la part final del llibre, que s’assembla d’allò més a tot allò que gavoren els predicadors, i on no diu pas res de baralles del fotut tri-surt. Un dia, però, el charlie em digué, bo i estrenyent-me fortament amb la seva ruca bolxi i carnosa:

—Ah, 6655.321, pensa en el sofriment diví. Medita sobre això, fill meu.

I sempre el seu alè feia aquella von mascle de whisky escocès, i després es tancava a la seva cantora per pitejar-ne una mica més. De manera que em vaig llegir tot allò que parla de la flagel·lació i de la coronació amb espines, i després la vestxa de la creu i tota aquell cala, i vaig vidar que hi havia alguna cosa sucosa en tot allò. Mentre l’estèreo tocava fragments de l’adorable Bach, jo tancava els glassis i em vidava a mi mateix donant-hi un cop de mà i fins i tot fent-me càrrec de la tolxocada i de la clavada, vestit amb una toga que era l’últim crit de la moda romana. Com veieu, la meva estada a l’estaja 84F no fou tot temps perdut, i el mateix director es mostrà molt complagut quan s’assabentà que m’agradava tant la religió, i que hi havia posat totes les meves esperances.

Aquell diumenge al matí el charlie llegí un passatge del llibre sobre els txelovecs que eslussaven l’eslova i els entrava per una orella i els sortia per l’altra, i digué que eren com una domi bastida damunt la sorra, i després venia la pluja fustigadora i el fotut bumabum esberlava el cel, i allò era la fi de la domi. Jo vaig pensar, però, que només a un vec molt talòs se li acudiria de bastir una domi damunt la sorra, i quina colla de drugs conyons i de mals veïns devia tenir un vec com aquell, que no eren capaços de dir-li que era una estupidesa allò de bastir una domi d’aquella manera. Aleshores el charlie critxà:

—Apa, gentalla. Acabarem amb l’himne número 435 de l’Himnari dels presoners.

Llavors se sentí un seguit de clacs i patapams i llapllaps mentre els plenis prenien, deixaven caure i llepapassaven els fulls dels ronyosos i malenquis himnaris, i els guàrdies prepotents critxaven:

—Prou xerrameca, malparits. Mira que no et trec els ulls de sobre, 920.537.

No cal dir que jo ja tenia el disc preparat a l’estèreo, i tot seguit vaig deixar que ressonés la senzilla música d’orgue amb un grouuuuouuuuouuuu. I els plenis començaren a cantar espantosament:

Som com un te fluixet, acabat d’escaldar, que pren color en ser remenat.

No tastem pas l’aliment dels àngels i com és llarg aquest temps de prova.



Tots udolaven i ganyolaven aquelles esloves estúpides mentre el charlie els fustigava amb la seva veu:

—Més fort, maleïts, canteu més fort.

I els txassos critxaven:

—Espera que et posi la mà a sobre, 7749.222.

I un altre:

—No saps quina una que te n’espera, merda seca.

Per fi tot s’acabà, i el charlie digué:

—Que la Santíssima Trinitat us protegeixi i us faci bons, amén.

I un meravellós fragment de la Segona simfonia d’Adrian Schweigselber, elegit pel vostre Humil Narrador, oh germans meus, sonà pels altaveus. Quina púrria, pensava jo, dempeus al costat de l’estèreo de l’estàrria capel·la, vidant-los sortir arrossegant els peus i mugint i belant, muuuu, beeee, com animals, i fent-me que-et-donin-pel-sac amb els seus dits grasnis, perquè tot feia suposar que jo gaudia d’un cert favoritisme. Quan hagué sortit l’últim, les ruques penjim-penjam talment un simi, i l’escarceller que restava a la capella el seguí tot assestant-li un bon tolxoc al gulliver, i ni bé vaig haver apagat l’estèreo, el charlie se m’apropà fumant un càncer, abillat encara amb la plati estàrria de serf de Bog, tota plena de puntes d’un blanc immaculat com la d’una dovotxa, i em digué:

—Gràcies, com sempre, petit 6655.321. I què hi ha de nou?

Com jo sabia molt bé, aquell charlie volia esdevenir un txelovec molt important i sant dins el món de la Religió Carcerària, i aspirava a aconseguir un testimoni verament horrouxou del director, i per això ara i adés l’anava a veure i li gavorava discretament els secrets complots que es covaven entre els plenis, i bona part d’aquella cala li arribava pel meu conducte. La majoria de les coses eren inventades, però n’hi havia que eren veritat, com per exemple la vegada que arribà a la nostra cel·la per la canonada toc toc toctoquitoctoctoc toquitoc la nova que el gran Harriman pensava fugir. Tolcoxaria l’escarceller a l’hora de menjar, i després s’escaparia amb la plati del txasso. Aleshores engegaríem a parir l’horrible pistxa que ens donaven provocant un gran avalot al menjador, i jo que sabia el pla, el vaig xivatar. Aleshores, el charlie l’hi passà al director, el qual ponderà el seu Esperit Cívic i la seva Fina Orella. Aquest cop, doncs, li vaig dir, per bé que no era veritat:

—Bé, senyor, per la canonada ha arribat la notícia de l’entrada d’una partida de cocaïna d’estranquis, i que una cel·la de la galeria 5 en serà el centre de distribució.

M’ho vaig anar inventant sobre la marxa, tal com feia amb la majoria d’aquelles històries, però el charlie de la presó es mostrà d’allò més agraït i digué:

—Bé, bé, bé. Ho comunicaré personalment a Ell mateix.

Així deia sempre per referir-se al director. Aleshores, vaig fer:

—Senyor, m’he portat bé, oi? —Quan gavorava amb els vecs de dalt de tot sempre ho feia adoptant un to cortès de vertader cavaller—. Si més no, ho he intentat, oi, senyor?

—A mi em sembla —contestà el charlie— que, en general, t’has portat molt bé, 6655.321. Has col·laborat força amb nosaltres i, personalment, considero que has demostrat un genuí desig de reformar-te. Si continues així, aconseguiràs fàcilment que et redueixin la pena.

—Però, senyor —li vaig dir—, què me’n podeu dir d’això que ara es comenta? Em refereixo a aquest tractament que et permet de sortir de seguida i és segur que no tornes a caure aquí mai més?

—Oh —exclamà el charlie, adoptant una actitud cautelosa—. D’on ho has tret, això? Qui te n’ha parlat?

—Són coses que es diuen, senyor —vaig replicar—. De vegades un guàrdia xerra amb un altre, i sempre hi ha algú que no pot evitar de sentir el que diuen. O bé algú pesca un tros de diari a l’obrador i resulta que hi ha un article que en parla. No voldríeu pas proposar-me a mi perquè me l’apliquessin, senyor, si em disculpeu que tingui la gosadia de suggerir-vos-ho?

Podíeu vidar que el charlie ho rumiava mentre fumava el càncer, tot demanant-se fins a quin punt en podia parlar, de les coses que sabia sobre aquella qüestió. Per fi digué, sense deixar de mostrar-se sumament cautelós:

—Suposo que et refereixes a la tècnica de Ludovico.

—Ignoro com en diuen, senyor —vaig contestar—. L’única cosa que sé és que, gràcies a això, surts d’aquí de seguida i no tornes a entrar-hi mai més.

—És així —assentí ell, amb les celles arrufades i mirant-me de dalt a baix—. És així exactament, 6655.321. És clar que, de moment, està encara en l’etapa experimental. És un tractament molt senzill, però molt dràstic.

—Però ja l’estan aplicant aquí, oi, senyor? —vaig fer—. En aquells edificis nous pintats de blanc a tocar del mur del sud. Hem vist com els construïen, quan fèiem gimnàstica, senyor.

—Encara no l’han aplicat —contestà el charlie—, no pas en aquesta presó, 6655.321. Ell mateix té greus dubtes al respecte, i haig de confessar que els comparteixo. La qüestió és saber si aquesta tècnica pot tornar bo un home. La bondat ve de dins, 6655.321. La bondat és una cosa que cal elegir-la. Quan l’home no pot elegir, deixa de ser home.

Hauria prosseguit deixant caure aquella cala, però vam eslussar el grup següent de plenis, que baixaven clanc clanc les escales de ferro a buscar la seva ració de Religió. El charlie digué:

—Ja en tornarem a parlar. Ara, més valdrà que facis la teva feina.

De manera que em vaig apropar a l’estèreo estarri i vaig posar el preludi coral Wachet Auf de J. S. Bach, i aquells criminals i pervertits, grasnis, vonosos i malparits, entraren atropelladament com una colla de simis domats, seguits pels txassos que lladraven i els fuetejaven brutalment. I al cap d’un instant, el charlie de la presó ja preguntava:

—I ara què farem, eh?

I l’escena es repetia de cap i de nou.

Aquell matí vam tenir quatre llomtecs de Religió Carcerària, però el charlie no em digué res més sobre aquella Tècnica de Ludovico, fos el que fos, oh, germans meus. Un cop vaig haver acabat de rabitar amb l’estèreo, es limità a gavorar-me unes breus esloves d’agraïment, i tot seguit em privodaren de nou a la cel·la de la galeria 6, que era la meva vonosa i reduïda llar. El txasso en realitat no era pas un mal vec, i quan obrí la porta no em va tolxocar ni em clavà cap puntada de peu, sinó que digué:

—Ja hi som, fillet, de retorn al pou.

I ja em teníeu altre cop amb els meus nous drugs, tots criminals empedreïts, però, lloat sia Bog, cap no era donat a les perversions del cos. En Zophar, estès a la seva llitera, era un vec escardalenc i bru, que gavorava i gavorava i gavorava amb la seva golosa ronca, de manera que ningú no es prenia la molèstia d’eslussar-lo. El que ara deia al sostre era:

—I en aquella època no hi havia manera d’aconseguir cap barraca —aneu a saber què era, això, germans— ni que estiguessis disposat a pagar deu milions de patacons. Aleshores què vaig fer, eh? Jo que me’n vaig a cal Turc i li dic que aquell matí havia distret aquell parné i a veure què en podia fer ell.

En realitat, parlava en l’argot de la delinqüència de molts anys enrere. També teníem allí el Mur, que només tenia un glassi, i que ara s’estava arrencant bocins de les ungles dels peus fent honor al diumenge. I el Gran Jueu, un vec greixinós i gras, que ara jeia a la llitera com si fos mort. De més a més, hi havia en Jojohn i el Doctor. En Jojohn era molt menut, àgil i sec, i s’havia especialitzat en atacs sexuals; i el Doctor, que feia veure que podia guarir la sífilis i les purgacions, però només injectavaaigua, i així havia matat dues devotxques; de fet, havia complert la promesa de llevar-los aquell pes de sobre. Realment, eren una trepa grasni i terrible, i no em feia cap gràcia conviure amb ells, oh germans meus, com tampoc ara no us en fa a vosaltres, però no serà pas per gaire temps.

Ara bé, vull que sapigueu que quan construïren aquella cel·la la feren per a tres prestúpnics, i ara n’érem sis, tots premsats com sardines. I així eren les cel·les a totes les presons en aquella època, germans, una vergonya de cala, no hi havia lloc perquè un txelovec pogués estirar les cames. I ben segur que no em creureu si us dic que aquell diumenge hi brossaren un altre pleni. Sí, ja ens havien donat l’horrible pistxa de púding de carn i el guisat vonós, i estàvem fumant tranquil·lament un càncer a la nostra llitera, quan ens caigué aquell vec del cel. Era un vec estarri i llengut, i fou ell qui es posà a critxar protestant abans que nosaltres tinguéssim temps de vidar la situació. Provà de sacsejar els barrots, tot critxant:

—Exigeixo els meus drets podrits, això és ple com un ou, és una maleïda imposició, vet-ho aquí.

Però vingué un dels txassos i li digué que s’apanyés com pogués, i que compartís una llitera amb algú, si el deixava, altrament hauria de dormir a terra.

—I —conclogué el guardià— les coses més aviat empitjoraran que no pas milloraran. Quin món de merda esteu contribuint a crear.





2


Bé, l’entrada d’aquell nou txelovec fou realment el començament de la meva sortida de la fotuda estaja, perquè era un pleni tan fastigós i buscabregues, amb una ment tan porca i amb tan males intencions, que aquell mateix dia natxinaren els problemes. També era d’allò més prepotent, i començà d’esguardar-nos amb una llitsa burleta i a parlar-nos amb golosa alta i orgullosa. Ens etzibà que era l’únic prestúpnic realment horrouxou d’aquell zoològic, i prosseguí dient que havia fet això i allò altre, i liquidat deu rozzis d’un cop de ruca, i tota aquesta cala. Ningú, però, no es deixà impressionar pas gaire, oh germans meus. Per això aleshores començà a buscar-me el cos, perquè jo era el més jove de tots, i em volgué convèncer que per aquest motiu era jo qui hauria de zasnutar a terra i no pas ell. Tots els altres, però, em feren costat, critxant:

—Deixa’l tranquil, grasni bratxni.

I llavors el txelovec començà a queixar-se que ningú no se l’estimava. Aquella mateixa notxi, però, em vaig despertar i em vaig trobar aquell horrible pleni ajagut al meu costat a la llitera, la qual era la de baix de tot d’una filera de tres, i també d’allò més estreta, i m’anava gavorant porques esloves d’amor mentre no parava de grapejar-me de dalt a baix. De manera que em vaig posar fet un betzumni i vaig començar a estossinar-lo, tot i que no podia vidar res horrouxou, ja que només hi havia aquella claror del malenqui llum vermell del passadís. Però estava segur que era ell, el vonós malparit, i quan s’armà realment la dratsa, i s’encengueren els llums, vaig poder vidar-li la llitsa horrible i tota la crova que li sortia de la rot on li havia clavat la ruca feroçment.

El que s’eslutxà aleshores, és clar, fou que es despertaren els meus companys de cel·la i s’uniren a la gresca, tot tolxocant una mica a cegues en aquella semiobscuritat, i el brugi-brugi es veu que despertà tota la galeria, de manera que de seguida poguérem eslussar la critxòria i els cops dels gerrets de llauna contra els murs, com si tots els plenis de totes les cel·les s’haguessin pensat que estava a punt de començar una fuga general, oh germans meus. S’encengueren els llums i aparegueren els txassos en camisa, pantalons i gorra, brandant les llargues porres de fusta. Poguérem vidar-nos els uns als altres, amb les llitses enceses i agitant amenaçadorament els punys, i tothom critxava i renegava. Aleshores vaig formular la meva queixa, i tots els txassos digueren que probablement tot aquell aldarull l’havia començat el Vostre Humil Narrador, germans, perquè no tenia ni una sola esgarrapada, llevat de les taques de crova roja d’aquell horrible pleni, la qual encara li rajava de la rota on li havia clavat la ruca. Em vaig posar com un betzumni. Vaig dir que no dormiria ni una sola notxi més en aquella cel·la si les autoritats de la presó estaven disposades a permetre que un prestúpnic horrible, vonós i pervertit com aquell se’m tirés a sobre del plot quan jo no podia defensar-me, perquè estava dormint.

—Espera fins a demà —digueren—. Sa Majestat vol una cambra privada amb bany i televisió? Bé, tot això serà tingut en consideració demà al matí. Però de moment, druguet, reposa el gulliver ensangonat en la poduixca de palla, i tinguem la festa en pau. Entesos, entesos, entesos?

I els txassos se n’anaren després de formular severes advertències, i al cap de poca estona s’apagaren els llums, i aleshores vaig anunciar que em passaria tota la notxi despert, però primer li vaig dir a aquell horrible prestúpnic:

—Apa, fica’t a la meva llitera si vols. A mi ja em fa fàstic. L’has empastifada de cala quan hi has posat el teu plot espantós i vonós.

Llavors ficaren la cullerada els altres. Suant per la bitva que havíem tingut a les fosques, el Gran Jueu digué:

—Això no ho consentirem, germà. No li afluixis a aquest sarassa.

—Atxanta la mui, xubai jueu.

Li volia dir que callés, però amb mots molt insultants. Per això el Gran Jueu ja li anava a clavar un tolxoc, però el Doctor digué:

—Va, cavallers, que aquí ningú no vol brega, oi?

Parlà amb golosa molt delicada, però aquell nou prestúpnic evidentment se l’estava buscant. Es vidava que es creia un bolxi vec molt important, i que no li corresponia, per dignitat i per categoria, compartir una cel·la amb sis més i haver de dormir a terra, ja que jo l’hi havia indicat amb un gest. Amb aire despectiu i burleta li etzibà al Doctor:

—Ooooh, així que no voleu més brega, oi, Arxidous?

Aleshores, en Jojohn, eixut, maliciós i agut, féu:

—Si no podem dormir, podríem aprendre educació. Al nostre nou amic li aniria bé una lliçó.

Per bé que més aviat s’especialitzava en atacs sexuals, en Jojohn sabia gavorar bé, en un to discret i precís. De manera que el nou pleni l’escamí:

—Ca, co, cu, lleonet dolcet.

I aleshores començà la gresca, però amb una estranya cortesia, sense que ningú alcés massa la golosa. De primer, el nou pleni va critxar una mica, però el Mur li endinyà un cop de puny a la rota mentre el Gran Jueu l’afermava contra els barrots, per tal de poder vidar-lo a la malenca llum roja que venia del passadís, i ell feia oh oh oh. No era pas un vec massa fort, i els seus tolxocs quan s’hi tornava eren molt fluixos, i jo suposo que això era degut al fet que desprenia massa energia fent massa brugi-brugi amb la golosa i gallejant. El cas és que, en veure la fotuda crova fermella brollant a la llum roja, vaig sentir l’antiga alegria que em muntava per les quixques, i vaig dir:

—Deixeu-me’l per a mi, sortiu, ara deixeu-me’l a mi, germans.

I el Gran Jueu féu:

—Sí, sí, minyó, res no és més just. Fot-li, Alex.

De manera que tots feren rotllana mentre jo cracava aquell prestúpnic mig a les fosques. El vaig estovar de valent, saltironant com un boxador malgrat que duia les botes descordades, i després li vaig fer la traveta i anà de corcoll plop plop a terra. Aleshores li vaig clavar una puntada de peu realment horrouxou al gulliver, i el pleni proferí un oooohhh, i deixà escapar un rínxol com si s’hagués adormit, i el Doctor digué:

—Molt bé, em penso que ja n’hi ha prou, de lliçó. —Aclucà els ulls per vidar el vec estossinat allà terra—. Potser està somiant que d’ara endavant més li valdrà ser un bon minyó.

Després tots tornàrem a ficar-nos a les lliteres, perquè ens sentíem d’allò més cansats. Jo vaig somniar, oh germans meus, que integrava una gran orquestra, amb centenars i centenars de músics, i el director era una mescla de Ludwig van i G. F. Händel, i semblava molt sord i cec i cansat del món. Jo formava amb els instruments de vent, però el que tocava era com una mena de fagot blanc i rosat, fet de carn, que em sortia del plot, just del bell mig del ventre, i quan bufava havia d’esmecar ha ha ha molt fort, perquè sentia com una mena de pessigolleig, i aleshores en Ludwig van G. F. es posava com un betzumni i semblava que volia razdratzar-ho tot. Fins que, per fi, s’inclinà cap a la meva llitsa i critxà molt fort a cau de l’uco, i aleshores em vaig despertar amarat de suor. És clar, aquell brugi-brugi tan fort en realitat era el timbre botzinaire brrrr brrrr brrrr de la presó. Era un matí d’hivern, i jo tenia els glassis tots plens de lleganyes, i quan els vaig obrir me’ls va ferir el llum elèctric que havien encès a tot el zoològic. Vaig acalar els ulls i vaig vidar aquell prestúpnic nou estès a terra, tot ensangonat i ple de morats, i encara fora fora fora de combat. Aleshores vaig recordar la gresca de la nit passada i això em va fer esmecar una mica.

Però en saltar de la llitera, el vaig moure amb la noga descalça i vaig tenir la sensació de tocar una cosa rígida i freda, de manera que em vaig precipitar cap a la llitera del Doctor i el vaig sacsejar, perquè sempre li costava molt de despertar-se al matí. Aquesta vegada, però, es llevà força escorri, i talment feren els altres, llevat del Mur, que clapava com un mort.

—Quina pena —exclamà el Doctor—. Deu haver tingut un atac de cor. —Després, repassant-nos amb la mirada, afegí—: Realment, no hauríeu hagut de pegar-li d’aquesta manera. La veritat, no va ser una bona pensada.

En Jojohn, però, saltà:

—Va, va, doc, que tu no et vas quedar pas curt a l’hora de repartir llenya.

Aleshores el Gran Jueu es tombà cap a mi, tot dient:

—Alex, vas ser massa impetuós. Aquella puntada de peu final va ser molt fotuda.

En sentir això vaig notar que el rasdràs m’ennuvolava els glassis, i vaig exclamar:

—Qui va començar, eh? Jo només m’hi vaig ficar al final, oi? —Vaig assenyalar en Jojohn i vaig fer—: Va ser idea teva. —El Mur deixà anar un rínxol ben sonor, i jo vaig afegir—: Desperteu aquest bratxni vonós. Va ser ell que li estovava la rota mentre el Gran Jueu l’afermava contra els barrots.

—Ningú no nega —comentà el Doctor— haver-li donat uns copets, per ensenyar-li la lliçó, per dir-ho així, però és evident que tu, benvolgut minyó, amb la vigoria i, fins i tot diria, amb la irresponsabilitat de la joventut, li vas donar el cup de gras. Quina pena.

—Traïdors —vaig cridar—. Traïdors i mentiders.

Perquè vidava que era tot com dos anys abans, quan els que es deien drugs meus m’abandonaren a les ruques brutals dels militses. En aquest món un no podia pas confiar en ningú, oh germans meus, això era ben clar. I aleshores en Jojohn despertà el Mur, el qual es mostrà d’allò més disposat a jurar que el Vostre Humil Narrador era el responsable d’aquella fotuda tolxocada i de tota aquella brutalitat. Quan arribaren els txassos, i després el cap dels txassos, i per fi el director en persona, tots els drugs de la meva cel·la feren la mar de brugi-brugi contant com jo havia ubivat aquell pervertit de merda el plot corvós del qual era allà terra com un sac de cartòfels.

Aquell fou un dia molt estrany, oh germans meus. S’endugueren el plot mort, i aleshores tots els plenis haguérem de quedar-nos tancats fins a nova ordre, i no repartiren la pistxa, ni tan sols una tassa de txai calent. Cadascú restà assegut a la seva llitera, i els txassos passejant-se com si diguéssim amunt i avall pels passadissos, i ara i adés critxaven: «A callar» o «Mutis i a la gàbia», per poc que eslussessin ni que fos un murmuri a qualsevulla de les cel·les. Després, cap allà a les onze del matí hi hagué un moviment general i una certa excitació, i des de fora de les cel·les s’escampà una von com de por, i tot seguit aparegueren el director i el cap dels txassos, i una colla de txelovecs molt bolxis, d’aspecte important, i tots caminaven d’allò més escorri i gavoraven com betzumnis. Semblà que anaren de dret fins al final de la galeria, i després vam eslussar com tornaven, però ara més a poc a poc, i podíem eslussar que el director, un vec molt gras i suat, de cabells rossos, deia esloves com ara: «Però, senyor…» i «Bé, què s’hi pot fer, senyor?», i coses per l’estil. Llavors tota la colla s’aturà al davant de la nostra cel·la, i el cap dels txassos n’obrí la porta. De seguida podíeu vidar qui era el vec realment important: un de molt alt, de glassis blaus, que duia una plati de veres horrouxou, el vestit més elegant, germans meus, que hagi vidat mai, absolutament l’últim crit de la moda. Amb prou feines adreçà una mirada distreta als pobres plenis, mentre deia amb una golosa d’allò més agradable i educada:

—El Govern no pot continuar aplicant teories penals anacròniques. Poseu els criminals tots junts en una presó, i ja veieu què passa. L’única cosa que aconseguiu és concentrar la criminalitat, el delicte al mateix lloc on s’aplica el càstig. Ben aviat haurem de menester tot l’espai disponible a les presons, per als delinqüents polítics.

Jo no en poniava ni un borrall de tot allò, germans, però al cap i a la fi el vec no gavorava amb mi. Aleshores, afegí:

—El problema dels delinqüents comuns com aquesta purrialla repugnant —(es referia a mi, germans, així com als altres, que eren uns autèntics prestúpnics i traïdors com ells sols)— pot ser resolt molt més fàcilment sobre una base purament curativa. Només cal anul·lar els reflexos criminals. El Projecte es pot aplicar completament en un any. Com podeu veure, el càstig no significa res per a aquesta gentalla. Més aviat s’hi rabegen, en el suposat càstig, i comencen a matar-se els uns als altres.

I aleshores em fità severament amb els seus glassis blaus. De manera que em vaig animar a dir:

—Amb tot el respecte, senyor, rebutjo fermament això que acabeu de dir. Jo no sóc un delinqüent comú, senyor, ni sóc repugnant. Els altres poden ser-ho, de repugnants, però no pas jo.

El cap dels txassos es posà vermell com un perdigot i critxà:

—Tanca aquesta boca sarnosa. No saps a qui parles?

—Està bé, està bé —digué el vec que era un peix gros. Després es tombà devers el director i li digué—: Podríeu començar amb aquest. És jove, agosarat i pervers. Brodsky se’n farà càrrec demà mateix, i podreu observar com actua. El mètode funciona, no us amoïneu. Aquest jove i depravat rufià el transformarem de tal manera que no el coneixerà ni la seva pròpia mare.

I aquestes esloves tan dures, germans, anunciaren el començament de la meva llibertat.





3


Aquella mateixa tarda vaig ser arrossegat suaument i gentilment per uns txassos brutalment tolxocadors a vidar el director al seu despatx, el sagrat santuari del sagrat. El director m’esguardà amb aire fatigat i digué:

—Suposo que no saps qui era l’home que ha vingut aquest matí, oi, 6655.321? —I sense esperar la meva resposta, prosseguí—: Era ni més ni menys que el ministre de l’Interior, i allò que se’n diu una escombra molt nova. Bé, aquestes ridícules idees modernes s’imposaran per fi, i ordres són ordres, per bé que puc dir-te confidencialment que jo no les aprovo. Més: les rebutjo enèrgicament. El meu lema és ull per ull. Si et peguen, t’hi tornes, no és així? Per què, doncs, l’Estat, severament colpejat per uns salvatges com vosaltres, no ha de tornar el cop? Però la nova tònica és dir no. La nova tònica consisteix a tornar bo allò que és dolent. I tot això ho trobo tremendament injust. Hum?

Mirant de demostrar respecte i aquiescència, vaig fer:

—Senyor.

I aleshores, el cap dels txassos, caravermell i corpulent, que s’estava dempeus darrere la cadira del director, critxà:

—Tanca aquesta boca pudent que tens, podrit.

—Està bé, està bé —digué el director, cansat i fotut—. Et reformaran, 6655.321. Demà aniràs a veure aquest Brodsky. Creuen que podràs sortir d’aquí a uns quinze dies o una mica més. En un parell de setmanes tornaràs a recórrer lliurement l’ample món, i ja no seràs un número. Suposo —afegí, tot esbufegant una mica— que et plau, la perspectiva, oi?

Jo no vaig contestar, i el cap dels txassos critxà:

—Contesta, porcell ronyós, quan el director et fa una pregunta.

De manera que vaig dir:

—Oh, sí, senyor. Moltes gràcies, senyor. Realment, he procurat de comportar-me tan bé com he pogut. Estic molt agraït a tothom.

—No ho estiguis pas —mig sospirà el director—. Això no és cap recompensa. Dista molt de ser una recompensa. Ara bé, has de signar aquest paper. Aquí diu que acceptes la commutació de la resta de la teva condemna a canvi de sotmetre’t al que aquí en diuen, quina expressió tan ridícula, Tractament de Recuperació. La vols signar?

—I tant que la signaré, senyor —vaig contestar—. I moltíssimes gràcies.

Així que em donaren un llapis de tinta i vaig estampar el meu nom amb una rúbrica tota recargolada. El director féu:

—Bé, suposo que això és tot.

El cap dels txassos observà:

—El capellà de la presó diu que vol parlar amb el pres, senyor.

De manera que em vam treure al passadís i em dugueren a la capella, i tot el camí un dels txassos m’anava tolxocant a l’esquena i al gulliver, però mandrosament i com qui no vol la cosa. I així vaig travessar la capella fins a la petita cantora del charlie, i m’hi feren entrar. El charlie era assegut darrere el seu escriptori, i exhalava una intensa von ben mascle de càncers cars i de whisky escocès. Digué:

—Ah, petit 6655.321, seu. —I als txassos—: Espereu a fora, eh? —I així ho feren. Aleshores em parlà amb més franquesa, i em digué—: Vull que comprenguis una cosa minyó, i és que jo no hi tinc res a veure, amb tot això. Si hagués servit d’alguna cosa, hauria protestat, però no serviria de res. Hi ha la qüestió de la meva pròpia carrera, hi ha la qüestió de la meva feble veu comparada amb el crit poderós de certs elements influents de la comunitat. Parlo prou clar? —No, no hi parlava gens, de clar, germans, però jo vaig assentir amb el cap—. En tot això hi ha problemes ètics d’allò més complicats —prosseguí el charlie—. En faran, de tu, un bon minyó, 6655.321. Mai més tornaràs a tenir ganes de cometre actes de violència, ni cap altre mena de delicte contra la pau de l’Estat. Espero que ho entenguis bé. Confio que tindràs ben clares les idees sobre aquesta qüestió.

—Oh, m’encantarà ser bo, senyor —vaig fer, però interiorment esmecava realment horrouxou, germans meus.

—De vegades, no és gens plaent ser bo, petit 6655.321 —replicà el charlie—. Ser bo pot arribar a ser horrible. I t’ho dic sabent que potser et sembla una afirmació força contradictòria. Sé que això em costarà moltes nits d’insomni. Quina és la voluntat de Déu? Déu vol el bé o que hom triï el camí del bé? No deu ser que l’home que elegeix el mal és en certa manera millor que no pas aquell al qual li és imposat el bé? Aquests són problemes profunds i difícils, petit 6655.321. Emperò, l’única cosa que vull dir-te ara és aquesta: si en algun moment del futur evoques aquesta situació i et recordes de mi, el més ínfim i humil de tots els servidors de Déu, et prego que no em guardis rancúnia al fons del teu cor, ni pensis que d’alguna manera estic implicat en això que t’esdevindrà. I ara, parlant de precs, m’adono tristament que de ben poca cosa servirà pregar per tu. Ara estàs en trànsit devers una nova regió, on et trobaràs fora de l’abast de la pregària. Ben mirat, una cosa terrible, terrible. I això no obstant, en un cert sentit, en acceptar que et privin de la capacitat de prendre una decisió ètica, en certa manera has elegit realment el bé. Si més no, això voldria creure. Això voldria creure, valga’ns Déu, 6655.321.

I aleshores es posà a plorar. Jo, però, no en vaig fer gaire cabal, germans meus, i em vaig limitar a esmecar discretament per dins, perquè era evident que havia estat pitejant aquell cony de whisky a cor què vols, i de seguida en tragué una ampolla d’un armariet del seu escriptori i se’n serví una dosi bolxi, realment horrouxou, en un got tot greixinós i grasni. Se’l cruspí i tot seguit digué:

—Potser tot sortirà bé, qui sap? Misteriosos són els camins que segueix la voluntat de Déu.

I llavors començà a cantar un himne amb una golosa ben timbrada i sonora. S’obrí la porta, i els txassos entraren i a tolxocs de porra m’aconduïren de nou a la vonosa cel·la, però el vell charlie continuava entonant el seu himne.

Bé, l’endemà al matí vaig haver d’acomiadar-me de la fotuda estaja, i em vaig sentir una malenca trist, com sempre s’esdevé quan te n’has d’anar d’un lloc al qual ja t’havies acostumat. Tanmateix, no vaig anar pas gaire lluny, oh germans meus. A còpia de cops de puny i de puntades de peu em dugueren al nou edifici blanc que es dreçava més enllà del pati on solíem fer exercici. Era una construcció molt nova i feia una sentor viscosa i freda que et provocava esgarrifances. Em vaig quedar dempeus a l’horrible i bolxi vestíbul i de seguida vaig sentir noves vons, ensumant amb el meu sensible mòrder. Eren una mena de vons d’hospital, i el txelovec al qual em lliuraren els txassos duia una bata blanca, com si fos un infermer. Signà un rebut per mi, i un dels brutals txassos que m’havia portat allà féu:

—Vigileu-lo, aquest, senyor. És i serà un bord de mala bava, malgrat que no deixava de llepar-li el cul al capellà de la presó i que llegia la Bíblia.

Aquell nou txelovec, però, tenia uns glassis blaus realment horrouxou que prenien una expressió riallera quan gavorava.

—Oh, no creiem pas que hi hagi cap problema —contestà l’home—. Serem bons amics, oi?

I em somrigué amb els glassis i la rot gran i ben formada, de zubis blanques i brillants, i la veritat que de seguida em va fer el pes, aquell vec. De totes maneres, em deixà a mans d’un altre vec de categoria inferior, també cortès i de bata blanca, que m’acompanyà a un agradable dormitori, blanc i net, amb cortines i un llum a la tauleta de nit, i un sol llit, tot per al Vostre Humil Narrador. Allò em provocà una esmeca interior ben horrouxou, perquè vaig pensar que jo era un malxic verament afortunat. Em digueren que em llevés l’horrorosa plati de l’estaja i em donaren un pijama preciós, oh germans meus, tot verd, l’última creació de la moda en roba de dormir. També em proporcionaren una esplèndida i abrigada bata, i unes boniques tofles per ficar-hi les nogues nues, i em vaig dir:

«Bé, Alex, minyó, expetit 6655.321, no hi ha dubte que la sort se t’ha girat de cara. Aquí t’ho passaràs realment pipa».

Després que em serviren una bona txaxa de cafè ben horrouxou i que em donaren unes gasetes i revistes velles per mirar mentre pitejava, aparegué el primer vec blanc, el que havia signat el rebut per mi, i digué:

—Ahà, ja ets aquí —una vestxa ben poca-solta de dir, però que, amb tot, no semblava una poca-soltada, perquè el vec era d’allò més simpàtic—. Jo sóc el doctor Branom —explicà—, l’ajudant del doctor Brodsky. Si m’ho permets, et faré un breu examen general de rutina. —I extragué aquell cony d’esteto de la carmana dreta—. Hem d’estar segurs que et trobes ben bé, no et sembla? Sí, és clar que sí.

Aleshores, mentre jo jeia sense la jaqueta del pijama, i ell anava fent això, allò i allò altre, li vaig dir:

—En què consisteix realment aquest tractament, senyor?

—Oh —féu el doctor Branom, mentre el fred esteto em recorria l’esquena—, de fet, és molt simple. Només et farem veure unes quantes pel·lícules.

—Pel·lícules? —vaig repetir, sense acabar de creure allò que sentien les meves ucos, germans meus, com podeu imaginar—. Voleu dir, senyor —vaig insistir—, que serà com anar al cinema?

—Es tracta d’unes pel·lícules especials —explicà aquell doctor Branom—. Pel·lícules molt especials. Aquesta tarda assistiràs a la primera sessió. Sí —féu, tot incorporant-se, ja que estava inclinat sobre meu—, al meu veure estàs en bones condicions físiques. Potser una mica anèmic. Això és per culpa del menjar de la presó. Posa’t altre cop la jaqueta del pijama. Després de cada menjada —prosseguí, asseient-se a la vora del llit—, et donarem una injecció al braç. Això t’anirà bé.

Sentia un autèntic agraïment envers aquell amable doctor Branom.

—Vitamines, senyor? —li vaig preguntar.

—Una cosa semblant —contestà, somrient realment horrouxou i amb cordialitat—. Tan sols una punxada al braç després de cada menjada.

Dit això, se n’anà. Em vaig quedar ajagut al llit pensant que em trobava en un vertader paradís, i em vaig dedicar a llegir algunes de les revistes que m’havien donat: Esport Mundial, Sini (aquesta era una revista de cine) i El Xut. Després, em vaig tombar de costat i vaig tancar els glassis, pensant que seria d’allò més pistonut tornar al món de fora, on l’Alex potser podria trobar una feina fàcil i descansada, perquè ara ja era massa gran per tornar a la punyetera escolivola, i després tal vegada podria formar una nova banda per a la notxi, i el primer rabit que emprendríem consistiria a enganxar el fotut Talòs i en Pete, si ja no els havien pescat els militses. Aquesta volta tindria bona cura que no em llovetessin ells. Em brindaven una altra oportunitat, tot i haver comès un crim, i no era just que em deixés llovetar de nou, després que es prenien tota aquella molèstia de passar-me les pel·lícules que em convertirien en un malxic realment bo. La innocència de tots aquells vecs a mi em feia esmecar verament horrouxou, i continuava esmecant a cor què vols quan em van portar el dinar en una safata. El vec que la dugué era el mateix que m’havia acompanyat a la malenca cambra quan vaig arribar al mesto aquell, i em digué:

—És una satisfacció veure que encara hi ha algú que està content.

La pistxa de la safata era realment apetitosa: un parell de llomtecs de carn rostida amb puré de cartòfels i salsa, i també hi havia gelat i una aromàtica txaxa de txai calent. Fins i tot hi havien posat un càncer i una capsa de llumins amb un llumí a dins. Allò sí que es podia dir que era donar-se a la bona vida, oh germans meus. Després, quan ja feia ben bé mitja hora que feia la becaina, vingué una infermera, una devotxca jove i realment bonica, amb uns grudots d’allò més horrouxous (feia dos anys que no en veia cap), que duia una safata i una hipodèrmica.

—Ah, les punyeteres vitamines, oi? —vaig dir, tot picant-li l’ullet, però ella no en va fer cap cas.

L’única cosa que va fer fou clavar-me l’agulla al braç esquerre, i suizzz cap a dins va anar aquell cony de vitamina. I la devotxca guillà, clac clac clac amb les seves nogues de talons alts. Tot seguit aparegué el vec de bata blanca que semblava un infermer, empenyent una cadira de rodes. Jo em vaig quedar una malenca sorprès en vidar-la, i vaig exclamar:

—A què ve això, germà? Us asseguro que allà on hàgim d’itar, hi puc anar caminant.

El vec, però, replicà:

—Més valdrà que t’hi porti.

I en efecte, oh germans meus, quan vaig saltar del llit em vaig sentir una malenca dèbil. Era l’anèmia de què havia parlat el doctor Branom, a causa de l’horrible pitsxa de l’estaja. Tanmateix, la injecció de vitamines de després de les menjades m’anirien la mar de bé. D’això no cal dubtar-ne, vaig pensar.





4


El mesto al qual em van dur en la cadira de rodes, germans, no s’assemblava pas als sinis que jo havia vidat abans. Cert és que una paret estava completament coberta amb un llenç argentat, i que la del davant mateix tenia tot de forats quadrats per al projector, i també hi havia altaveus distribuïts per tota la sala. Contra la paret de la dreta, però, s’hi dreçava un plafó ple d’una mena d’instruments de medició, i al bell mig de l’estança, de cara a la pantalla, una cadira de braços com de dentista, de la qual en sortien una colla de cables, i gairebé vaig haver d’arrossegar-me per passar de la cadira de rodes a aquella, amb l’ajuda d’un altre vec infermer de bata blanca. Aleshores vaig advertir que sota els forats de projecció hi havia una mena de vidre esmerilat, i em semblà que al darrere s’hi movien ombres de persones i també em va fer l’efecte que s’eslussava algú que tossia cof cof cof. Però de cop i volta em vaig adonar que em sentia dèbil, i vaig suposar que allò es devia al canvi de la pistxa de la presó per aquella pistxa tan alimentosa i a les vitamines que m’havien injectat.

—Bé —digué el vec que m’havia cadirarodat fins allà—, ara et deixaré. La sessió començarà tan bon punt arribi el doctor Brodsky. Espero que t’agradi.

Si haig de ser sincer, germans, aquella tarda no tenia gens de ganes de vidar cap pel·lícula. No estava d’ullera, vet-ho aquí. M’hauria estimat molt més tenir una bona espatxca al llit, tranquil·lament ajagut i completament odinoqui. Estava desesmat.

Llavors s’esdevingué que un vec de bata blanca m’afermà el gulliver a una mena de suport amb unes corretges, tot taral·lejant tota l’estona una vonosa i calosa cançó pop.

—Per quins set sous em lligueu? —vaig preguntar.

I el vec contestà, interrompent un instant la cançó, que era per mantenir fix el gulliver i per obligar-me a mirar la pantalla.

—Però —vaig fer—, si jo vull mirar-la, la pantalla. M’han portat aquí per vidar pel·lícules, i això faré.

I aleshores l’altre vec de bata blanca (n’eren tres, un d’ells una devotxca que seia davant el plafó dels instruments i anava fent girar els botons) esmecà una malenca en sentir això, i digué:

—Mai no se sap. Oh, mai no se sap. Confia en nosaltres, amic. Més val així.

I llavors vaig descobrir que m’estaven lligant les ruques als braços de la cadira, i que tenia les nogues com enganxades a una mena de marxapeu. Allò em semblava una mica betzumni, però els vaig deixar fer. Si havia de ser un malxic lliure al cap de quinze dies, estava disposat a aguantar moltes coses, oh germans meus. Una vestxa no m’agradà, però, i fou quan em posaren unes pinces a la pell del front, de manera que em tibaren les parpelles cap amunt, cada cop més amunt, fins que jo no podia cloure els glassis per molt que m’hi esforcés. Vaig mirar d’esmecar i vaig dir:

—Deu ser una pel·lícula realment horrouxou, si tant d’interès teniu que la vegi.

Bo i esmecant digué uns dels vecs de bata blanca:

—Horrouxou és la paraula, amic. Un autèntic xou d’horrors.

I sense com va ni com tomba, em vaig trobar amb un casquet calat al gulliver, i vaig vidar que en sortien tota mena de cables, i tot seguit m’aplicaren una mena de ventosa a l’estómac i una altra sobre el fotut tic-tac, i també d’aquestes ventoses en sortien uns cables. Aleshores vaig eslussar el brugi-brugi d’una porta que s’obria i vaig comprendre que es tractava d’un txelovec molt important, ja que tots els subvecs de bata blanca es quedaven com enravenats. I llavors vaig vidar aquell cony de doctor Brodsky. Era un vec malenqui, molt gras, de cabells rullats i unes otxquis de cul de got cavalcant sobre la nàpia carnosa. Vaig atinar a vidar que duia un vestit ben horrouxou, a l’últim crit de la moda, i exhalava una von delicada i subtil com de sala d’operacions. L’acompanyava el doctor Branom, tot somrient, com per donar-me confiança.

—Tot a punt? —preguntà el doctor Brodsky amb golosa molt profunda.

Aleshores vaig poder eslussar unes veus que deien llestos llestos llestos des de certa distància, i després de més a prop, i tot seguit se sentí un sord brugi-brugi botzinaire, com si haguessin connectat algun aparell. Llavors s’apagaren els llums, i ja teniu el Vostre Humil Narrador i Amic assegut tot sol a les fosques, mig acollonit, sense poder-se moure ni tancar els glassis ni res. I aleshores, oh germans meus, començà la funció amb una música molt gromqui per crear el clima; venia dels altaveus, violenta i discordant. I sobre la pantalla començà la pel·lícula, però sense títol i sense les lletres. L’escena era un carrer, que podia ser qualsevol carrer de qualsevol ciutat, i feia una notxi negra com una gola de llop, i els fanals eren encesos. La filmació era bona, de professional, i res d’esparpells ni de salts d’aquells que són tan freqüents, per exemple, a les pel·lícules porques que passen en alguna casa particular d’algun carreró de mala mort. La música no afluixava, bum bum bum, i el clima era sinistre. Heus aquí que apareix un vell gambant carrer avall, molt estarri, i tot de cop se li tiren al damunt dos malxics vestits a l’última moda, tal com era ara (encara es duien pantalons estrets, però ja no aquella mena de plastró, sinó una vertadera corbata), i comencen a divertir-se amb ell. S’eslussaven clarament els crits i els gemecs, amb molt de realisme, i també la pesada respiració i el panteix dels dos malxics que el tolxocaven. El deixaren convertit en una vertadera polpa, aquell vec estarri, fotent-li crac crac crac amb les ruques tancades, i li arrencaren la plati i acabaren endinyant-li puntades de peu al plot nagoi (que estava estès tot vermell de crova sobre el grasni fanguer del glavegueró) i després guillaren corrent ben escorri. Tot seguit aparegué un primer pla del gulliver d’aquell vec estarri apallissat, i la crova brollant-li amb aquell color vermell tan preciós. És curiós com els colors del món real només semblen reals de veritat quan els videm a la pantalla.

Ara bé, mentre esguardava aquelles escenes, vaig començar a adonar-me que no em sentia ben bé del tot, i ho vaig atribuir a l’anèmia i a no tenir l’estómac acostumat a la pistxa tan substanciosa i a les vitamines que em donaven. Però vaig provar d’oblidar-ho, i em vaig concentrar en la pel·lícula següent, que començà de seguida, germans meus, sense donar-me temps de respirar. Aquest cop el film saltà bruscament al pla d’una jove devotxca sotmesa al fotut tri-surt, primer per un malxic, després per un altre i un altre i un altre, mentre ella critxava molt gromqui pels altaveus, i al mateix temps se sentia una música d’allò més patètica i tràgica. Tot era real, molt real, tot i que si bé ho pensaves costava d’imaginar que una lliuda acceptés que li fessin allò en una pel·lícula, i si aquells films els rodaven en nom de la Moral o patrocinats per l’Estat, era impossible d’imaginar que els poguessin filmar sense una supervisió que els permetés de saber com anava la cosa. De manera que devia ser obra d’un muntatge molt hàbil o d’una vestxa d’aquesta. Perquè era d’un realisme extraordinari. I quan li arribà el torn al sisè o setè malxic, que feia conya i esmecava i es disposava a fer la feina, i la devotxa critxava com una betzumna a la banda sonora, aleshores vaig començar a sentir nàusees. Em feia mal tot el plot, i tenia ganes de perbocar i al mateix temps no en tenia, i vaig començar a sentir-me nerviós, oh germans meus, de tant estar lligat i rígid en aquella cadira. Quan acabà aquella pel·lícula, vaig eslussar la golosa d’aquell cony de doctor Brodsky que deia des del plafó dels instruments de control:

—Reacció a l’entorn de dotze coma cinc? Promissori.

Sense parar projectaren un altre llomtec de pel·lícula, i aquesta vegada apareixia tan sols una llitsa humana, una cara humana molt pàl·lida immobilitzada, i a la qual li feien diverses vestxes repugnants. Jo suava una mica pel dolor de les quixques i la set horrible i el gulliver que em feia zub zub zub, i se’m va acudir que si no vidava aquella pel·lícula, potser se’m passarien les nàusees. Però vet aquí que no podia tancar els glassis, i per molt que feia no aconseguia de desviar-los de la línia de foc de la pel·lícula. De manera que no tenia altre remei que continuar vidant les coses que li feien a aquella llitsa, i sentint els esgarips escruixidors que proferia. Sabia que allò no podia ser realment de veritat, però aquest convenciment no canviava pas les coses. Se’m retorçaven les quixques, però no podia perbocar, mentre vidava primer com una britva tallava la nina d’un ull, després li obria un esvoranc a la galta, i tot seguit anava fent traus ras ras ras ça i dellà, mentre la crova roja esquitxava la lent de la càmera. Aleshores començaren a arrencar-li totes les dents amb unes pinces, i els udols i la sangada eren una cosa terrorífica. En aquell moment, vaig eslussar la complaguda golosa del doctor Brodsky que feia:

—Excel·lent, excel·lent, excel·lent.

El següent llomtec de pel·lícula mostrava una vella a la seva botiga atacada per una colla de malxics a puntades de peu entre gromquis riallades, i aquests malxics després destrossaven la botiga i li calaven foc. Aleshores podíeu vidar aquella pobra ptitsa tractant de sortir d’entre les flames a rossegons, xisclant i escritxant, però per tal com li havien romput una cama, la txina no es podia moure. Així, doncs, les flames crepitaven al seu voltant, i un podia vidar-li la llitsa trasmudada pel dolor com implorant ajuda enmig del foc, fins que desapareixia engolida per les flames, i llavors s’eslussà el més gromqui, dolorós i dolençós crit que hagi proferit mai una golosa humana. Aquesta vegada sí que no podia deixar de perbocar, i vaig critxar:

—Vull vomitar. Per favor, deixeu-me vomitar. Porteu alguna cosa on pugui vomitar, sisplau.

Aquell cony de doctor Brodsky, però, replicà:

—Pura imaginació. No t’amoïnis. Ja ve una altra pel·lícula.

Potser havia volgut fer una broma, perquè vaig sentir una esmeca en la fosca. I llavors em vaig veure obligat a vidar una pel·lícula repugnant sobre tortura japonesa. Era durant la guerra de 1939-45, i apareixien soldats clavats als arbres, sota dels quals hi encenien fogueres, i després els tallaven els jarblons, i fins i tot es vidava com li tallaven el gulliver a un soldat d’un cop de sabre: el cap rodava per terra, i la rot i els glassis encara semblaven vius, mentre el plot del soldat continuava corrent, i del coll li brollava una deu de crova, fins que per fi es desplomava, i tota l’estona els japonesos es petaven de riure. Els dolors que sentia al ventre i al cap i la set que tenia eren terribles, i tot semblava provenir de la pantalla. De manera que vaig critxar:

—Pareu la pel·lícula! Per favor, prou! No ho suporto més.

I aleshores la golosa d’aquell cony de doctor Brodsky féu:

—Prou? Prou, has dit? Caram, si amb prou feines hem començat.

I ell i els altres esclafiren una sonora esmecada.





5


No vull descriure, germans, les altres vestxes horribles que em forçaren a vidar aquella tarda. Les ments d’aquell doctor Brodsky i el doctor Branom i dels altres vecs de bata blanca, i recordeu que hi havia aquella devotxca que manejava els botons i controlava els instruments, devien ser més caloses i porques que no pas la de qualsevol prestúpnic de l’estaja. Perquè no em cabia al gulliver que a cap vec se li pogués acudir de fer unes pel·lícules com aquelles que m’obligaven a vidar, ben lligat a la cadira i amb els glassis oberts a la força. L’única cosa que podia fer era critxar ben gromqui que paressin, que paressin, i d’aquesta manera ofegava en part el brogit que feien els qui es dratsaven i es divertien, així com de la música que ho acompanyava tot plegat. Ja us podeu imaginar quin alleujament tan pregon vaig experimentar en vidar la darrera pel·lícula, i aquell cony de doctor Brodsky anuncià, amb golosa avorrida i mandrosa:

—Em sembla que ja n’hi ha prou per ser el primer dia, no trobeu, Branom?

I encengueren els llums, i a mi el gulliver em bategava com si fos una màquina bolxi productora de dolor, i tenia la rot tota seca i calosa, i la sensació que perbocaria fins a la darrera engruna de pistxa que havia menjat, oh germans meus, des del dia que em van desmamar.

—Molt bé —digué aquell cony de doctor Brodsky—, podeu portar-lo al llit. —Després em tustà el pletxot i digué—: Bé, bé. Un començament molt promissori.

I somrient amb una ganya de tota la llitsa, abandonà la sala, seguit pel doctor Branom, el qual, però, abans d’anar-se’n m’adreçà un somriure molt drug i simpàtic, com si ell no tingués res a veure amb aquella vestxa, sinó que hi participava forçat talment com jo.

El cas és que em deslligaren el plot de la cadira i soltaren la pell de sobre els glassis, de manera que vaig poder tancar-los i obrir-los de nou, i prou que els vaig tancar, oh germans meus, arran del dolor i el zub-zub que sentia dins el gulliver, i tot seguit em posaren en aquell cony de cadira de rodes i em dugueren de nou a la meva malenca habitació, i el subvec que m’empenyia cantussejava una degenerada cançó pop, de manera que gairebé vaig rugir:

—Tanca la ràdio.

Però ell es limità a esmecar i digué:

—No en facis cas, amic.

I es posà a cantar més fort.

Em van ficar al llit i jo encara em sentia bolnoi, però no podia dormir, per bé que aviat em vaig trobar una malenca més bé, i tot seguit em portaren un flairós txai ben calent amb força moloca i sucre, i mentre el pitejava vaig concloure que aquell horrible malson era cosa passada i acabada. I aleshores entrà el doctor Branom, tot simpàtic i somrient. Em digué:

—Bé, segons els meus càlculs, hauries de començar a sentir-te més bé. Oi?

—Senyor —vaig fer amb desesma.

No copava del tot on volia anar a parar gavorant sobre els seus càlculs, perquè això de sentir-se més bé després d’estar bolnoi és cosa teva i no té res a veure amb els càlculs. El doctor Branom s’assegué, molt afable i drug, a la vora del llit i digué:

—El doctor Brodsky està satisfet amb tu. Has tingut una reacció molt positiva. Demà, és clar, farem dues sessions, al matí i a la tarda, i m’imagino que després et sentiràs una mica decaigut. Però si volem guarir-te, hem de ser implacables.

—Voleu dir que hauré d’aguantar…? Voleu dir que hauré de veure…? Oh, no —vaig exclamar—. Ha estat horrible.

—És clar que ha estat horrible —somrigué el doctor Branom—. La violència és una cosa horrible. Això és precisament el que ara estàs aprenent. El teu cos ho està aprenent.

—Però —vaig objectar—, no ho entenc. No comprenc per què m’he sentit tan malament. Abans no m’hi sentia, tot al contrari. Vull dir que si ho feia o bé ho mirava, em sentia realment horrouxou. Senzillament no veig ara per què o com o què…

—La vida és quelcom meravellós —deixà caure el doctor Branom amb golosa molt solemne—. Qui coneix realment aquests miracles que són els processos vitals, el conjunt de l’organisme humà? El doctor Brodsky, no cal dir-ho, és un home notable. Això que t’esdevé a tu ara és la reacció normal de qualsevol organisme humà sa en contemplar les forces del mal en acció, els efectes del principi de destrucció. T’estem guarint; et retornem la salut mental.

—No m’ho sembla pas —vaig fer— ni comprenc res de res. El que heu aconseguit és que em trobi molt però molt malament.

—Et trobes malament ara? —preguntà, encara amb aquell cony de somriure de drug a la llitsa—. Prens te, reposes, tot xerrant tranquil·lament amb un amic… Estic segur que et trobes d’allò més bé.

Vaig buscar com escoltant i palpant els dolors i el malestar del gulliver i del plot, amb un cert temor, però era veritat, germans, em sentia realment horrouxou i fins i tot tenia gana.

—No ho entenc —vaig dir—. Segur que em feu alguna cosa perquè em senti malament.

I vaig arrufar les celles, rumiant.

—Aquesta tarda t’has sentit malament —explicà el doctor Branom—, perquè vas millorant. L’home sa sent nàusees i por quan presencia alguna cosa detestable. T’estàs convertint en una persona sana, vet-ho aquí. I demà a aquesta hora, encara et sentiràs més bé.

Aleshores em tustà la noga i sortí de la cambra, i jovaig mirar de destriar el misteri de tota aquella vestxa. Vaig pensar que potser eren els cables i les altres vestxes que m’havien posat al plot el que em feia sentir malament, i que en realitat tot era un truc. Encara continuava barrinant aquella qüestió i preguntant-me si l’endemà no hauria de refusar-me que em lliguessin a la cadira, bo i armant una bona dratsa amb tots ells, perquè jo tenia els meus drets, quan vingué a veure’m un altre txelovec. Era un vec estarri i somrient, el qual em digué que era l’encarregat d’alliberaments, i duia una colla de papers.

—On aniràs quan surtis d’aquí? —em preguntà.

De fet, no hi havia pensat en cap moment, en aquesta mena de vestxa, i tot just ara començava a adonar-me que ben aviat seria un malxic lliure, i llavors vaig vidar que això només s’esdevindria si els seguia la veta i no començava a dratsar-me, a critxar i a posar entrebancs i tota la pesca.

—Oh, me n’aniré cap a casa —vaig contestar—. Tornaré al costat del meu pe i la meva ema.

—De qui?

Ah, és clar: aquell vec no coneixia l’argot nadsat, de manera que vaig fer:

—Dels meus pares, al bloc de pisos de la meva infància.

—Comprenc —digué—. I quan va ser l’última vegada que et van visitar els teus pares?

—Deu fer un mes o una cosa així —vaig replicar—. Van suspendre les visites perquè una ptitsa li passà una mica de color a través del filat a un prestúpnic. I van castigar també els innocents, una jugada ben calosa. Així que deu fer un mes que no rebo visites.

—Comprenc —digué el vec—. I els teus pares han estat informats del teu trasllat i de la teva imminent llibertat?

Aquella eslova, llibertat, tenia un esvuc realment fabulós. Vaig contestar:

—No. —I vaig afegir—: Serà una bona sorpresa per a tots dos, oi? Jo que entro per la porta i els dic: «Ja sóc aquí altra volta; ja sóc un vec lliure altre cop». Sí, verament horrouxou.

—Bé —féu l’encarregat d’alliberaments—, ho deixarem així. El cas és que tinguis un lloc on viure. Ara bé, hi ha la qüestió de la feina, no?

I m’ensenyà una llarga llista de feines que podria fer, però jo em vaig dir que ja hi hauria temps de pensar-hi, en això. Primer, un bon i malenqui descans. Tan bon punt posés els peus al carrer, podria fer un treballet, una bona crastada, i m’ompliria les fotudes carmanes de parné, però hauria d’anar amb molt de compte i actuar tot odinoqui. Ja no confiava en aquells que feien veure que eren drugs meus. De manera que li vaig dir al vec que ho deixéssim córrer de moment i que ja en tornaríem a gavorar. El vec féu bé bé bé, i es preparà per marxar. Es veu que era una mena de vec bastant estrany, perquè de cop féu una rialleta i després digué:

—T’agradaria donar-me un cop de puny a la cara, abans que me’n vagi?

Vaig pensar que no ho havia eslussat bé, i vaig fer:

—Eh?

—No t’agradaria —repetí, rient per sota el nas— clavar-me un pinyac a la cara, abans que me’n vagi?

El vaig fitar arrufant les celles, perplex, i li vaig preguntar:

—Per què?

—Oh —contestà—, simplement per veure com vas.

I m’apropà la llitsa, amb una ganya que li distenia tota la rota. De manera que vaig alçar el puny i li vaig engegar un directe a la llitsa, però ell s’apartà tot escorri, sense deixar de somriure, i la meva ruca tan sols fendí l’aire. Allò era sumament sorprenent, i vaig arrufar el front mentre ell s’allunyava, esmecant a tot drap. I aleshores, germans meus, vaig sentir nàusees altre cop, talment com a la tarda, per bé que només durant un parell de minuts. Em passaren tot escorri, i quan em dugueren el sopar, vaig comprovar que tenia força gana i que estava disposat a cruspir-me el pollastre a la brasa. Però era d’allò més curiós que aquell txelovec estarri m’hagués demanat que li clavés un tolxoc a la llitsa. I encara era més estrany que jo hagués tingut aquella basca.

I no vulgueu saber el que em va passar aquella nit quan em vaig adormir, oh germans meus. Vaig tenir un malson, i, com era d’esperar, es tractava d’una d’aquelles pel·lícules breus que havia vidat a la tarda. Un somni o un malson és en realitat com una pel·lícula projectada dins el gulliver, amb la diferència que aleshores hi pots prendre part. I això és el que m’esdevingué a mi. Era el malson d’una de les pel·lícules que m’havien fet vidar cap al final de la sessió de la tarda, aquella dels malxics esmecaires que li aplicaven la ultraviolència a una jove ptitsa que critxava a cor què vols mentre li brollava la crova roja roja, amb tota la plati rasdratzada realment horrouxou. Jo participava de la conya, esmecant i essent el líder, vestit a l’última moda nadsat. Però al moment culminant de tota aquella dratsa i tolxocada, em vaig sentir com paralitzat i amb ganes de perbocar, i tots els altres malxics es befaren de mi esmecant de valent. De manera que vaig haver-me de dratsar per despertar-me, xipollejant en la meva pròpia crova, i n’hi havia litres i més litres, i de sobte em vaig trobar al llit en aquesta cambra. Volia perbocar, així que vaig saltar del llit per anar al capdavall del passadís on hi havia aquell cony de comuna. Però, escolteu-me, germans, la porta era tancada amb clau. I en tombar-me vaig vidar per primera vegada que hi havia barrots a la finestra. I aleshores, quan vaig estendre la ruca per agafar l’orinal de la malenca tauleta de nit, vaig vidar que no tenia manera d’escapar-me de tot allò. Pitjor, encara: no gosava ficar-me de nou al meu propi gulliver adormit. De seguida em vaig adonar que, comptat i debatut, no volia perbocar, però em sentia pugli davant la idea de gitar-me altre cop al llit. Tanmateix, al cap d’una estona, em vaig adormir profundament i no vaig tornar a somniar més.





6


Prou, prou, prou —critxava sense parar—. Acabeu d’un cop grasnis bratxnis, no ho suporto més.

I era l’endemà, germans, i jo havia fet tot allò que havia pogut, dematí i tarda, per tal de seguir-los la veta, assegut en aquella cadira de tortura com un malxic horrouxou simpàtic i ben disposat, mentre projectaven a la pantalla escenes repugnants d’ultraviolència, i jo tenia els glassis ben oberts mercès a les pinces per vidar-ho tot, i el plot, les ruques i les nogues lligats a la cadira perquè no pogués fugir. El que ara m’obligaven a vidar no era pas una vestxa que abans m’hauria semblat massa terrible, perquè només apareixien tres o quatre malxics crastant una botiga i omplint-se les carmanes de panís, mentre, al mateix temps, es divertien amb la ptitsa estàrria i critxaire de la tenda, tot tolxocant-la i fent-li rajar la crova roja roja. Però el zub-zub i el bum bum bum dins el meu gulliver i les ganes de perbocar i aquella set terrible que em tenia la rot seca i aspra, tot allò era pitjor que el dia anterior.

—Oh, ja n’hi ha prou —vaig cridar—. Això no és just, sods vonosos.

I vaig provar d’alçar-me de la cadira, però tot era inútil, hi estava com enganxat.

—De primera —critxà aquell doctor Brodsky—. T’estàs portant la mar de bé. Una vegada més i prou.

I tornem-hi amb l’estàrria guerra de 1939-45, però ara era una pel·lícula borrosa i tota plena de ratlles, i podies vidar que l’havien filmada els alemanys. Començava amb les àligues alemanyes i la bandera nazi amb aquella creu com trencada que a tots els malxics de l’escola els plau de dibuixar, i després apareixien uns oficials alemanys molt altius i nadmenis caminant per carrers polsosos, plens de forats de bombes i edificis enrunats. Tot seguit es vidaren uns lliudis que eren afusellats contra un mur, oficials impartint ordres, així com uns horribles plots nagois als claveguerons, tots ells talment gàbies de costelles pelades i amb les nogues blanques i primes com filferros. Aleshores sortien uns lliudis que eren arrossegats i critxaven, però això no se sentia pas per la banda sonora, germans meus, ja que l’únic so era la música, i els oficials els tolxocaven mentre se’ls enduien a rossegons. I llavors em vaig adonar, a desgrat del dolor i les nàusees, que la música que ressonava i vibrava a la banda sonora era de Ludwig van, el darrer moviment de la Cinquena simfonia, i aleshores em vaig posar a critxar com un betzumni:

—Prou! —vaig critxar—. Prou, sods grasnis i fastigosos. Això és un pecat, i tant com ho és, un pecat repugnant i imperdonable, bratxnis!

No interromperen de seguida la projecció, perquè només faltaven un parell de minuts per acabar: uns lliudis que eren apallissats i quedaven tots coberts de crova, més escamots d’afusellament, tot seguit aquell cony de bandera nazi i FI. Però quan s’encengueren els llums, aquell cony de doctor Brodsky i també el doctor Branom eren dempeus al meu davant, i el doctor Brodsky que deia:

—Què és tot aquest rebombori sobre el pecat, eh?

—Això —vaig respondre, amb l’estómac tot regirat—. Usar Ludwig van d’aquesta manera. Ell no va fer cap mal a ningú. Beethoven no feia més que escriure música.

I aleshores sí que vaig tenir basques, i hagueren de dur un recipient que tenia forma de ronyó.

—Música —repetí el doctor Brodsky, com parlant per a ell mateix—. Així que t’agrada la música. Personalment, no hi entenc gens, en música. L’única cosa que sé és que intensifica les emocions. Bé, bé. Què me’n dieu, d’això, eh, Branom?

—És inevitable —respongué el doctor Branom—. L’home sempre destrueix allò que més estima, com va dir el poeta-presoner. Potser aquí rau el factor personal de càstig. Això segurament complaurà el director.

—Doneu-me aigua —vaig demanar—, per l’amor de Bog.

—Deslligueu-lo —ordenà el doctor Brodsky—. Porteu-li una gerra d’aigua freda.

De manera que els subvecs compliren les ordres tot seguit, i ja em teniu engolint petricons i petricons d’aigua, i em va semblar que em trobava al cel, oh germans meus. El doctor Brodsky digué:

—Diria que ets un jove intel·ligent. A més a més, sembla que tens bon gust. L’única pega és aquesta inclinació per la violència, oi? Violència i robatoris, i el robatori com a forma de la violència.

Jo no vaig gavorar ni una sola eslova, germans. Encara em trobava malament, per bé que ara ja m’anava passant una malenca. Però havia estat un dia espantós.

—A veure, doncs —continuà el doctor Brodsky—, què en penses de tot això? Digues, què et sembla que t’estem fent?

—Em feu sentir malament; caic en basca cada cop que veig aqueixes porques pel·lícules de merda. Però en realitat no és per les pel·lícules. Penso que si no me les féssiu veure, no em trobaria malament.

—Correcte —féu el doctor Brodsky—. Associació, el mètode educatiu més antic del món. I quina és la causa del teu mal?

—Aquestes vestxes grasnis que em poseu al gulliver i per tot el plot —vaig replicar—. Això és la causa.

—És curiós —comentà el doctor Brodsky, somrient— aquest dialecte de la tribu. En sabeu res, del seu origen, Branom?

—Són fragments d’un antic argot —contestà el doctor Branom, que ja no tenia aquell aire amistós—. Alguns mots d’origen gitano. Però la majoria de les arrels són eslaves. Propaganda. Penetració subliminal.

—Bé, bé, bé —digué el doctor Brodsky amb impaciència, com si hagués perdut l’interès—. Doncs bé —afegí, adreçant-se a mi—, no són pas els cables. No té res a veure amb els cables que connectem al teu cos. Tan sols serveixen per mesurar les teves reaccions. Quina és la causa, doncs?

És clar, aleshores vaig vidar que havia estat un xut betzumni en no adonar-me que tot era provocat per les injeccions a la ruca.

—Oh —vaig critxar—, oh, ara ho vido tot. Un vonós truc de cala. Una traïdora, sods, i no m’enredareu pas més.

—Celebro que protestis, ara —féu el doctor Brodsky—. Així ho podrem aclarir tot de seguida. Podríem introduir aquesta substància de Ludovico en el teu organisme per diverses vies. Oralment, per exemple. Tanmateix, la subcutània és la millor. No t’hi resisteixis, sisplau. No en trauràs res. Nosaltres no afluixarem.

—Grasnis bratxnis —vaig dir, somicant. I vaig prosseguir—: Tant me fa la ultraviolència i tota aquesta cala. Això ho puc tolerar. Però no és just emporcar la música. No és just que hagi de sentir-me malament quan estic eslussant el celestial Ludwig van i G. F. Händel, i els altres. Tot això demostra que sou una colla de degenerats malparits, i jo mai no us ho perdonaré, sods.

Els dos metges es quedaren més aviat pensatius. Després, el doctor Brodsky observà:

—Sempre és difícil establir els límits. El món és u, i una és la vida. L’activitat més dolça i més celestial participa en alguna mesura de la violència: l’acte amorós, per exemple; la música, per exemple. Cal aventurar-se, minyó. Tu vas elegir lliurement.

No vaig entendre què volia dir amb aquelles esloves, però vaig fer:

—No cal que prosseguiu, senyor. —Astutament, vaig canviar una malenca el to—. Ja m’heu demostrat que això de la ultraviolència, dratsar-se i matar està malament, molt malament, terriblement malament. He après la lliçó, senyors. Ara comprenc allò que no havia comprès mai abans. Estic guarit, alabat sia Déu.

I vaig alçar pietosament els glassis cap al sostre. Tots dos metges, però, brandaren tristament el gulliver, i eldoctor Brodsky digué:

—Encara no estàs guarit. Ni de bon tros. Tan sols quan el teu organisme reaccioni prestament i violentament davant la violència, com davant una serp, sense cap mena d’ajuda de part nostra, sense cap medecina, tan sols aleshores…

—Però, senyor —el vaig tallar—, senyors, ja veig que està mal fet. Està mal fet perquè va contra la societat, està mal fet perquè tots els vecs de la terra tenen dret a viure i a ser feliços sense que ningú els ataqui, els tolxoqui i els apunyali. He après molt, oh, i tant.

El doctor Brodsky, però, esmecà sorollosament, tot ensenyant les blanques zubis, i digué:

—L’heretgia de l’edat de la raó —o unes esloves per l’estil—. Veig el que està ben fet i ho aprovo, però jo faig el que està malament. No, no, minyó, deixa-ho a les nostres mans. Però, posa’t content. Tot això acabarà ben aviat. D’aquí a menys d’un parell de setmanes seràs un home lliure.

I em tustà el pletxot.

Menys d’un parell de setmanes. Oh germans i amics meus, allò va ser una eternitat. Fou com viure des del principi fins a la fi del món. Complir la condemna de catorze anys a l’estaja no hauria estat res comparat amb allò. Cada dia la mateixa història. Tanmateix, quatre dies després d’aquella gavorada amb el doctor Brodsky i el doctor Branom, quan aparegué la devotxa amb la hipodèrmica, vaig exclamar:

—Oh, no, no em fotràs pas.

I d’un tolxoc a la ruca, vaig engegar la xeringa cataclinc per terra. Volia vidar què farien. El que feren fou enviar quatre o cinc subvecs realment bolxis de bata blanca perquè m’afermessin al llit, bo i tolxocant-me amb les llitses somrients a tocar de la meva, i aleshores la ptitsa infermera digué:

—Dimoniet dolent i entremaliat.

I em punxava la ruca amb una altra xeringa i m’endinyava aquella porqueria d’una manera brutal i maligna. I així, esgotat, em dugueren amb la cadira de rodes al sini de l’infern.

Cada dia, germans meus, la mateixa mena de pel·lícules: tot eren puntades de peu i tolxocades i la crova roja roja rajant de les llitses i els plots i esquitxant les lents de la càmera. Els personatges gairebé sempre eren malxics somrients i esmecaires vestits a l’última moda nadsat, o bé torturadors japonesos que no paraven de fer hi hi hi o nazis brutals que liquidaven les víctimes a cops o a trets. I cada dia era més intensa la sensació de morir de fàstic, de dolors al gulliver i fiblades a les zubis, i d’aquella set terrible. Fins que un matí vaig voler fotre aquells malparits cracant-me crac crac el gulliver contra la paret, per tal que els tolxocs em deixessin inconscient, però l’única cosa que vaig aconseguir fou caure en basca en vidar que aquella mena de violència era talment com la violència de les pel·lícules, de manera que vaig quedar desfet, i llavors em donaren la injecció i em portaren com sempre amb la cadira de rodes.

I en aquestes que arribà un matí que em vaig despertar i vaig prendre el desdejuni a base d’ous, torrades i confitura, i txai amb moloca ben calent, i vaig dir-me:

«Ja no deu faltar gaire. Ja es deu acabar, això. He sofert d’allò més i ja no puc més».

I ja em teniu espera que espera, germans meus, l’arribada de la ptitsa infermera amb la xeringa, però no es va presentar. I aleshores vingué el subvec de bata blanca i digué:

—Avui, vell amic, deixarem que hi vagis caminant.

—Caminant? —vaig exclamar—. On?

—Al lloc de sempre —féu ell—. Sí, sí, no posis aquesta cara. Aniràs caminant a veure les pel·lícules, i jo t’hi acompanyaré, no cal dir-ho. Ja no t’hi portarem més amb la cadira de rodes.

—Però —vaig preguntar—, i què passa amb la injecció tan fotuda que em claven cada matí? —Perquè haig de confessar, germans, que estava molt sorprès, ells sempre havien fet mans i mànigues per no deixar d’endinyar-me la vestxa de Ludovico, com en deien—. No tornaran a encolomar-me aquella merda repugnant per la meva pobra ruca dolorida?

—Mai més —contestà esmecant aquell vec—. Pels segles dels segles, amén. Ara t’hauràs d’apanyar tot sol, minyó. Començaràs per anar caminant a la cambra dels horrors. Però encara et lligaran i t’obligaran a mirar la pantalla. Apa, anem, tigret.

I vaig haver de posar-me la bata i les tofles i enfilar el passadís cap al mesto del sini.

Però aquesta vegada, oh germans meus, no solament em vaig sentir molt malament sinó també completament confós. Ho passaren tot de cap i de nou: la fotuda ultraviolència i els vecs amb els gullivers esclafats i les ptitses esgardissades i perdent crova pertot arreu, que critxaven implorant compassió, és a dir, les conyes i obscenitats privades i individuals, com si diguéssim. Després, aparegueren els camps de concentració i els jueus, i els carrers grisencs estrangers tots plens de tancs i d’uniformes i de vecs que queien estassats per les bales, o sigui, la part pública de la vestxa. I aquesta vegada no podia atribuir a res més les nàusees, la set i els dolors, com no fos al fet que m’obligaven a vidar, ja que encara duia les pinces que em mantenien els glassis oberts, i m’havien lligat les nogues i el plot a la cadira, però ja no m’havien connectat els cables i d’altres vestxes al gulliver i al plot. Quina altra cosa sinó els films que vidava podia ser la causa d’allò que em passava? Llevat, naturalment, germans, que aquella merda de Ludovico fos com una mena de vacuna, i que ara estigués circulant amb la meva crova, de tal manera que sentiria nàusees per sempre més amén cada cop que vidés practicar la fotuda ultraviolència. Així que vaig badar la rot i vaig començar a buuu huuu huuu, i les llàgrimes entelaren les escenes que m’obligaven a vidar, ja que queien com beneïdes gotes de rosada argentades. Però aquells bratxnis de bata blanca vingueren tot escorri a eixugar-me les llàgrimes amb els taixtucs, bo i dient:

—Apa, apa, no siguis ploramiques.

I aleshores tot esdevingué ben clar davant els meus glassis de nou: els alemanys que clavaven empentes als jueus suplicants i gemegaires —vecs i txines, i malxics i devotxques— per fer-los entrar als mestos on els asfixiarien amb gas verinós. I ja em teniu altre cop buuu huuu huuu, i ells cuitant a eixugar-me les llàgrimes, per tal que no em perdés ni una sola vestxa de l’espectacle. Fou un dia terrible i horrible, oh germans meus i únics amics.

Aquella notxi jeia tot sol al llit, després de sopar estofat de moltó, pastís de fruita i gelat, i pensava:

«Dimonis, dimonis, dimonis, si pogués fugir d’aquí, encara potser hi seria a temps».

Però no tenia cap arma. No em deixaven usar cap britxa, i dia per altre m’afaitava un vec gras i calb que venia a la meva cambra abans d’esmorzar, custodiat per dos bratxnis de bata blanca, els quals vidaven si jo era un bon malxic no violent. M’havien tallat i llimat les ungles de les ruques ben arranades, de manera que ni tan sols podia esgarrapar. Però encara era força escorri en l’atac, per bé que m’havien debilitat tant, germans meus, que no era ni l’ombra del que havia estat quan era lliure. Així que ara vaig saltar del llit, em vaig atansar a la porta tancada amb clau i vaig començar a picar amb els punys ben fort i realment horrouxou, tot critxant:

—Oh, socors, socors. Estic malalt, em moro. Doctor doctor doctor, veniu corrents. Per favor. Oh, que em moriré. Socors.

Abans que aparegués ningú, ja tenia la gorla seca i irritada de tant critxar. De sobte, vaig sentir remor de nogues al passadís i una golosa rondinaire, i de seguida vaig reconèixer la golosa del vec de bata blanca que em duia la pistxa i m’acomboiava fins al meu turment quotidià. El bratxni grunyí de fora estant:

—Què és aquest escàndol? Què passa? Quin joc d’ous és aquest?

—Oh estic agonitzant —vaig mormolar—. Tinc un dolor terrible aquí al costat. És apendicitis. Ooooooh.

—Apendicitis, una merda —remugà el vec, i aleshores, amb alegria, oh germans, vaig eslussar dringar clinc clinc les claus—. Si pretens de fer-me una mala passada, amiguet, els meus companys i jo no pararem d’estomacar-te en tota la nit.

Llavors obrí la porta i penetrà la dolça flaire de la promesa de la meva llibertat. Ara, jo era darrere la porta quan el vec l’obrí, i vaig poder vidar-lo a la llum del passadís, buscant-me amb la mirada tot sorprès. En aquestes que vaig alçar els dos punys per tolxocar-lo amb totes les meves forces al bescoll, i aleshores, us ho juro, quan ja me’l vidava estès a terra gemegant o navegant pels núvols i començava a sentir l’emoció que naixia al fons de les meves entranyes, m’envaí la nàusea com una onada i vaig sentir una por horrible, com si realment estigués a punt de morir-me. Me’n vaig anar cap al llit tentinejant i fent urgh urgh urgh, i el vec, que no duia la bata blanca, sinó la de saltar del llit, vidà clarament el que jo havia maquinat, perquè digué:

—Bé, sempre s’aprèn alguna cosa nova a la vida, oi? Apa, amiguet, aixeca’t del llit i pega’m. T’ho dic de debò, vull que em peguis. Un bon directe a la mandíbula. Oh, va, me’n moro de ganes. —Però l’única cosa que vaig poder fer, germans meus, fou quedar-me allà estirat, somicant buuu huuu huuu—. Porqueria —m’etzibà amb menyspreu—. Merda seca.

I m’alçà agafant-me pel coll de la jaqueta del pijama, mentre jo estava sense forces i com desmanegat, i tot seguit em clavà un bon tolxoc amb la ruca dreta al mig de la llitsa.

—Això —digué— és per haver-me fet llevar del llit, cap de cony.

I tot fregant-se les ruques una amb l’altra suish suish suish, sortí de la cambra. Clic clic féu la clau al pany.

I aleshores, germans, vaig haver de refugiar-me en el son per tal d’escapar-me de l’horrible i errònia impressió que més valia rebre un cop que no pas donar-lo. Si aquell cony de vec s’hagués quedat, jo potser hauria acabat parant l’altra galta.





7


No podia creure, oh germans, allò que sentien les meves orelles. Em semblava que feia una eternitat que residia en aquell mesto vonós i que me n’hi passaria una altra. Però tan sols hi havia estat una quinzena, i ara em deien que la quinzena s’acabava.

—Demà, amiguet, fora fora fora.

I brandaven el polze, com assenyalant cap a la llibertat. I aleshores el vec de bata blanca que m’havia tolxocat i que encara em duia les safates de pistxa i m’escortava cada dia a la cambra de tortura digué:

—Però encara tens tot un dia molt important per davant. Serà el dia d’examen.

I el vec esmecà amb una ganya recelosa.

Em pensava que aquell matí itaria com sempre al mesto del sini en pijama, tofles i la bata. Però no. Aquell matí em donaren la camisa i les vestxes interiors i la plati de nit i les botes horrouxous de clavar puntades de peu, tot ben plegat i rentat o planxat o enllustrat. Fins i tot em tornaren la britxa esmolada que havia emprat en aquells dies feliços de conya i dratses. Desconcertat, m’ho mirava tot mentre em vestia, però el subvec de bata blanca només somreia sense gavorar ni una sola paraula, oh germans meus.

Em portaren molt amablement al mateix mesto de cony, però hi havien fet uns quants canvis. Una cortina cobria la pantalla de sini, i ja no es veia el vidre esmerilat sota els forats de projecció, potser perquè l’havien alçat o fet córrer cap a un costat. I on abans se sentia solament tossir cof cof cof i s’hi veien ombres de lliudis, ara hi havia un vertader públic, i en ell algunes llitses que jo coneixia. Hi havia el director de l’estaja, i el sant home, el charlie com li deien, i el cap dels txassos, i aquell txelovec molt important i ben vestit que era el ministre de l’Interior o Inferior. Tots els altres, no els coneixia pas. El doctor Brodsky i el doctor Branom també hi eren, però no duien bata blanca, sinó que anaven vestits com es vesteixen els metges que són importants i volen vestir-se a l’última moda. El doctor Branom només s’estava allà, però el doctor Brodsky era dempeus i gavorava d’una manera erudita a tots els lliudus reunits a la sala. Quan em vidà arribar féu:

—Ahà. En aquest moment, cavallers, presentem el subjecte del cas. Com veureu, està en excel·lents condicions i ben alimentat. Ha dormit tota la nit, ha esmorzat bé i no està drogat ni hipnotitzat. Demà el retornarem confiadament al món, convertit en un minyó tan decent com els que assisteixen a l’escola dominical, sempre disposat a impartir una paraula amable i a fer una bona obra. Quin canvi, cavallers, si el comparem amb aquell bergant de mala mena que l’Estat condemnà a sofrir un càstig estèril ara fa dos anys, sense que això el fes canviar gens. Que no el va fer canviar gens, dic? No, no és ben bé així. La presó li ensenyà el somriure fals, a fregar-se hipòcritament les mans, a adoptar l’expressió obsequiosa i maliciosa. Li ensenyà d’altres vicis, a més de refermar aquells que practicava des de feia temps. Però, cavallers, prou paraules. Els fets són més eloqüents que no pas els mots. Endavant, doncs. Observeu atentament.

Jo estava una mica atordit per tota aquella gavorada, i mirava de comprendre quina relació tenia allò amb mi. Aleshores s’apagaren tots els llums i s’encengueren dos reflectors als forats de projecció, un dels quals il·luminava directament el Vostre Humil i Sofrent Narrador. L’altre, de reflector, donà cabuda a un txelovec alt i bolxi que jo no havia vist mai. Tenia una llitsa greixosa, duia bigoti i uns blens de cabells enganxats a la closca gairebé calba. Devia tenir uns trenta, quaranta o cinquanta anys, és a dir, que era un estarri. Se m’apropà, seguit pel reflector, i tot seguit els dos focus es fongueren en un de més gran. El vec em digué, despectivament i insultant:

—Hola, munt de merda. Uf, es veu que no et rentes gaire, perquè puts com una porcellera.

Aleshores, com si marqués uns passos de ball, em trepitjà les nogues, ara l’esquerra, ara la dreta, després em clavà una fuetada amb l’ungla al nas que em va fer un mal de mil dimonis i se m’ompliren de llàgrimes els glassis i encara em recargolà l’uco esquerra com si fos el botó d’una ràdio. Vaig poder eslussar rialles sordes i un parell de hohohos realment horrouxous que venien del públic. El nas, les nogues i l’orella em feien unes fiblades i un mal de betzumnia, de manera que li vaig dir:

—Per què em tractes d’aquesta manera? Jo no t’he fet mai res, germà.

—Ah —replicà el vec—, et faig això —fuetada amb l’ungla del dit al nas— i això —recargolada d’orella— i això —trepitjada furibunda a la noga dreta— perquè els paios com tu els detesto. I si vols tornar-t’hi, ja pots començar, apa, comença.

Llavors vaig comprendre que havia d’actuar ben escorri i treure la britva esmolada abans no em vinguessin aquelles horribles nàusees i convertissin l’alegria de la baralla en aquella sensació d’ofec. Però, oh germans, quan la meva ruca furgava la carmana de l’infern buscant la britva, el meu glassi mental vidà aquell txelovec insultant implorant-me compassió amb tot de crova roja roja rajant-li de la rota, i tan bon punt aparegué aquesta imatge, s’apoderaren de mi les nàusees, i vaig sentir la gorla seca i els dolors, i vaig comprendre que havia de foragitar els sentiments que m’inspirava aquell vec podrit ben escorri, de manera que em vaig palpar les carmanes per veure si duia càncers o calés, però, oh germans meus, no tenia ni una vestxa ni l’altra. I, somicant i balbotejant, vaig fer:

—Voldria donar-te un cigarret, germà, però es veu que no en tinc cap.

I el cony de vec esclafí:

—Uah, uah, Buuuhuuuhuuu. Plora, nino.

I, sense més ni més, em fuetejà de nou el nas amb aquella ungla bolxi i dura, i vaig eslussar esmecades la mar de divertides entre el públic sumit en l’obscuritat. Llavors vaig dir, realment desesperat, mirant de mostrar-me amable amb aquell cony de vec agressiu i insultant, per tal de mitigar els dolors i la basca:

—Deixa’m fer alguna cosa per tu, per favor.

I vaig furgar les carmanes, però només vaig trobar l’esmolada britva, de manera que la vaig treure i, tot oferint-l’hi, jo que li deia:

—Té, pren-la, sisplau. Te la regalo. Et prego que l’acceptis.

—No em vinguis amb aquests fastigosos suborns —replicà el vec—. No et pensis que així et guanyaràs la meva voluntat. —Em donà un cop a la ruca, i l’esmolada britva rodolà per terra. Així que li vaig dir:

—Per favor, haig de fer alguna cosa. Vols que et netegi les botes? Mira, m’ajupiré i te les netejaré amb la llengua.

I aleshores, germans meus, ho podeu ben creure —i si no em creieu, em podeu besar els xarris—, em vaig agenollar i, traient un quilòmetre i mig de jassica roja, em disposava a llepar-li les botes grasnis i vonoses. A canvi d’això, però, aquell vec em clavà una puntada de peu, no pas gaire forta, a la rot. En aquestes que vaig pensar que no em vindrien les nàusees ni els dolors si només li aferrava els turmells amb les ruques i fotia aquells grasni bratxni de corcoll per terra. De manera que així ho vaig fer, i el vec s’endugué una bolxi sorpresa, perquè caigué estès a terra acompanyat d’un cor de riallades del públic vonós. Però en vidar-lo a terra, vaig sentir que m’envaia aquella horrible sensació, així que li vaig donar la ruca perquè s’aixequés escorri, i amunt va. I quan el txelovec es disposava a endinyar-me un tolxoc realment demolidor a la llitsa, el doctor Brodsky l’aturà:

—Està bé, ja n’hi ha prou.

Aleshores aquell horrible vec féu una reverència i s’allunyà saltironant com un actor, mentre s’encenien els llums i jo parpellejava i obria la rota braolant. El doctor Brodsky s’adreçà al públic.

—Com podeu veure, el nostre subjecte se sent impulsat devers el bé perquè, paradoxalment, se sent impulsat devers el mal. La intenció de recórrer a la violència és acompanyada d’una pregona sensació de malestar físic. Per tal de mitigar-la, el subjecte no té altre remei que adoptar una actitud diametralment oposada. Alguna pregunta?

—El problema de l’elecció —retrunyí una golosa greu i profunda, i vaig vidar que pertanyia al charlie de la presó—. De fet, no té cap possibilitat d’elegir, oi? El propi interès, el temor al dolor físic l’han menat a fer aquell acte grotesc d’humiliació. La manca de sinceritat ha estat evident. Ja no és un malfactor, però també ha deixat de ser una criatura capaç d’elegir d’acord a conceptes ètics.

—Això són subtileses —digué fent una rialleta el doctor Brodsky—. No ens interessen els motius, l’ètica superior. L’únic afany que tenim és eliminar totalment la delinqüència…

—I —ficà la cullerada el ministre bolxi i ben vestit— alleugerir l’espantosa congestió de les presons.

—Això, això —cridà algú.

S’armà una discussió i tothom gavorava alhora, i jo m’estava allí, germans, completament ignorat per tots aquells bratxnis ignorants, de manera que vaig critxar:

—Jo, jo, jo. I jo què? Quin paper hi jugo, jo, en tot això? Per ventura sóc una animal o un gos? —I això no féu més que encendre els ànims, i tothom gavorava d’allò més fort i m’etzibava esloves a mi. Així que vaig critxar més fort que ells—: És que no sóc més que una taronja mecànica?

No sé pas què m’impulsà a emprar aquelles esloves, germans, que em passaren pel gulliver sense pensar-hi. El cas és que, per una raó o altra, tots aquells vecs emmudiren durant un minut o dos. Aleshores, un txelovec estarri i prim d’aspecte professoral es posà dempeus, amb un coll que semblava per tot de cables conductors d’energia del gulliver al plot, i em digué:

—No tens cap motiu per queixar-te, minyó. Vas prendre una decisió, i tot això és conseqüència de la teva decisió.

I el charlie de la presó critxà:

—Oh, tant de bo ho pogués creure.

Aleshores vaig vidar que el director li clavava una llambregada com dient-li que no arribaria pas tan amunt com ell es pensava dins l’àmbit de la religió carcerària. En aquell moment recomençà la discussió a crits, i vaig eslussar l’eslova Amor ressonant d’una banda a l’altra, i el charlie de la presó mateix critxava més fort que ningú sobre l’Amor Perfecte que Foragita la Por i tota aquesta cala. I llavors el doctor Brodsky digué, amb un somriure que li destenia tota la llitsa:

—Celebro, cavallers, que hagi sorgit aquesta qüestió de l’Amor. Ara veurem renéixer una mena d’Amor que consideràvem morta, juntament amb l’edat mitjana.

S’apagaren els llums, i altre cop s’encengueren els reflectors, un dels quals enfocà el vostre pobre i dolençós Amic i Narrador, i en la rotllana de l’altre hi penetrà o s’hi esllavissà la més adorable devotxca jove que mai hàgiu esperat de conèixer en tota la vostra jisni, oh germans meus. Això vol dir que tenia uns grudots realment horrouxous que gairebé podíeu vidar-los tots sencers, ja que duia una plati escotada avall avall avall des dels pletxots. I les seves nogues eren com Bog al paradís, i quan caminava se t’estremien les quixques, i això no obstant tenia una llitsa dolça, fresca, radiant i innocent. Se m’atansà lluminosa, talment nimbada d’una llum celestial i tota aquesta cala, i la primera cosa que em passà pel gulliver fou posseir-la allà terra mateix, en un tri-surt-tri-surt realment salvatge, però escorri com un tret m’escometé la basca, talment un detectiu que m’hagués estat vigilant des de la cantonada i ara procedís a efectuar el seu grasni arrest. I el von deliciós perfum que la devotxa exhalava començà a revoltar-me les quixques, i tot seguit vaig comprendre que havia de rumiar una altra manera de pensar en ella, abans que el dolor, la set i les horribles nàusees s’apoderessin de mi realment horrouxou. Vet aquí, doncs, què vaig critxar:

—Oh, la més bella i fadadora de les devotxques, poso el meu cor als teus peus perquè l’afollis. Tant de bo tingués una rosa per oferir-te-la. Si plovia i el sòl estigués tot enfangat, hi estendria la meva plati per tal que les teves delicades nogues no es cobreixin de cala i de quisca quan caminis. —I mentre deia tot això, oh germans meus, sentia que se’m passava la basca—. Deixa’m venerar-te —vaig critxar— i ser el teu cirineu i protector en aquest món tan pervers. —Aleshores em vingué al cap l’eslova justa i em vaig sentir de seguida més bé, en dir—: Deixa-m ser el teu noble cavaller.

I altre cop em vaig agenollar tot inclinant-me fins a fregar el sòl amb el front.

I aleshores em vaig sentir realment xut i talòs, perquè tot havia estat com una actuació, aquella devotxca somrigué, saludà el públic i féu mutis amb passa alada alhora que s’encenien els llums i s’eslussaven uns tímids aplaudiments. I alguns d’aquells vecs estarris del públic tenien els glassis fora de les òrbites mentre fitaven la jove devotxca amb desig lasciu i porc, oh germans meus.

—Ell serà el nostre autèntic cristià —critxava el doctor Brodsky— disposat a parar l’altra galta, disposat a deixar-se crucificar ans que a crucificar, que caurà en basca davant la idea de matar ni que sigui una mosca.

I això era cert, germans, perquè quan digué això, vaig pensar a matar una mosca i de seguida vaig sentir una lleugera nàusea, però vaig ofegar aquella sensació bo i imaginant que l’alimentava, la mosca, amb bocinets de sucre i que en tenia cura com si fos el més adeliciat dels animalons domèstics i tota aqueixa cala.

—Recuperació —critxava el doctor Brodsky—. Alegrem-nos davant els Àngels del Senyor.

—El cas és —deia amb golosa gromqui el ministre de l’Interior— que el mètode és efectiu.

—Oh —exclamà el charlie de la presó, tot sospirant—, ben cert que ho és. Que Déu ens empari tots plegats.





TERCERA PART





1


—I ara què farem, eh?

Això, germans meus, em preguntava l’endemà al matí, dempeus a fora de l’edifici blanc que semblava com encastat a l’antiga estaja, vestit amb la plati de nit de dos anys abans, sota la llum grisa de l’alba, amb una malenca bossa on duia les meves poques vestxes personals i una mica de calé amablement donat per les vonoses Autoritats per ajudar-me a començar la nova vida.

La resta del dia anterior havia estat d’allò més cansadora, amb les entrevistes enregistrades per als noticiaris televisius i les fotografies flash flash flash, i més demostracions de com em repugnava la ultraviolència i tota aquella cala engavanyadora. I després havia caigut al llit, com si diguéssim, i al cap d’un instant, segons que em va semblar, em despertaren per dir-me que podia marxar, que podia itar-me’n cap a casa, que no volien tornar a vidar mai més el Vostre Humil Narrador, oh germans meus. Ja em teniu, doncs, allà plantat, de bon matí, amb unes quantes virolles a la carmana esquerra, que anava fent dringar bo i demanant-me:

—I ara què farem, eh?

Esmorzar en algun mesto, pensava, perquè no havia tastat res aquell matí, per tal com tots els vecs tenien ànsia de tolxocar-me per fotre’m fora de cara a la llibertat. Tan sols havia pitejat una txaxa de txai. Aquella estaja es dreçava en un sector de la ciutat d’allò més llòbrec, però arreu hi havia cafès malenquis per a obrers, i de seguida en vaig trobar un, germans meus. Era molt calós i vonós, amb una bombeta penjada del sostre tota entelada per les cagades de mosca, i els únics parroquians eren rabitadors matiners que xarrupaven txai i devoraven glup glup glup unes salsitxes repugnants amb bones llesques de cleb, i de sequida critxaven per demanar-ne més. Els servia una devotxca molt calosa, però que tenia uns grudots força bolxis, i alguns dels vecs que estaven endrapant tractaven de grapejar-la, tot fent ho ho ho mentre ella feia he he he, i només de veure’ls em venien ganes de perbocar, germans. Tanmateix, vaig demanar unes torrades, melmelada i txai, molt cortesament i amb la meva golosa de cavaller, i em vaig asseure en un racó fosc a menjar i pitejar.

En això estava, quan entrà un nan molt malenqui, venent les gasetes del matí, una mena de prestúpnic grasni i esguerrat amb unes ulleres de cul de got i muntura d’acer, i una plati de color d’un púding de panses estarri i ranci. Vaig cupetar una gaseta, amb la idea de capbussar-me de nou a la jisni normal tot vidant què estava passant al món. Em va fer la impressió que era una gaseta del govern, ja que a la primera plana només parlava de la conveniència que els vecs tornessin a votar pel govern a les properes eleccions generals, les quals aparentment se celebrarien al cap de dues o tres setmanes. Hi havia esloves molt ufanoses respecte al que el govern havia fet, germans, en el decurs del darrer any o una cosa així, amb l’increment de les exportacions i una política exterior realment horrouxou i el millorament dels serveis socials i tota aquesta cala. En realitat, però, d’allò que més es vantava el govern era d’haver acrescut en els últims sis mesos la seguretat als carrers per a tots els lliudis amants de la pau que sortien de nit, mercès a l’augment dels sous de la policia i al fet que els policies procedien ara amb mà dura contra els joves atracadors, els lladres, els pervertits i tota aqueixa cala. Això interessà d’allò més el Vostre Humil Narrador. I a la segona plana de la gaseta hi havia una fotografia tota borrosa d’algú que em semblà conegut, i va resultar que no era ningú més que jo jo jo. Tenia una expressió adusta i se’m veia com atemorit, però això era realment per culpa dels llums de magnesi de les càmeres, que no havien parat de fer pop pop tota l’estona. Sota la foto deia que jo era el primer graduat del novell Institut Estatal de Recuperació de Delinqüents, guarit dels seus mals instints en tan sols una quinzena, i ara un bon ciutadà temerós de la llei i tota aquesta cala. Després vaig vidar que hi havia un article d’allò més elogiós sobre la Tècnica de Ludovico, i parlava de la gran capacitat del govern i tota aquesta cala. Encara hi havia una altra foto d’un vec que em semblà conegut, i era aquell cony de ministre de l’Interior o de l’Inferior. Es veu que el vec havia estat vantant-se no pas poc, i pronosticant una època sense delictes, en la qual ja ningú no hauria de témer els covards atacs dels trinxes i pervertits i lladregots i tota aquesta cala. De manera que vaig fer grrrrr i vaig llençar la gaseta a terra, la qual tapà les taques de txai vessat i els gargalls repugnants dels calosos animals que solien freqüentar aquell cafè.

—I ara què farem, eh?

El que ara pensava fer, germans, era itar-me’n cap a casa i donar una bona sorpresa al dada i a la mum, quan veurien que el seu únic fill i hereu retornava al si de la família. Aleshores podria ajeure’m de nou al llit del meu malenqui catau i eslussar una mica de bona música, i alhora tindria temps de pensar què cony fer-ne, de la meva jisni. L’encarregat d’alliberaments m’havia donat el dia abans una llarga llista de les feines que jo podria provar de fer, i fins i tot havia telefonat a diferents vecs parlant-los de mi, però jo, germans meus, no tenia cap intenció de posar-me a rabitar de seguida. Primer, em vindria molt bé una malenca de repòs, ja ho crec, i rumiar tranquil·lament al llit bo i escoltant bona música.

De manera que vaig agafar l’autobús cap al centre de la ciutat, i després el que va a la Kinsley Avenue, ja que el bloc de pisos 18A queda allà a la vora. Em voldreu creure, germans meus, si us dic que el cor m’anava cataclocataclocatacloc a causa de l’emoció? Tot estava molt silenciós, era molt d’hora aquell matí d’hivern, i quan vaig entrar al vestíbul de l’edifici, no hi havia cap vec voltant per allà, solament les txines i els vecs nagois de la Dignitat del Treball. El que em va sorprendre, germans, fou la manera com havien netejat el mural, o sigui que ja no sortien globus amb esloves porques de les rots dels Dignificats Treballadors, ni tampoc no es vidaven les parts indecents del cos que els malxics de ment immunda havien dibuixat als plots nagois. I també em va sorprendre que funcionés l’ascensor. Va baixar brunzint tan bon punt vaig prémer el nopca elèctric, i quan hi vaig entrar em sorprengué de nou vidar que tot era net com una patena dins la gàbia.

Vaig pujar fins al desè pis, i allà hi vaig veure el 10-8 tal com havia estat abans, i la ruca em tremolà i s’estremí quan vaig treure de la carmana la clutxeta. Però vaig ficar amb fermesa la clutx al forat del pany, i, després de fer-la girar, vaig entrar; aleshores em vaig trobar amb tres parells de glassis sorpresos i gairebé astorats que em fitaven, i eren el pe i l’ema que estaven esmorzant, però també hi havia un altre vec al qual mai no havia vidat en tota la meva jisni, un vec bolxi i gras en camisa i tirants, com si fos a casa seva, germans, engolint txai amb moloca i nyamant els ous i les torrades. I aquell vec desconegut fou el qui parlà primer.

—Qui ets, amic? D’on has tret aquesta clau? Fora, si no vols que t’esclafi la cara. Surt per on has entrat i truca a la porta. Explica què hi fas aquí, cuita.

El meu pe i la meva ema es quedaren petrificats, i vaig vidar que no havien llegit la gaseta, i aleshores vaig recordar que la gaseta arribava quan el papapà ja se n’havia anat a treballar. La mum, però, digué:

—Oh, t’has escapat. Has fugit. Què farem ara? Vindrà la policia, oh oh oh. Oh, mal fill, que ens has deshonrat d’aquesta manera.

I em podeu ben creure, o si no beseu-me els xarris, si us dic que llavors començà a bramar buuu huuu. De manera que vaig mirar d’explicar la vestxa, podien picar a l’estaja si volien, i mentrestant aquell vec desconegut em mirava amb les celles arrufades com si estigués a punt d’esclafar-me la llitsa amb el seu puny pelut, bolxi i molsut. Així que vaig fer:

—Què et sembla si me’n contestes unes quantes, germà? Què hi fas aquí i quant temps fa que hi ets? No m’ha agradat el to de les teves paraules. Més val que vigilis. Apa, parla.

Era un vec amb aspecte d’obrer, lleig com una mala cosa, d’uns trenta o quaranta anys, i ara em vidava amb la rot oberta, sense gavorar ni una sola eslova. Aleshores el meu dada digué:

—Tot això és una mica desconcertant, fill. Ens hauries hagut de fer saber que venies. Ens pensàvem que passarien ben bé cinc o sis anys més abans no et deixessin anar. No vull pas dir —afegí amb veu fosca— que no estiguem contents de tornar-te a veure, de més a més lliure altre cop.

—Qui és aquest? —vaig preguntar—. Per què no parla? Què passa aquí?

—Ell és en Joe —contestà la meva ema—. Ara viu aquí. Està a dispesa, vet-ho aquí, Oh, Déu meu, Déu meu.

—De tu —digué aquell cony de Joe— en sé unes quantes coses, noi. Sé el que has fet, i que has destrossat el cor dels teus pobres i malaurats pares. Així que has tornat, eh? Has tornat per amargar-los de nou la vida, oi? Doncs primer hauràs de passar per sobre del meu cadàver, perquè m’han tractat més com un fill que no pas com un dispeser.

Jo, per poc no em vaig posar a esmecar com un betzumni en sentir això, però aquell fotut rasdràs interior començà de provocar-me una sensació de nàusea, perquè aquell vec semblava de la mateixa edat que el meu pe i la meva ema, i allà el teníeu tractant d’abraçar la meva mum plorinyosa amb una ruca protectora de fill, oh germans meus.

—Ahà —vaig fer, i vaig sentir que estava a punt de posar-me a plorar jo també—. De manera que així estan les coses. Bé, et dono cinc bons minuts perquè treguis totes les teves caloses i fotudes vestxes de la meva habitació.

I me’n vaig anar de dret a la cambra, i aquell vec era una malenca massa lent per aturar-me. Quan vaig obrir la porta, em va caure l’ànima als peus, perquè vaig vidar que aquella ja no era la meva cambra, germans. Havien arrencat totes les meves banderes de les parets, i aquell vec hi havia posat fotografies de boxadors, i també una d’un equip, tots asseguts amb les ruques plegades i una mena d’escut d’argent al davant. I llavors vaig vidar quina altra cosa faltava. El meu estèreo i el prestatge dels discos ja no eren allà, ni el cofre tancat amb clau on guardava les ampolles i les drogues i dues xeringues netes i flamants.

—Aquí, algú ha fet una feina bruta i vonosa —vaig critxar—. Què n’has fet, de les meves vestxes personals, malparit repugnant?

Això anava adreçat a aquell cony de Joe, però fou el meu dad qui contestà, dient:

—La policia s’ho va emportar tot, fill. D’acord a la nova llei, saps?, la d’indemnització a les víctimes.

Vaig haver de fer un gran esforç per no caure en basca, però el gulliver em feia un mal de mil dimonis, i tenia la rot tan seca que vaig haver de prendre tot escorri un glop de moloca a raig d’ampolla, d’aquella que hi havia damunt la taula, i aquell cony de Joe digué:

—Quines maneres! Sembles un porc fastigós.

—La ptitsa va morir —vaig fer—. La vella va morir.

—Va ser per als gats, fill —explicà el meu dad amb expressió dolorida—. Es van quedar sense ningú que en tingués cura fins que es va llegir el testament, de manera que bé calia alimentar-los. Per això la policia va vendre les teves coses, fins i tot la roba, per contribuir a sufragar les despeses. Així és la llei, fill. És clar que tu mai no n’has fet gaire cas, de la llei.

Llavors em vaig haver d’asseure, i aquell cony de Joe m’etzibà:

—Demana permís abans de seure, porc mal educat.

I jo li vaig retrucar tot escorri:

—Tanca la claveguera.

Però vaig sentir nàusees. Aleshores vaig procurar de mostrar-me enraonat i cordial pel bé de la meva salut, així que vaig fer:

—Bé, aquesta és la meva cambra, això no ho pot negar ningú. I aquesta és la meva llar també. Què dieu vosaltres, pe i ema?

Ells, però, posaven mala cara; la meva mum estava tota tremolosa, la llitsa arrugada i amarada de llàgrimes, i tot seguit el meu dad digué:

—Cal pensar-ho una mica, fill. No podem pas aviar en Joe, així de cop i volta, no trobes? Vull dir que en Joe és aquí per fer una feina, té un contracte de treball, per dos anys, i nosaltres vam arribar a una mena d’entesa, oi, Joe? Vull dir, fill, que ens pensàvem que t’hi estaries més temps, a la presó, i que l’habitació estaria desocupada.

Estava com avergonyit, se li veia a la llitsa. Així que em vaig limitar a somriure i vaig assentir amb el cap, tot dient:

—Ja ho vido tot. Us heu acostumat a viure tranquils i a disposar d’algun caleret de més. Vet-ho aquí. I el vostre fill no ha estat més que una molèstia emprenyadora.

I aleshores, germans meus, em podeu ben creure o, si no, beseu-me els xarris, em vaig posar a plorar i a compadir-me a mi mateix. De manera que el meu dad féu:

—Bé, ja veuràs, fill, en Joe ja ens ha pagat el lloguer del mes entrant. Vull dir que, sigui quina sigui la decisió que prenguem, no podem pas dir-li que se’n vagi, oi, Joe?

Aquell cony de Joe contestà:

—Jo haig de pensar en vosaltres dos, que heu estat com un pare i una mare per a mi. Estaria bé o fóra just que ara me n’anés i us deixés a la generosa mercè d’aquest monstre que mai no ha estat vertaderament un fill per a vosaltres? Ara plora, però això no és més que artèria i simulació. Que se’n vagi i es busqui una habitació en un lloc o altre. Així comprendrà els seus errors i que un mal fill com ell no es mereix uns pares tan bons com els que ha tingut.

—Molt bé —vaig dir, posant-me dempeus, amb els ulls plens de llàgrimes encara—. Ara ja sé com estan les coses. Ningú no em vol ni m’estima. He sofert i sofert i sofert, i tothom vol que continuï sofrint. Ja ho veig.

—Has fet sofrir els altres —replicà aquell cony de Joe—. És just que tu també sofreixis. M’han explicat totes les barrabassades que has fet, asseguts aquí al vespre al voltant d’aquesta taula familiar, i vaig quedar-me espaordit de sentir-ho. Se’m van revoltar les tripes.

—Tant de bo —vaig fer— no m’hagués mogut de la presó. La fotuda i cara estaja. Me’n vaig —vaig afegir—. No tornareu a vidar-me mai més. Faré la meva via, moltes gràcies. I que us pesi a la consciència.

—No t’ho prenguis així, fill —digué el meu dad, i la meva mum prosseguí amb el seu buuu huuu huuu, amb la llitsa tota trasmudada i més lletja que un pecat, i aquell cony de Joe tornà a posar-li la ruca sobre l’espatlla, i, tot tustant-l’hi, li deia apa apa apa com un betzumni. I, sense dir res més, mig trontollant, me’n vaig anar cap a la porta i vaig sortir, i vaig deixar que s’apanyessin amb el seu horrible sentiment de culpa, oh germans meus.





2


Itant carrer avall una mica a la deriva, germans, abillat amb aquella plati de la nit que cridava l’atenció dels lliudis que topava, i pelant-me de fred, perquè feia un dia d’hivern més malparit que un dimoni, l’única cosa que volia era fotre el camp ben lluny de tot allò i no haver de pensar en cap mena de vestxa. Així que vaig agafar l’autobús cap al centre, i després vaig recular caminant fins a la Taylor Place, i allà hi havia la disqueria Melodia, a la qual jo solia afavorir amb les meves inestimables compres, oh germans meus, i tot feia suposar que era la mateixa mena de mesto que havia estat, de manera que, en entrar-hi, esperava vidar el vell Andy, aquell vec pelat, sec com una canya, sempre tan servicial, al qual tants de discos li havia cupetat en aquells bons temps passats. De l’Andy, però, no n’hi havia ni rastre, germans, i només se sentien els xiscles i les critxades dels malxics i les ptitses nadsats, que eslussaven una nova i horrorosa cançó pop i també ballaven al compàs d’aquella música, i el vec que s’estava darrere el taulell no era pas gaire més que un nadsat ell també, que es feia petar els artells de les ruques i esmecava com un betzumni. M’hi vaig apropar, doncs, i vaig esperar que es dignés a fixar-se en mi, i aleshores vaig fer:

—Voldria escoltar la número quaranta de Mozart.

No sé pas per què em va venir al gulliver precisament aquesta, però així va anar la vestxa. El dependent em digué:

—La quaranta què, amic?

—La simfonia. La simfonia núm. 40 en sol menor.

—Oooooh —exclamà un dels nadsats que ballava, un malxic que duia els volosos caiguts sobre els glassis—. Una samfaina. No fa gràcia? Vol una samfaina.

Vaig sentir per dins que el rasdràs em dominava, però havia de parar compte, de manera que vaig somriure al vec que ocupava el lloc de l’Andy i a tots els nadsats que ballaven i critxaven. El dependent digué:

—Fiqueu-vos en aquella cabina, amic, i us engegaré alguna cosa.

Em vaig ficar, doncs, a la malenca cabina on podíeu eslussar els discos que volíeu comprar, i aquell cony de vec em posà un disc, però no era la número cuaranta, sinó la Praga —aparentment el vec havia pinçat la primera cosa de Mozart que trobà al prestatge— i això començava de fer-me rasdrasar de debò, i havia de contenir-me per por del dolor i de les nàusees, però el que havia oblidat i que ara em feia venir ganes d’esnufar d’una vegada per totes era que aquells metges bratxnis havien arreglat les coses de tal manera que qualsevulla música que fos capaç d’emocionar-me em faria venir basca talment com si vidés o volgués cometre un acte de violència. Això em passava perquè totes aquelles pel·lícules sobre la violència tenien música, i recordava especialment aquell horrorós film nazi amb la Cinquena de Beethoven, l’últim moviment. I ara descobria que el meravellós Mozart s’havia convertit també en una cosa horrible. Vaig sortir de la botiga com un coet, mentre els nadsats es petaven d’esmecar burlant-se de mi i el dependent critxava:

—Eh eh eh!

Però jo no li’n vaig fer cap cas i me’n vaig anar, fent tentines com si fos cec, fins a l’altra banda del carrer i vaig tombar la cantonada cap al Korova Milkbar. Jo sabia quina cosa em feia falta.

El mesto era gairebé buit, perquè encara era molt de matí. També el vaig trobar estrany, pintat amb tot de mugidores vaques de color vermell, i darrere la barra no hi havia cap vec conegut. Però vaig demanar:

—Un got de moloca plus, gran.

I el vec de llitsa magra i acabada d’afaitar de seguida comprengué què era el que jo volia. Me’n vaig anar amb el got gran de moloca plus a un dels petits reservats del mesto, tots els quals tenien una cortina que els aïllava del mesto principal, i un cop dins em vaig asseure en una poltrona afelpada, i vaig començar a xarrupar i a xarrupar. En haver acabat, vaig advertir que passaven tot de coses. Tenia els glassis fits en un malenqui bocí de paper de plata d’un paquet de càncers que hi havia a terra, ja que la netedat d’aquell mesto, germans meus, no era pas tan horrouxou com calia esperar. Aquell trosset de paper de plata començà a créixer, a créixer, a créixer, i esdevingué tan gran i amenaçador que fins i tot vaig haver de guerxar els glassis. Es va fer tan gran que no solament esdevingué com aquell catau on jo m’estava viatjant sinó com tot el Korova, tot el carrer, tota la ciutat. Per fi englobà tot el món, tot l’univers, germans, i era com una mar que s’engolia totes les vestxes que mai hagin existit o que mai foren concebudes. Sentia la meva pròpia veu fent una mena de brugi-brugi tot estrany i gavorava unes esloves com ara: «Dolces perígines mortes, que no es podreixen de guisa variforme» i tota aquesta cala. Aleshores vaig tenir la impressió que la visió es concentrava en aquell paper de plata i tot seguit aparegueren colors que ningú no havia vidat mai abans, i aleshores vaig poder vidar com un grup d’estàtues allà al lluny, molt lluny, que s’anaven apropant cada cop més i més i més, totes il·luminades amb una llum esplendent que sorgia de baix i també de dalt, oh germans meus. Aquell grup d’estàtues representava Bog i tota la Seva Cort de Sants i d’Àngels Celestials, tots molt brillants, com si fossin de bronze, amb llargues barbes i bolxis ales que esvoletegaven fent com un ventet, de manera que en realitat no podien pas ser de pedra ni de bronze, i de més a més movien els glassis i eren vius. Aquestes figures tan bolxis s’anaren atansant cada vegada més i més i més, fins que semblava que estaven a punt d’esclafar-me, i vaig poder eslussar la meva pròpia golova que critxava:

—Eeeeee!

I em vaig sentir deslliurat de tot —de la plati, del plot, del cervell, del nom, de tot— i em vaig sentir realment horrouxou, com si fos al paradís. Aleshores s’eslussà un brugi-brugi com de coses que queien i es rompien, i Bog i els Àngels i els Sants m’esguardaven tot brandant els gullivers, com si volguessin gavorar que encara no havia arribat el moment i que em calia intentar-ho de nou, i llavors em va fer l’efecte que tot eren befes i esmecades, i que tot s’esfondrava, i la llum càlida i potent començà a enfredorir-se, i aleshores em vaig trobar com si res no hagués passat, el got buit damunt la taula, i jo amb ganes de plorar i amb la sensació que la mort era l’única solució a tot plegat.

I heus-ho aquí: vaig vidar clarament el que havia de fer, però no sabia pas com fer-ho, perquè mai abans no se m’havia acudit una idea semblant, oh germans meus. A la meva bossa de vestxes personals hi duia la britva esmolada, però se’m van revoltar les quixques només de pensar que jo mateix m’havia de fer suiiix, i que després brollaria la meva pròpia crova roja roja. Jo no volia pas res que fos violent, sinó alguna cosa que em fes adormir dolçament i que aquesta fos la fi del Vostre Humil Narrador, i així s’acabarien els problemes a tothom. Potser, vaig pensar, si itava a la biblio pública de la cantonada, podria trobar algun llibre sobre la millor manera d’esnufar sense dolor. Em vaig imaginar a mi mateix en cos present, i vaig pensar com patirien tots, el meu pe i la meca ema, i aquell cony de Joe, calós i vonós, que era un usurpador, i també el doctor Brodsky i el doctor Branom i aquell collons de ministre de l’Interior o Inferior i tots els altres vecs. I també el govern vonós i vanagloriós. De manera que vaig sortir, desafiant el fred de l’hivern, i ja era més de migdia, gairebé les dues de la tarda, com vaig poder vidar en un marcatemps públic, o sigui que el meu viatge al paradís amb la fotuda moloca plus havia durat molt més que no em pensava. Vaig tirar pel Marghanita Boulevard avall, després vaig tombar cap a la Boothby Avenue i en arribar a l’altra cantonada vaig trobar la biblio pública.

Era un mesto estarri i calós, en el qual jo no recordava haver-hi estat d’ençà que era un malxic molt malenqui, i estava dividit en dues parts: una per als llibres de préstec, i l’altra per estar-hi llegint, plena de gasetes i de revistes, i s’hi respirava un von de vecs molt estarris, com si els seus plots exhalessin una sentor de vellesa i de pobresa. Els txelovecs s’estaven dempeus al davant els faristols de les gasetes, esbufegant, rotant i gavorant per a ells mateixos, tot passant fulls per llegir amb tristesa les notícies, o bé asseguts a les taules mirant les revistes, o fent-ho veure; alguns feien la becaina, i n’hi havia un parell que roncaven d’allò més gromqui. De primer, ni recordava què volia, i tot de sobte em vaig quedar garratibat en recordar que havia itat allà per esbrinar com podria esnufar sense dolor, de manera que em vaig encaminar cap als prestatges de les vestxes de consulta. Hi havia un gavadal de llibres, però cap no tenia un títol, germans, que s’adigués al que buscava. Vaig prendre un llibre de medecina, però era tot ple de dibuixos i de fotografies de ferides i de malalties horribles, i només de mirar-los em va venir basca. Així que el vaig tornar a col·locar al seu lloc i aleshores vaig treure el gran llibre, o sigui, la Bíblia, pensant que em confortaria una mica com s’havia esdevingut en els vells temps de l’estaja (en realitat, no tan vells, però a mi em semblava que havia passat una eternitat), i em vaig apropar tentinejant a una cadira per posar-me a llegir. Allà, però, només parlava de castigar setanta vegades set, i d’una colla de jueus que no feien més que renegar i tolxocar-se els uns als altres, i tot allò em va provocar nàusees altre cop. De manera, doncs, que per poc no em vaig posar a plorar, i un manso molt estarri i espellifat assegut al meu davant em preguntà:

—Què et passa, fill? Per què estàs tan trasbalsat?

—Vull esnufar —li vaig contestar—. Ja n’estic tip, vet-ho aquí. La vida se m’ha fet insuportable.

Un vec estarri que llegia al meu costat féu: «Txiiit», sense alçar els glassis d’una revista betzumni, plena de dibuixos d’una mena de vestxes geomètriques. Aquelles figures evocaren imatges adormides en el seu subconscient. L’altre manso digué:

—Ets massa jove per pensar aquestes coses, fill. Home, si tens tota la vida al teu davant.

—Sí —vaig fer, amargament—. Com un parell de grudots artificials.

El vec que llegia la revista féu: «Txiiit», altre cop, però ara alçà la vista, i alguna cosa va fer clic dins els gullivers de tots dos. Vaig vidar qui era. I ell digué amb golosa molt gromqui:

—Redéu, mai no oblido la forma d’una cara. Mai no m’oblido de cap mena de forma. Redéu, porc immund, ara sí que t’he enxampat.

Cristal·lografia, això era. D’això era el llibre que el vec havia tret de la biblio aquella vegada. La dentadura postissa triturada ben horrouxou. La plati tota esquinçada. Els llibres tots razdratzats, sobre cristal·lografia. Vaig pensar que més valia que sortís d’allà ben escorri, germans. Però aquell estarri i vell txelovec s’havia posat dempeus, critxant com un betzumni a tots els estarris i vells tossegosos que llegien les gasetes a tot el voltant de la sala i als que clapaven sobre les revistes a les taules.

—Ja el tenim —critxà—. El garrí verinós que va destruir els llibres de cristal·lografia, aquells rars exemplars que ja no es poden aconseguir enlloc. —Deixava caure les paraules amb un to tan terriblement desesperat, que talment hauríeu dit que el vell vec havia perdut realment el gulliver—. Un exemplar d’aquesta mena de bèsties salvatges i covardes, digne de participar en un concurs —critxava—. I el tenim aquí, a la nostra mercè. Ell i els seus amics em van pegar brutalment i per poc que no em van matar a puntades de peu. Em van arrencar la roba i em van rompre la dentadura postissa. Es petaven de riure veient com sagnava i gemegava. Em van enviar cap a casa a puntades de peu, mig estabornit i tot nu.

Allò no era pas del tot cert, com vosaltres sabeu molt bé, germans. Li vam deixar algunes peces de plati, o sigui que no estava completament nagoi. Vaig replicar, critxant:

—Això va passar fa més de dos anys. Després ja vaig rebre el meu càstig. He après la lliçó. Mireu, mireu… als diaris hi ha la meva foto.

—El teu càstig, eh? —exclamà un estarri amb aspecte d’exmilitar—. Tots els que són com tu haurien de ser exterminats, com si fossin una plaga maligna. Ja et fotria jo un bon càstig, ja.

—Està bé, està bé —vaig dir—. Tothom té dret a dir-hi la seva. Perdoneu-me tots. Ara me n’haig d’anar.

I vaig encaminar els passos cap a la sortida d’aquell mesto de vells betzumnis. Aspirines, heus-ho aquí. Un podia esnufar prenent-se un centenar d’aspirines. Aspirines que es poden comprar a qualsevol fotuda farmàcia. Però el vec de la cristal·lografia critxà:

—No el deixeu escapar. Ara li ensenyarem com és un bon càstig, a aquest garrí assassí. Agafeu-lo.

I em podeu ben creure, germans, o bé podeu fer l’altra vestxa, però el cas és que dos o tres d’aquells estarris que no s’aguantaven els pets, i que devien tenir noranta anys pel cap baix, m’aferraren amb les seves ruques tremoloses, i el von de vellesa i de malaltia que desprenien aquells txelovecs cadavèrics gairebé em va fer perbocar. El vec dels cristalls se’m tirà a sobre, i començà de clavar-me malenquis i febles tolxocs a la llitsa, mentre jo mirava de recular i de fugir, però aquelles ruques estàrries que em subjectaven eren més fortes del que jo suposava. En aquestes que uns altres vecs estarris vingueren xano-xano des dels faristols de les gasetes per fer-li un gulliver nou al Vostre Humil Narrador. Critxaven vestxes com ara: «Mateu-lo, esclafeu-lo, assassineu-lo, feu-li empassar les dents» i tota aqueixa cala, i vaig vidar clarament de què anava la vestxa. La vellesa volia venjar-se de la joventut, vet-ho aquí. Alguns, però, deien: «Pobre Jack, per poc que no el va matar, el pobre Jack, aquest porc assassí», i altres vestxes per l’estil, com si tot allò hagués passat feia quatre dies. Suposo que per ells era així. Ara una multitud de vells llefardosos, alterats i vonosos tractava d’abastar-me amb les febles ruques i les fotudes i esmolades urpes, critxant i panteixant, mentre el nostre drug dels cristalls no es movia del meu davant, tot clavant-me un tolxoc rere l’altre. I jo no gosava fer ni una sola vestxa, oh germans meus, perquè m’estimava més que m’estomaquessin que no pas tenir nàusees i sentir aquell horrible dolor, per bé que, com és natural, la violència dels vecs em feia sentir com si la nàusea estigués espiant des de la cantonada, per vidar si havia de sortir del seu amagatall i dominar la situació.

Aleshores aparegué un bibliotecari, un vec jovenet, que critxà:

—Què passa aquí? Ja n’hi ha prou. Això és una sala de lectura. —Però ningú no li féu cap cas, de manera que el vec anuncià—: Bé, doncs, telefonaré a la policia.

En sentir això, vaig posar-me a critxar una cosa que mai no m’hauria imaginat que fos capaç de dir en tota la meva jisni:

—Sí sí sí, truqueu-los, protegiu-me d’aquesta colla de vells guillats.

Vaig observar que el vec bibliotecari no tenia gaires ganes de ficar-se a la dratsa per arrencar-me de les urpes d’aquells vells rabiosos i enfollits; es limità, doncs, a tornar al seu despatx o al mesto on tenia el telèfon. Ara aquella colla de guetos panteixaven anhelosament, i em feia l’efecte que només em calia donar-los un copet per fer-los anar de corcoll per terra, però em vaig deixar subjectar, d’allò més pacient, per totes aquelles ruques estàrries, amb els glassis closos, sentint els febles tolxocs a la llitsa, bo i eslussant també les velles goloses agitades i panteixants que critxaven: «Garrí, assassí, trinxa, mossega, mateu-lo». En aquestes que vaig rebre un tolxoc realment dolorós al nas, i em vaig dir al diable al diable, vaig obrir els glassis tot començant a bregar per tal d’alliberar-me, la qual cosa no fou massa difícil, germans, i me’n vaig anar corrent i critxant cap a una mena de vestíbul que hi havia fora la sala de lectura. Però aquells venjadors estarris m’encalçaren, panteixant com si estiguessin agonitzant, amb les urpes d’animal esteses i tremoloses devers el Vostre Amic i Humil Narrador. Aleshores vaig ensopegar i vaig caure a terra, i altre cop em clavaren puntades de peu, fins que vaig eslussar les goloses d’uns vecs joves que critxaven:

—Apa, apa, ja n’hi ha prou.

I vaig comprendre que havia arribat la policia.





3


Jo estava atordit, oh germans meus, i no podia vidar amb claredat, però estava segur que m’havia topat amb aquells militses en algun mesto abans d’ara. El que em sostenia, tot fent: «Tranquil tranquil tranquil», just a la porta mateix de la biblio pública, no el coneixia pas, però em semblava massa jove per ser un rozzi. Les esquenes dels altres dos, emperò, estava segur d’haver-les vidat abans. Estaven repartint estopa als txelovecs estarris i ho feien amb gran satisfacció i alegria, fent petar uns malenquis fuets i critxant:

—Teniu, males peces. Així aprendreu a no armar avalots i a no alterar la pau de l’Estat, rates malparides.

Així acomboiaren de retorn a la sala de lectura aquella colla de venjadors estarris, que panteixaven i esbufegaven com si estiguessin a punt d’esnufar; tot seguit aquell parell es tombaren, esmecant encara de tant com s’havien divertit, i em vidaren. El més gran dels dos digué:

—Bé bé bé bé bé bé bé. Que em pengin si no és el petit Alex. Quant de temps sense vidar-nos, drug. Com va, això?

Jo estava atabalat, i l’uniforme i el xlem no em deixaven vidar bé qui era, tot i que la llitsa i la golosa em resultaven familiars. Llavors vaig esguardar l’altre, i respecte a aquest, amb la seva llitsa somrient de betzumni, no vaig tenir dubtes. Aleshores, tot confós i cada cop més atordit, vaig fitar altra vegada aquell qui deia bé bé bé. Aquell rozzi era ni més ni menys que el gras i fotut Billyboy, el meu antic enemic. L’altre, per descomptat, era el Talòs, aquell que havia estat drug meu i també enemic del pudent cabronàs de Billyboy, però que ara era un militsa amb uniforme i xlem, i un fuet per matenir l’ordre. Vaig exclamar:

—Oh, no.

—Quina sorpresa, eh?

I el fotut Talòs esclafí aquell cony de riallada que jo recordaba tan horrouxou.

—Hu hu hu hu.

—És impossible —vaig fer—. No pot ser. No m’ho crec.

—Els glassis no t’enganyen —digué en Billyboy amb una ganya—. No ens amaguem res a la màniga. Res de jocs de màgia, drug. Una bona feina per a un parell en edat de treballar. La policia.

—Però sou molt joves —vaig argüir—. Massa joves. No accepten malxics de la vostra edat per ser rozzis.

—Érem joves —replicà el fotut militsa Talòs. Jo no me’n sabia avenir, germans, realment no m’ho podia creure—. Això érem, tendre druguet. I tu sempre vas ser el més jove de tots. I, ara, ja ho veus.

—Encara no m’ho acabo de creure —vaig fer.

I aleshores en Billyboy, el rozzi Billyboy que jo veia i no m’ho creia, li digué al jove militsa que em subjectava i al qual jo no coneixia:

—Em sembla Rex, que valdrà més que canviem una mica de sistema. Els nois sempre seran nois, com ha estat tota la vida. No cal anar a la comissaria i seguir tota la rutina. Aquest noi ha tornat als vells trucs, els quals nosaltres recordem molt bé, en canvi tu, com és natural, no els coneixes. Ha atacat els ancians indefensos, i ells han pres les corresponents represàlies. Però nosaltres hem de dir la nostra paraula en nom de l’Estat.

—Què vol dir tot això? —vaig fer, sense donar crèdit a les meves ucos—. Han estat ells els que m’han atacat, germans. No voldreu pas fer-los costat, no podeu fer-ho. No pots, Talòs. És un vec amb el qual vam fer una conya d’aquelles dels vells temps, i ara, al cap de tants anys, ha buscat de revenjar-se.

—Després de molts anys, tens raó —digué el Talòs—. No els recordo gaire horrouxou, aquells temps. I tampoc no vull que em diguis Talòs mai més. Ara has de dir-me oficial.

—Bé, ja heu recordat prou —digué en Billyboy, brandant el gulliver. No estava tan gras com abans—. Els malxics de mala mena que manegen les britves esmolades… bé, cal mantenir-los a ratlla.

I tots dos m’aferraren amb força i em van treure de la biblio gairebé sense tocar de peus a terra. A fora esperava un auto patruller de la militsa, i aquell vec que es deia Rex n’era el conductor. A tolxocs em feren pujar a la part del darrere del vehicle, i jo no podia deixar de pensar que tot allò no era més que una broma, i que en qualsevol moment el Talòs es llevaria el xlem del gulliver i esclafaria un dels seus ho ho ho. Però no ho va fer. Tot tractant de dominar l’estrac que s’apoderava de mi, vaig dir:

—I aquell cony de Pete, què se n’ha fet d’en Pete? Quina pena el que li va passar a en Georgie. Vaig eslussar com havia anat la vestxa.

—En Pete? Ah, sí, en Pete —féu el Talòs—. Em sona, el nom.

En vidar que sortíem de la ciutat, vaig preguntar:

—On dimonis anem?

En Billyboy es tombà des del seient del davant per contestar:

—Encara és de dia. Un passeget pel camp, tot pelat per l’hivern, però solitari i bonic. No sempre convé que els lliudis de la ciutat vidin gaire com són els nostres càstigs sumaris. Cal mantenir nets els carrers de la manera que sigui.

I en Billyboy es girà de nou de cara endavant.

—Va, tu —vaig fer—. No comprenc res de tot això. Els vells temps són morts i enterrats. Ja m’han castigat pel que vaig fer. I m’han guarit.

—Això és el que ens han llegit —digué el Talòs—. El cap ens ho va llegir tot. Va dir que era un bon sistema.

—T’ho va llegir —vaig fer, amb una malenca de malignitat—. Així que encara ets massa talòs per llegir tot sol, germà?

—Ah, no —féu el Talòs, molt baixet, com si li sabés greu—. No parlis d’aquesta manera. No hi tornis més, druguet.

I em clavà un bolxi tolxoc al mig del cluvi, i la crova roja roja començà a rajar drip drip drip del meu nas.

—Mai no em vaig fiar de tu —vaig dir amb amarguesa, eixugant-me la crova amb la ruca—. Sempre em vaig sentir odinoqui.

—Para aquí —ordenà en Billyboy.

Érem en ple camp, i només hi havia arbres nus i se sentia la piuladissa llunyana d’uns ocells, i, més a la distància, el brugi-brugi esquerdat d’una màquina agrícola. S’anava fent cada vegada més fosc, ja que érem al pic de l’hivern. No es vidaven lliudis ni animals enlloc. Només érem nosaltres quatre.

—Baixa, Alex estimat —digué el Talòs—. Només et farem un malenqui sumari.

Durant tota l’estona que durà allò, el vec conductor no es va moure de davant el volant de l’auto, fumant un càncer i llegint un llibre malenqui. Tenia encès el llum interior del cotxe per poder vidar. En cap moment va parar esment en el que en Billyboy i el Talòs li feien al Vostre Humil Narrador. No entraré en detalls, però les úniques remors que se sentien eren la respiració fatigosa i els tolxocs sords fent contrapunt amb el brugi-brugi esquerdat de les màquines agrícoles i el tuituituitititi a les branques nagoies dels arbres. Es podien vidar unes volutes de fum a la llum interior del cotxe, i aquell cony de conductor que anava passant tranquil·lament els fulls del llibre. I aquell parell que no paraven ni un moment d’ataconar-me, oh germans meus. Finalment, en Billyboy o el Talòs, no podria pas dir quin dels dos, féu:

—Em sembla que ja n’hi ha prou, drug, no trobes?

Aleshores em clavaren un tolxoc a la llitsa cadascú, i jo em vaig desplomar i vaig quedar estès sobre la gespa. Feia fred però jo no en sentia gens. Tot seguit ells s’eixugaren les ruques, es posaren els xlems i les jaquetes que s’havien tret, i tornaren a l’auto.

—Ja ens tornarem a vidar, Alex —digué en Billyboy, i el Talòs tan sols esclafí una de les seves fotudes riallades de pallasso.

El conductor acabà la pàgina que estava llegint i guardà el llibre; després engengà el cotxe i partiren en direcció a la ciutat, i el meu exdrug i el meu exenemic em saludaren amb la mà. Però jo em vaig quedar allà estès, fotut i desmanegat.

Al cap d’una estona vaig començar a sentir uns dolors punyents a tot el plot, i aleshores es posà a ploure, una pluja fina i glaçada. No hi havia cap lliudi a la vista, ni llums de cap casa. On podia anar, si no tenia ni una llar ni gaire panís a les carmanes? Vaig plorar per mi mateix buuu huuu huuu. Després, em vaig aixecar i vaig posar-me a caminar.





4


Llar, llar, llar; una llar, volia, jo, i a una llar vaig arribar, germans. Caminava en la fosca, no pas devers la ciutat, sinó cap a la banda on havia sentit el brugi-brugi d’una màquina agrícola. Aquell camí em portà a una mena de poble, i em va fer la impressió que ja l’havia vidat abans, però això potser era perquè tots els pobles s’assemblen, sobretot de nit. Aquí hi havia cases i més enllà un mesto on despatxaven begudes, i just on s’acabava el poble es dreçava una malenca caseta odinoca, i aleshores vaig poder vidar-ne el nom brillant a la tanca del jardí, Llar, deia. Jo estava xop d’aquella pluja glaçada, de manera que la meva plati ja no semblava de l’última moda, sinó uns parracs miserables i patètics, i la meva abundosa glòria era un embull calós i humit enganxat al gulliver, i estava segur que tenia la llitsa plena de talls i de morats, i notava que se m’havien afluixat un parell de zubis quan me les tocava amb la jassica. I em feia mal tot el plot, i tenia molta set, de manera que obria la rot a la pluja freda, i les quixques em roncaven grrrr tota l’estona perquè no havia tastat gota de pistxa des del matí, i aleshores encara no passa gaire, oh germans meus.

Llar, deia, i potser allà hi trobaria un vec que m’ajudaria. Vaig obrir la porta del jardí i vaig recórrer la sendera fent tentines, i semblava talment que la pluja esdevenia gel, i llavors vaig trucar a la porta amb un colp lleu i patètic. No aparegué cap vec, així que vaig nocar una malenca més fort i amb més insistència, i aleshores vaig sentir el brugi-brugi d’unes nogues que s’atansaven. Es badà la porta, i una golosa d’home inquirí:

—Sí, què passa?

—Oh —vaig fer—, per favor, ajudeu-me. La policia m’ha pegat i m’ha deixat al mig del camí perquè em morís. Doneu-me alguna cosa per beure, sisplau, i deixeu-me seure una estona a la vora del foc, us ho prego, senyor.

La porta s’obrí del tot, i vaig vidar una càlida llum i un foc que espetarregava crac crac crac a dins.

—Entra —digué el vec—, quisvulla que siguis. Que Déu t’assisteixi, pobra víctima, passa i veurem com estàs.

Vaig entrar trontollant, i aquesta vegada no feia pas comèdia, germans, sinó que estava realment fotut. Aquell vec bondadós em passà la ruca pels pletxots i em menà a la sala on cremava el foc, i, com és natural, de seguida vaig comprendre on era i per què l’eslova Llar de l’entrada m’havia semblat familiar. Vaig fitar el vec, i ell m’esguardà al seu torn amb una dolça mirada, i aleshores el vaig recordar perfectament. És clar que ell no em podia reconèixer, perquè en aquells temps de disbauxa jo i els qui es deien drugs meus fèiem totes les nostres bolxis dratsades, conyes i crastades amb les màscares posades, les quals constituïen unes disfresses realment horrouxou. Era un vec baixet, de mitjana edat, d’uns trenta, quaranta o cinquanta anys, i duia otxquis.

—Seu prop del foc —digué—, i et portaré una mica de whisky amb aigua calenta. Déu meu, com t’han pegat.

I m’esguardà el gulliver i la llitsa amb una mirada compassiva.

—La policia —vaig dir—. L’horrible i immunda policia.

—Una altra víctima —féu el vec, exhalant un sospir—. Una víctima de l’època moderna. Vaig a buscar-te el whisky i després et desinfectaré una mica les ferides.

I abandonà la sala. Jo vaig donar una ullada a aquella estança malenca i tan confortable. Ara era gairebé plena de llibres, i hi havia un escalfapanxes i un parell de butaques, i, d’alguna manera, resultava evident que en aquella casa no hi vivia cap dona. Sobre la taula hi havia una màquina d’escriure i una pila de papers, i vaig recordar que aquell vec era un vec escriptor. La taronja mecànica, era el títol. Que curiós que m’hagués quedat a la memòria. Tanmateix, havia de procurar que no sem’escapés, ja que ara necessitava ajuda i atencions. Aquells terribles i grasnis bratxnis d’aquell horrible mesto n’eren els culpables, que ara jo hagués de menester ajuda i bondat, tot obligant-me a sentir el desig d’ajudar i a ser bondadós, si algú volia acceptar-ho.

—Aquí ho tens —digué el vec en tornar.

Em donà aquell beuratge calent i estimulant per pitejar, i em vaig trobar més bé, i tot seguit el vec em netejà les ferides de la llitsa. Després, digué:

—Ara un bany ben calent, que jo mateix et prepararé, i després podràs explicar-me tot el que ha passat, mentre et cruspeixis un bon sopar calent que enllestiré ara mateix, quan et banyis.

Oh, germans meus, no m’hauria costat gens de posar-me a plorar davant de tanta bondat, i em penso que el vec degué de vidar algunes fotudes llàgrimes als meus glassis, perquè féu:

—Apa, apa, apa.

I em tustava el pletxot.

En fi, vaig pujar i em vaig banyar amb aigua calenta, i el vec em portà un pijama i una bata perquè m’ho posés, tot ben escalfat a la vora del foc, així com unes tofles força ratades. I ara, germans, malgrat que tot em feia mal, em va semblar que ben aviat em sentiria molt més bé. Vaig baixar l’escala i vaig vidar que el vec havia parat la taula de la cuina amb ganivets i forquilles, i un magnífic cleb de crostons, juntament amb una ampolla de salsa Prima, i tot seguit serví un bon plat d’ous ferrats, llomtecs de pernil i unes salsitxes a punt de rebentar de tan gruixudes i unes bolxis txaxes de txai amb moloca, ben ensucrat i calent. Donava bo d’estar-se allà ben calentet, menjant, i em vaig adonar que tenia molta gana, de manera que després dels ous ferrats i el pernil em vaig cruspir un llomtec rere l’altre de cleb amb masla i confitura de gerds d’un flascó d’allò més bolxi.

—Em trobo molt més bé —vaig dir—. Com podré pagar-vos-ho mai, tot això?

—Em sembla que ja sé qui ets —féu ell—. Si ets qui jo em penso, amic meu, has vingut a raure al lloc adequat. No ha sortit la teva fotografia als diaris del matí? No ets la pobra víctima d’aquesta horrible tècnica nova? Sí és així, vol dir que t’ha enviat la providència. Torturat a la presó, i després aviat al carrer perquè et torturi la policia. Et compadeixo, pobre noi. —Germans, jo no entenia ni una sola eslova, per bé que tenia la rot ben oberta per contestar totes les preguntes—. No ets pas el primer que arriba aquí acuitat per les dificultats —afegí—. La policia sol portar les seves víctimes als afores d’aquest poble. Però és providencial que tu, que ets també una víctima d’una altra mena, hagis vingut a parar aquí. És que potser n’has sentit parlar, de mi?

Jo havia d’anar amb peus de plom, germans, així que vaig contestar:

—He sentit parlar de La taronja mecànica. No l’he llegit, però n’he sentit parlar.

—Ah —exclamà el vec, i la llitsa se li il·luminà com el sol en tot l’esplendor del matí—. Ara parla’m de tu.

—No hi ha gran cosa per explicar, senyor —vaig dir, humilment—. Vaig participar en una broma estúpida d’aquestes que sol fer la jovenalla, perquè els qui es deien amics meus em van convèncer de prendre-hi part, o més ben dit, em van obligar a entrar a la casa d’una vella ptitsa… vull dir, d’una vella dama. No és que volguéssim fer-li cap mal. Per desgràcia, la dama va forçar massa el seu bon cor quan volgué tirar-me a empentes al carrer, malgrat que jo estava disposat a anar-me’n a les bones, i aleshores es va morir. Em van acusar de ser el causant de la seva mort. I després em van enviar a la presó, senyor.

—Sí sí sí, continua.

—Llavors el ministre de l’Inferior o de l’Interior em va escollir per tal que provessin amb mi aquesta vestxa nova de Ludovico.

—Explica’m com és això —em demanà el vec, decantant-se cap endavant amb ànsia, els colzes del jersei tots empastifats de confitura de gerds del plat que jo havia deixat en un costat.

De manera que l’hi vaig explicar tot. L’hi vaig explicar fil per randa, germans meus. Ell estava ansiós per saber-ho tot, amb els glassis brillants i els gúbers entreoberts, mentre el greix dels plats s’anava posant cada cop més i més dur. Quan vaig haver acabat de parlar, el vec s’aixecà de taula, tot brandant el cap i mussitant hum hum hum, recollí els plats i les altres vestxes i s’ho endugué tot a l’aigüera per rentar-ho.

—Jo ho faré amb molt de gust, senyor —li vaig dir.

—Reposa, reposa, pobre minyó —replicà ell, obrint l’aixeta, de la qual en brollà un raig d’aigua calenta—. Has pecat, suposo, però el càstig ha estat del tot desproporcionat. T’han convertit en una cosa que ja no és un ésser humà. Has perdut la capacitat d’elegir. Estàs obligat a menar una conducta que la societat considera acceptable, i ets com una mena de màquina que tan sols pot fer el bé. Ho comprenc perfectament… tota aquesta qüestió dels condicionaments marginals. La música i l’acte sexual, la literatura i l’art, ara ja tot deu ser no pas una deu de plaer sinó de dolor.

—Exactament, senyor —vaig assentir, mentre fumava un dels càncers amb broquet de suro d’aquell home tan bondadós.

—Sempre en fan un gra massa —comentà el vec, tot eixugant un plat distretament—. Però la intenció essencial és el vertader pecat. L’home que no pot elegir deixa de ser un home.

—Això mateix va dir el charlie, senyor —vaig fer—. Vull dir, el capellà de la presó.

—Ah, sí? És clar. No podia fer altrament, essent cristià com és, oi? Bé, ara —continuà, tot refregant el plat que no parava d’eixugar des de feia deu minuts— ens ocuparem que demà et vinguin a veure unes persones. Em penso que ens pots ser útil, pobre minyó. Em sembla que ens podràs ajudar a enderrocar aquest govern despòtic que tenim. Convertir un jove com cal en un mecanisme de rellotgeria no ha de ser considerat, de cap de les maneres, un triomf per part de cap govern, com no sigui que se senti orgullós de la seva pròpia capacitat de repressió.

El vec prosseguia eixugant el mateix plat. Li vaig dir:

—Senyor, encara esteu eixugant el mateix plat. Estic d’acord amb vós, senyor, sobre això de l’orgull. Aquest govern sembla molt inclinat a vanagloriar-se.

—Oh —exclamà ell, com si vidés aquell plat per primer cop i el deixà sobre la taula—. Encara no estic gaire avesat —explicà— a les feines domèstiques. La meva muller se n’ocupava, per tal que jo em pogués dedicar a escriure.

—La vostra muller, senyor? —vaig fer—. Que potser us ha abandonat?

Realment volia saber què se n’havia fet de la seva esposa, perquè la recordava d’allò més bé.

—Sí, em va abandonar —contestà el vec, amb golosa sonora i amarga—. Es va morir, saps? Va ser violada i colpejada brutalment. El xoc va ser molt terrible. S’esdevingué en aquesta mateixa casa —prosseguí, i li tremolaven les ruques, que sostenien l’eixugamà—, en aquesta cambra del costat. He hagut d’endurir-me per continuar vivint aquí, però ella hauria volgut que m’estigués al lloc on encara perdura el seu fragant record. Sí sí sí. Pobra petita meva.

Vaig vidar clarament, germans meus, tot el que havia passat aquella notxi llunyana, i en vidar-me a mi mateix en aquella feina, vaig començar a sentir ganes de perbocar i les burxades al gulliver. El vec se n’adonà, perquè em fugí tota la crova roja roja de la llitsa i vaig empal·lidir, i ell ho vidà de seguida.

—Ara, vés-te’n al llit —digué, bondadosament—. T’he preparat la cambra sobrera. Pobre noi, deus haver passat una experiència terrible. Una víctima de l’era moderna, talment com ella. Pobra pobra pobra petita meva.





5


Vaig clapar tota la nit realment horrouxou, germans, sense somiar gens, i el matí nasqué clar i fred, i vaig sentir l’agradable von de l’esmorzar que s’estava fregint a baix. Em va costar una mica de recordar on era, com sempre passa, però aviat en vaig tenir esment, i aleshores em vaig sentir confortable i protegit. Tanmateix, mentre m’estava ajagut al llit, esperant que em cridessin per baixar a esmorzar, se’m va acudir que havia d’esbrinar el nom d’aquell vec bondadós que em protegia amb un afecte gairebé maternal, de manera que vaig voltar per la cambra amb les nogues nues cercant un exemplar de La taronja mecànica, en la qual segurament hi trobaria l’ímia del vec, per tal com n’era l’autor. Al dormitori, però, no hi havia més que el llit, una cadira i un llum; llavors vaig itar fins a la porta que comunicava amb la cambra del vec, i allà vaig vidar-hi la seva muller a la paret, una bolxi fotografia ampliada, de manera que em vaig trobar una malenca malament en recordar el passat. Però també hi havia dos o tres prestatges plens de llibres i, tal com havia suposat, vaig trobar-hi un exemplar de La taronja mecànica, i al llom del llibre, a la columna vertebral, com si diguéssim, estava estampat l’ímia de l’autor: F. Alexandre. Bog del cel, vaig pensar, un altre Alex, Vaig fullejar el llibre, allà dret, en pijama i amb les nogues nues, però sense sentir gota de fred, ja que la casa estava calenta. Tanmateix, no vaig poder entendre de què anava allò que deia el llibre. Semblava escrit en un estil molt betzumni, ple d’Ahs i Ohs i tota aquesta cala, però l’única cosa que en vaig treure en net era que actualment estaven convertint tots els lliudis en màquines, i que en realitat tots —vós i jo i ell i beseu-me-els-xarris— maduràvem així d’una manera més natural, com una fruita. Segons que sembla, en F. Alexander creia que tots creixem en allò que ell anomenava l’arbre del món en el jardí del món, que el mateix Bog o Déu havia plantat, i que nosaltres hi érem perquè Bog o Déu ens necessitava per tal d’apaivagar la set d’amor que sent, o una cala d’aquestes. No em va plaure gens el brugi-brugi de tot allò, oh germans meus, i em vaig demanar fins a quin punt estava betzumni aquell F. Alexander, pensant que potser ho estava perquè havia esnufat la seva muller. En aquestes, però, em cridà amb la golosa d’un vec que hi toca, que té el cor joiós i curull d’amor i tota aquesta cala, i escales avall se n’hi va anar el Vostre Humil Narrador.

—Com has dormit —digué, traient els ous passats per aigua i pinçant les torrades de pa integral de la torradora—. Ja són gairebé les deu. No en fa poques, d’hores, que estic treballant.

—Escrivint un altre llibre, senyor? —vaig preguntar.

—No, no, ara no es tracta pas d’això —contestà, i amb tota cordialitat, talment com dos drugs, vam començar a cracar crac crac els ous i a rosegar crunx crunx les torrades, mentre el txai amb moloca fumejava a les bolxis txaxes—. No; he estat telefonant a diverses persones.

—Em pensava que no en teníeu, de telèfon —vaig comentar, tot escurant l’ou amb la cullereta, sense parar ment en el que deia.

—Per què? —preguntà, dreçant el gulliver escorri com un animal que es posa alerta, amb la cullereta a la ruca—. Per què se t’ha acudit que no tenia telèfon?

—Per res —vaig replicar—, per res.

I aleshores, germans, em vaig preguntar quines coses devia recordar aquell vec de la primera part d’aquella notxi llunyana, quan jo em vaig atansar a la porta amb l’antiga història de demanar que em deixessin telefonar al metge, i ella em contestà que no tenien telèfon. El vec m’esmotà fit a fit, però de seguida fou de nou el manso bondadós i alegre d’abans, i atacà l’ou amb la cullereta. Mentre nyamava nyam nyam, digué:

—Sí, he trucat a diverses persones que s’interessaran en el teu cas. Pots esdevenir una arma molt poderosa, saps?, per tal d’evitar que l’actual govern, maligne i pervers, sigui reelegit en les properes eleccions. Ja saps que el govern es vanta de la manera com ha encarat el problema de la delinqüència en els darrers mesos.

El vec em fità altre cop amb molta atenció per sobre de l’ou fumejant, i em vaig demanar de nou si estava tractant de vidar quin paper havia jugat jo fins aleshores en la seva jisni. Però prosseguí dient:

—La policia ha incorporat al seu cos joves sense escrúpols i avesats a actuar amb brutalitat. I es proposa d’utilitzar tècniques de condicionament capaces de debilitar la voluntat de l’individu. —Mentre deixava caure aquestes llargues esloves, germans, tenia una lluïssor de betzumni als glassis—. Tot això ja ho hem vist posar en pràctica a d’altres països —afegí—. És una afuada punta de llança. No ens n’adonarem i ja ens trobarem sotmesos a l’aparell totalitari.

«Redena redena redena», vaig pensar, nyamant torrades sucades a l’ou, i en veu alta vaig fer:

—I què hi pinto jo en tot això, senyor?

—Tu —contestà, sempre amb aquella mirada de betzumni— ets un testimoni vivent d’aquests projectes diabòlics. La gent, el comú de la gent, se n’ha d’assabentar, ho ha de comprendre. —El vec s’alçà de la cadira i es posà a caminar amunt i avall per la cuina, de l’aigüera al rebost, tot dient amb golosa gromqui—: Voldran que els seus fills esdevinguin el que tu ets, pobra víctima? No acabarà el govern mateix decidint quina cosa és delicte i quina no ho és, i fins i tot llevant la vida, el valor i la voluntat de tots aquells que semblin capaços de qüestionar els seus actes? —Es tranquil·litzà una malenca, però no tornà a taula per acabar-se l’ou—. He escrit un article —prosseguí— aquest matí, mentre tu dormies. Apareixerà d’aquí a un parell de dies, juntament amb una foto del teu rostre dolorit. El signaràs tu, pobre minyó, com a testimoni del que t’han fet.

—I vós què en traieu de tot això, senyor? —li vaig preguntar—. Vull dir, a part dels calés que us pagaran per l’article, com dieu vós. És a dir, per què esteu tan violentament i fermament en contra d’aquest govern, si puc tenir la gosadia de preguntar-vos-ho?

S’aferrà al caire de la taula i, tot grinyolant les zubis caloses i tacades pel fum dels càncers, contestà:

—Algú o altre ha de lluitar. Cal defensar les grans tradicions liberals. No sóc pas home de partit, però quan veig una infàmia procuro d’eliminar-la. Els noms dels partits res no signifiquen. La tradicional lluita per la llibertat ho és tot. El comú de la gent està disposat a tolerar-ho tot, oh i tant. Són capaços de vendre’s la llibertat per una mica de tranquil·litat. Per això cal atiar-los, burxar-los…

I en aquestes, germans, el vec prengué una forquilla i clavà dos o tres tolxocs a la paret amb tanta força, que la forquilla quedà tota torçada. Després, la rebotí contra terra. I amb la seva golosa afable em digué:

—Menja, menja, pobre minyó, pobra víctima del món modern. —I jo vaig vidar clarament que havia perdut el senderi—. Menja, menja. Et pots acabar també el meu ou.

Jo, però, vaig fer:

—I jo què en trec de tot això? Tornaré a ser com era abans? Podré tornar a eslussar l’antiga simfonia Coral sense tenir nàusees? Podré viure altre cop una jisni normal? Què serà de mi, senyor?

El vec m’esguardà, germans, com si no hi hagués pensat en això, ja que no tenia cap importància comparat amb la Llibertat i tota aquesta cala, i em fità tot sorprès perquè havia dit el que acabava de dir, talment com si considerés que jo era un egoista perquè volia haver alguna cosa per a mi. Tot seguit respongué:

—Oh, com et deia, tu ets un testimoni vivent, pobre minyó. Acaba d’esmorzar i després vindràs a veure el que he escrit, perquè sortirà a The Weekly Trumpet signat amb el teu nom, malaurada víctima.

I bé, germans, el que aquell vec havia escrit era una tirallonga molt adolorida, i mentre la llegia sentia una gran pena per aquell pobre malxic que gavorava sobre els seus sofriments i de com el govern li havia minat la voluntat, i que cap lliudi no havia de permetre que un govern tan podrit i pervers com aquell tornés a governar, i aleshores, és clar, vaig comprendre que aquell pobre i malaurat malxic no era altre que el Vostre Humil Narrador.

—Molt bo —vaig fer—. Realment horrouxou. Està molt ben escrit, oh senyor.

—Com?

Era com si mai no m’hagués eslussat abans.

—Oh —vaig exclamar—, és el que en diem el llenguatge nadsat. Tots els adolescents l’usen, senyor.

Així que aquell vec se n’anà a la cuina a rentar els plats, i jo em vaig quedar amb la plati de dormir i les tofles prestades, esperant que em fessin el que m’havien de fer, perquè personalment no tenia cap pla, oh germans meus.

Mentre el gran F. Alexander era a la cuina, s’eslussà el ninganing de la porta.

—Ah —critxà, i aparegué eixugant-se les ruques—, deuen ser ells. Jo obriré.

De manera que obrí i els deixà entrar, i de seguida se sentí el brugi-brugi d’una xerrameca i hahaha i hola i quin temps horrible i com van les coses, al rebedor, i aleshores itaren cap a la sala on cremava el foc i on hi havia el llibre i l’article que parlava dels meus patiments, i quan em vidaren, exclamaren: «Aaaaaah». Eren tres lliudis, i en F. Alex em digué els seus noms. En Z. Dolin era un vec que esbufegava i tossia cof cof cof amb una punta de càncer a la rot, de la qual queia la cendra sobre la seva plati i aleshores ell se l’espolsava amb ruques d’allò més impacients. Era un vec rodanxó i malenqui, gras, que duia unes otxquis de gruixuda montura. L’altre era un no-sé-què Rubinstein, un txelovec molt alt i cortès, amb golosa de tot un cavaller, molt estarri i amb una barbeta arrodonida. I finalment, en D. B. da Silva, un manso de moviments escorris i que exhalava un von de perfum molt intens. Tots em miraven verament horrouxou i semblaven d’allò més satisfets amb allò que veien. En Z. Dolin digué:

—Perfecte, perfecte, eh? Aquest noi pot ser un instrument perfecte, eh?, en tot cas, convindria que encara es veiés més malalt i més enze que no pas ara. Tot per la causa. Segurament se’ns acudirà alguna cosa.

Allò d’enze no em va fer cap gràcia, germans, i per això vaig fer:

—Què passa, bratis? Quina una en teniu de pensada per a aquest pobre druguet?

I aleshores en F. Alexander mussità:

—És curiós, molt curiós, com aquest to de veu em posa la pell de gallina. Estic segur que ens hem vist abans.

I arrufà les celles, com recordant. Jo hauria d’anar amb peus de plom, oh germans. En D. B. da Silva assenyalà:

—Sobretot, reunions públiques. Serà tremendament útil exhibir-te en reunions públiques. I, com és natural, la presentació per mitjà dels diaris ja està ben assegurada. Caldrà posar l’accent en el fet que t’han arruïnat la vida. Hem d’inflamar els ànims de la gent.

Mostrà les seves trenta zubis i escaig, molt blanques en contrast amb el to bru de la llitsa, i em semblà que devia ser mig estranger. Jo li vaig dir:

—Ningú no em vol explicar què en trauré jo de tot això. Torturat a la presó, foragitat de casa meva pels meus propis pares i el seu dispeser ronyós i prepotent, apallissat per una colla de vells i pels militses que gairebé em van matar… Què serà de mi?

El vec anomenat Rubinstein contestà:

—Minyó, ja veuràs que el Partit t’ho recompensarà. Oh, i tant. A la fi et trobaràs amb una petita sorpresa força acceptable. Espera i ja ho veuràs.

—Només reclamo una vestxa —vaig critxar—, i és tornar a ser una persona normal i sana com en els temps estarris, gaudir d’una malenca de diversió amb drugs de veritat i no pas amb aquells que diuen que ho són i que en realitat no són més que uns traïdors. Podeu brindar-me tot això, eh? Hi ha algun vec que pugui deixar-me com era abans? Això és el que vull i això és el que vull saber.

Cof cof cof, tossí aquell cony de Z. Dolin.

—Un màrtir de la causa de la Llibertat —comentà—. Tens una missió a complir i no has d’oblidar-ho. Menstrestant, nosaltres tindrem cura de tu.

I començà a tustar-me la ruca esquerra com si jo fos un idiota, tot somrient-se com un betzumni. Vaig critxar:

—Deixeu de tractar-me com si fos una cosa de la qual en voleu treure profit. No sóc idiota i no em deixaré dominar per vosaltres, estúpids bratxnis. Els prestúpnics comuns són uns imbècils, però jo no sóc una persona comuna ni un talòs. M’eslusseu?

—Talòs —repetí en F. Alexander, com si rumiés—. Talòs. On he sentit aquest mot? Talòs.

—Eh? —vaig fer—. Què hi té a veure el Talòs en tot això? Què en sabeu vós, del Talòs? —I tot seguit vaig exclamar—: Oh, que Bog ens valgui.

No m’agradà gens l’expressió dels glassis d’en F. Alexander. Vaig encaminar-me a la porta, perquè volia pujar a buscar la plati i fotre el camp d’aquella casa.

—Gairebé que ho asseguraria —digué en F. Alexander, ensenyant les zubis tacades i amb una lluïssor folla als glassis—. Però això és impossible. Redéu, si ho fos, el mataria, l’esclafaria, com hi ha Déu que ho faria.

—Apa, apa —féu en D. B. da Silva, tustant-li el pit com si fos un gosset per calmar-lo—. Tot això és cosa del passat. Era una altra mena de gent. Ara hem d’auxiliar aquesta pobra víctima. Això és el que ens cal fer ara, pensant en l’esdevenidor i en la nostra Causa.

—Vaig a buscar la meva plati —vaig anunciar des del peu de l’escala—, vull dir la meva roba, i després me n’itaré d’aquí tot odinoqui. Vull dir que us ho agraeixo molt, però haig de fer la meva pròpia jisni.

Perquè, la veritat sigui dita, germans, volia sortir d’allà ben escorri. En Z. Dolin, però, digué:

—Ah, no. Ara que et tenim, amic, no et deixarem pas escapar. Vindràs amb nosaltres. Tot s’arreglarà, ja ho veuràs.

I se m’atansà per agafar-me altre cop pel braç. Aleshores, germans, vaig voler resistir-me, però la idea de lluitar em feia caure en basca, de manera que em vaig contenir. I aleshores vaig vidar altra vegada els glassis enfollits d’en F. Alexander i vaig fer:

—Serà com vosaltres vulgueu. Em teniu a les vostres ruques. Però comencem i acabem d’una bona vegada, germans.

Perquè jo l’única cosa que volia era sortir d’aquell mesto anomenat Llar. Començava a no agradar-me gens ni malenca l’expressió dels glassis d’en F. Alexander.

—Bé —digué aquell cony de Rubinstein—. Vesteix-te i anem.

—Talòs talòs talòs —continuava repetint en F. Alexander en veu baixa—. Què o qui era aqueix Talòs?

Jo vaig muntar l’escala realment escorri i em vaig vestir en dos segons clavats. Tot seguit vaig sortir amb aquells tres i vaig pujar al cotxe. En Rubinstein a un costat, i en Z. Dolin tossint cof cof cof a l’altre, i en D. B. da Silva al volant, i partírem devers la ciutat, fins a un edifici que en realitat no estava pas gaire lluny del bloc de pisos on jo havia viscut.

—Apa, minyó, baixa —digué en Z. Dolin, tossint de tal manera que la punta de càncer que li penjava de la rot brillà intensament com una mena de forn malenqui—. Aquí és on t’instal·laràs.

Entràrem, doncs, i a la paret del vestíbul hi havia una altra d’aquelles vestxes de la Dignitat del Treball, i vam pujar en l’ascensor, germans, i després ens ficàrem en un pis que era com tots els pisos de tots els blocs de la ciutat. Molt molt malenqui, amb dos dormitoris i una sala d’estar-menjar-treballar, la taula de la qual era tota plena de llibres, de papers, de tinta, d’ampolles i de tota aquesta cala.

—Aquesta és la teva nova llar —digué en D. B. da Silva—. Instal·la-t’hi, minyó. Trobaràs menjar al rebost. A la calaixera hi ha pijames. Reposa, reposa, esperit trasbalsat.

—Eh? —vaig fer, perquè no acabava de poniar allò que em deia.

—Perfecte —digué en Rubinstein, amb la seva golosa estàrria—. Ara et deixarem tranquil. Hem d’anar per feina. Després et vindrem a veure. Mira d’entretenir-te tan bé com puguis.

—Una cosa —tossí en Z. Dolin cof cof cof—. Ja deus haver copsat que alguna cosa s’agitava en la torturada memòria del nostre amic F. Alexander. Per casualitat, no haurà estat…? Vull dir, no vas ser pas tu…? Suposo que ja saps què vull dir. No cal pas anar més lluny.

—Ja he pagat —vaig replicar—. Bog sap prou bé que ja he pagat per tot el que vaig fer. He pagat no solament per mi sinó per aquells bratxnis que es deien drugs meus. —Estava tan excitat que sentia nàusees—. M’estiraré una estona —vaig dir—. He passat moments terribles, molt terribles.

—I tant —féu en D. B. da Silva, mostrant la trentena de zubis—. Vés, vés, reposa.

I guillaren, germans. Se n’itaren a ocupar-se dels seus afers, els quals se m’acudí que devien estar relacionats amb la política i tota aqueixa cala, i jo em vaig estirar al llit, completament odinoqui i voltat del més absolut silenci. Em vaig quedar allà ajagut després d’haver-me llevat les sabogs i d’haver-me afluixat la corbata, i estava com atordit i sense saber quina mena de jisni m’esperava. I tota mena de vestxes em passaven pel gulliver, relacionades amb els diferents txelovecs que havia conegut a l’escolivola i a l’estaja, i les que m’havien esdevingut, i pensava que en tot el bolxi món no hi havia un sol vec en el qual un pogués confiar. I aleshores em vaig endormiscar, germans.

Tan bon punt em vaig despertar, vaig poder eslussar la música que semblava venir de la paret, una música d’allò més gromqui, i fou això el que m’acabà de desvetllar. Era una simfonia que jo coneixia ben horrouxou, però que no havia eslussat feia anys, la Tercera simfonia del vec danès Otto Skadelig, una obra molt gromqui i violenta, sobretot el primer moviment, justament el que tocaven ara. Vaig eslussar durant un parell de segons amb gran interès i autèntica joia, i de sobte tot se’m tirà a sobre, el dolor i la nàusea, i vaig començar a proferir un gemec que em sortia del fons de tot de les meves quixques. I ja em teniu, a mi, que tant havia amat la música, arrossegant-me fora del llit i ganyolant oh oh oh, i aleshores vaig començar de tolxocar pam pam pam la paret, tot critxant:

—Prou, prou, traieu això!

Però la música no parava, em semblava que encara sonava més fort. De manera que vaig continuar colpejant la paret fins que se’m pelaren els artells i se m’ompliren de crova roja roja, i jo no deixava de critxar i critxar, però la música no parava. Llavors vaig pensar que no tenia altre remei que fugir d’allà, de manera que vaig sortir del dormitori i me’n vaig itar tot escorri cap a la porta del pis, però heus aquí que l’havien tancada amb clau per fora i jo no em podia escapar. I mentrestant la música ressonava cada cop més i més gromqui, com si tinguessin la intenció de torturar-me, oh germans meus. Així que em vaig ficar els dits a les ucos, fins al fons de tot, però els trombons i els timbals retrunyien amb un bramul d’allò més gromqui. De manera que els vaig critxar de nou que paressin, sense deixar de picar i picar i picar a la paret, però res no vaig aconseguir.

—Oh, què puc fer —plorinyava buuu huuu sordament—. Oh, Bog del cel, ajuda’m.

Vaig començar a voltar per tot el pis, acuitat pel dolor i les nàusees, tractant d’escapar-me d’aquella música i singlotant des del fons de les meves entranyes, i aleshores sobre la pila de llibres i papers i tota aquella cala que es dreçava al damunt de la taula de la sala d’estar vaig vidar el que havia de fer i el que havia volgut fer fins al moment que m’ho impediren aquella colla de vells de la biblio pública i després el Talòs i en Billyboy disfressats de rozzis, i allò era el que volia fer, esnufar, desaparèixer per sempre més d’aquest món pervers i cruel. El que vaig vidar fou l’eslova mort, per bé que a la tapa d’aquell opuscle hi deia mori el govern. I com si fos obra del Fat, hi havia un altre fullet a la tapa del qual apareixia una finestra oberta, i deia: «Obriu la finestra a l’aire fresc, a les idees noves, a una novella manera de viure». I així vaig comprendre que era com si em diguessin que havia de posar punt final a tot plegat saltant per la finestra. Un instant de dolor, potser, i després dormir per sempre i sempre i sempre més.

La música prosseguia penetrant a través de la paret amb tot l’esclat dels metalls, els timbals i els violins. La finestra de la cambra era oberta. M’hi vaig apropar i vaig vidar que hi havia força alçària fins als autos i els autobusos i els txelovecs que passaven per baix. Vaig critxar al món:

—Adéu-siau, adéu-siau, i que Bog us perdoni per haver arruïnat una vida.

Llavors em vaig enfilar al rebaix, i la música continuava ressonant a la meva esquerra, i vaig tancar els glassis, tot sentint el vent fred a la llitsa, i aleshores vaig saltar.





6


Vaig saltar, oh germans meus, i vaig anar a petar violentament contra la vorera, però no vaig esnufar, oh no. Si hagués esnufat, no fóra aquí per escriure el que he escrit. Segons que sembla no vaig saltar d’una alçària suficient per matar-me. Tanmateix, em vaig rompre l’espinada i els canells i les nogues, i vaig sentir un dolor d’allò més bolxi abans de perdre el coneixement, germans, davant les llitses esbalaïdes i desconcertades dels txelovecs del carrer que m’esguardaven des de sobre meu. I just abans de desmaiar-me vaig vidar clarament que no hi havia ni un sol txelovec en tot l’horrible món que em fes costat, i que aquella música que travessava la paret havia estat arranjada per aquells que suposava que eren els meus nous drugs, i que volien una vestxa així per imposar la seva política terriblement egoista i pretenciosa. Tot això em passà pel gulliver en una milionèsima de minut abans no desapareguessin el món el cel i les llitses dels txelovecs que m’esguardaven des de sobre meu.

Quan vaig tornar a la jisni, després d’un lapse negre negre que potser durà un milió d’anys, jo era en un hospital, tot blanc i amb aquella von que fan els hospitals una mica acre, on tot està polit i net. Aquelles vestxes antisèptiques que usen als hospitals haurien de tenir una von realment horrouxou de sofregit de cebes o bé de flors. A poc a poc vaig anar tenint noció de qui era, i estava tot embolicat amb una vestxa blanca, i no sentia res al plot, ni cap dolor ni cap sensació ni cap cala d’aquestes. M’havien embenat el gulliver, i tenia com uns bocins de no sé què enganxats a la llitsa, i les ruques també estaven totes embenades, i duia una mena de llistonets de fusta als dits, talment com aquells bastons que un col·loca a les flors perquè pugin dretes, i les meves pobres i fotudes nogues estaven també totes estirades, i per tot arreu hi havia embenadures i gàbies de filferro, i a la ruca dreta, prop del pletxot, s’hi anava infiltrant la crova roja roja que gotejava d’un flascó penjat cap per avall. Però jo no sentia pas res, oh germans meus. Hi havia una infermera asseguda al costat del meu llit i llegia un llibre de lletra atapeïda, i un podia vidar que era una novel·la perquè hi havia tot de guions, i la devotxca respirava anhelosament uh uh uh, de manera que devia ser una novel·la d’aquelles en les quals se la passen fent l’antic tri-surt-tri-surt tota l’estona. Aquesta infermera era una devotxca realment horrouxou, amb una rot molt roja i unes llargues pestanyes als glassis, i sota l’uniforme tot emmidonat es podia vidar que tenia uns grudots d’allò més horrouxous. Així que li vaig dir:

—Com va, germaneta? Vine i fica’t al llit amb el teu malenqui drug que passarem una bona estona.

Però les esloves no em sortiren gens horrouxou, era com si tingués la rot rígida, i amb la jassica vaig notar que algunes de les meves zubis havien desaparegut. La infermera, però, es posà dempeus d’un bot, tot deixant caure el llibre a terra, i exclamà:

—Oh, ha recuperat el coneixement.

Vaig trobar que eren unes esloves de pes per ser una ptitsa malenca com ella, i vaig tractar de dir-l’hi, però només em va sortir una cosa com ara er er er. Ella se n’ità i em deixà tot odinoqui, i aleshores vaig poder vidar que em trobava en una malenca cambra per mi sol, i no pas en una d’aquelles sales llargues com aquella en la qual havia estat quan era un malxic molt petit, plena de vecs estarris que treien la sajolida de tant tossir, de tal manera que et feien venir ganes de posar-te bo per pirar com més aviat millor. Era la diftèria el que jo vaig tenir aleshores, oh germans meus.

Es veu que ara no podia mantenir-me conscient gaire temps, perquè em vaig tornar a quedar adormit gairebé de seguida, tot escorri, però al cap d’un parell de minuts estava segur que aquella ptitsa infermera havia tornat acompanyada d’uns txelovecs de bata blanca, i que em vidaven amb les celles molt arrufades i no paraven de botzinar hum hum hum davant del Vostre Humil Narrador. I estic segur que amb ells hi havia aquell cony de charlie de l’estaja gavorant:

—Oh, fill meu, fill meu.

I em fotia a la cara aquell alè que feia una von molt rància de whisky, i tot seguit deia:

—Però no m’hi vaig voler quedar, oh no. No podia aprovar de cap de les maneres el que aquells bratxnis pensen fer als altres pobres prestúpnics. Així que me’n vaig anar i ara em dedico a predicar i a fer sermons denunciant tot allò, petit i benamat fill en Jesucrist.

Més tard em vaig tornar a despertar, i qui diríeu que vaig vidar al voltant del llit? Justa la fusta: aquells tres vecs del pis dels quals havia saltat, o sigui, en D. B. da Silva, en no-sé-què Rubinstein i en Z. Dolin.

—Amic —deia un d’ells, però no podia vidar ni eslussar ben horrouxou qui era—, amic, car amic —repetia aquella golosa—, la gent estan que treuen foc pels queixals d’indignació. Has destruït les possibilitats de reelecció d’aquells indignes i vils malvats. Se n’aniran i no tornaran mai més. Has fet un gran servei a la causa de la llibertat.

Vaig intentar de dir:

—Si hagués mort encara us hauria anat millor, polítics bratxnis, oi, drugs falsos i traïdors?

Però l’única cosa que em sortí fou er er er. Aleshores un dels tres desplegà tota una sèrie de retalls de gasetes, i em vaig poder vidar en una horrible fotografia tot ple de crova i estès en una civera menada per un parell de vecs, i em semblà recordar una mena de llampades que devien ser produïdes pels vecs fotògrafs. Amb un glassi vaig poder llegir els titulars dels retalls que tremolaven lleugerament a la ruca del txelovec que els sostenia, com ara 1 xicot, víctima del projecte de reforma dels delinqüents i govern assassí, i hi havia la foto d’un vec que em semblava conegut, i el titular feia fora fora fora, i segurament era el ministre de l’Inferior o de l’Interior. Aleshores la infermera digué:

—No convé que l’excitin tant. Han de procurar de no posar-lo nerviós. Apa, ara facin el favor de sortir.

I jo vaig provar de dir: «Fora fora fora», però altre cop em sortí un er er er. Tanmateix, aquells tres vecs polítics van fotre el camp. I jo també vaig guillar, però de retorn al meu món, a l’obscuritat total, solament il·luminada per uns somnis estranys que jo no sabia si eren somnis o no, oh germans meus. Per exemple, vaig tenir la impressió que em buidaven el plot d’una mena d’aigua bruta, i que després l’omplien d’aigua neta. I després tenia somnis realment horrouxous, com aquell en el qual anava en un cotxe que li havia crastat a un vec, i recorria el món tot odinoqui, bo i esclafant lliudis a tort i a dret, i sentint-los critxar que es morien, i jo no tenia nàusees ni dolors de cap mena. I també d’altres somnis en els quals feia l’antic tri-surt-tri-surt amb unes devotxques, a les quals, esteses a terra, els hi endinyava a la força, voltats de tot de gent que picaven de ruques i critxaven com betzumnis. I després em vaig despertar altre cop, i eren el meu pe i la meva ema que venien a vidar el seu fill, i la meva ema no parava de fer buuu huuu huuu realment horrouxou. Ara jo ja podia gavorar bastant bé, i els vaig dir:

—Bé bé bé bé bé, què et sembla? Què us fa pensar que estic content de veure-us?

El meu papapà digué amb un posat com si estigués avergonyit:

—Vas sortir als diaris, fill. Deien que t’havien fet un gran tort. Explicaven que el govern va ser el culpable que intentessis llevar-te la vida. I, en certa manera, nosaltres també en vam tenir la culpa, fill. Comptat i debatut, la teva llar és la teva llar, fill.

I la meva mum no callava amb el seu buuu huuu huuu, i estava més lletja que un besa’m-els-xarris. De manera que vaig dir:

—I com està el vostre nou fill Joe? Sa i estalvi i feliç, espero i desitjo.

La meva mum féu:

—Oh, Alex Alex. Ouuuuuuuu.

I el papapà digué:

—Va passar una cosa molt trista, fill. Va tenir problemes amb la policia i li van pegar.

—De veres? —vaig exclamar—. De veres? Un txelovec tan bo i tot això. Sincerament, em deixeu parat.

—Ell no es ficava amb ningú —explicà el meu pe—, i la policia li va dir que fes via. S’estava en una cantonada, fill, esperant una noia. I li van dir que fes via, i ell va contestar que tenia dret d’estar-se allà, i llavors se li van tirar a sobre i el van colpejar de valent.

—Terrible —vaig fer—. Realment terrible. I on para ara el pobre noi?

—Ouuuuuu —bramà la meva mum—. Va tornar a ouuuuu…

—Sí —prosseguí el meu dadà—. Va tornar a la seva ciutat natal per refer-se. Aquí, la seva feina van haver de donar-l’hi a un altre.

—De manera que ara —vaig dir— voleu que jo torni a casa i que les coses siguin com abans.

—Sí, fill —contestà el meu papapà—. Per favor, fill.

—Ho rumiaré —vaig replicar—. Ho pensaré amb tota cura.

—Ouuuuuuu —continuava fent la meva mum.

—Oh, tanca l’aixeta —li vaig dir—, o et donaré un bon motiu per bramar i critxar. D’una puntada de peu et faré empassar les zubis, ja ho veuràs.

I en dir això, oh germans meus, em vaig sentir una malenca més bé, com si un nou corrent de crova roja roja estigués circulant per tot el meu plot. Realment allò era per pensar-ho. Semblava que per sentir-se més bé havia de sentir-me més malament.

—Aquestes no són maneres de parlar-li a la teva mare, fill —m’etzibà el meu papapà—. Al capdavall, ella et va portar al món.

—Sí —vaig replicar—, a un món ben grasni i vonós, per cert. —Vaig cloure els glassis ben fort, com si sentís molt de dolor, i vaig dir—: Ara, aneu-vos-en. M’ho pensaré, això de tornar. Però les coses hauran de ser molt diferents.

—Sí, fill —féu el meu pe—. El que tu diguis.

—Haureu d’entendre d’una bona vegada —vaig dir— qui és el que mana.

—Ouuuuuuu —bramava la meva mum.

—Molt bé, fill —concedí el papapà—. Les coses es faran com tu diguis. Ara el que has de fer és posar-te bé.

Quan se n’hagueren anat, em vaig quedar pensant en tot de vestxes distintes, com distintes eren les visions que em passaven pel gulliver, i quan tornà la ptitsa infermera i estirà els llençols del llit, li vaig preguntar:

—Quant de temps fa que sóc aquí?

—Una setmana o una cosa així —contestà ella.

—I què m’han fet?

—Bé —m’explicà—, tenia moltes fractures i morats, una severa commoció, i havia perdut molta sang. Van haver de compondre tot això, no troba?

—Però, em van fer res al gulliver? Vull dir si m’han estat remenant el cervell.

—Tot el que li han fet —respongué la ptitsa—, ha estat pel seu bé.

Al cap d’un parell de dies, però, aparegueren dos metges, un parell de vecs molt joves amb uns somriures d’allò més esladquis, i duien un llibre il·lustrat. Un d’ells digué:

—Volem que donis una ullada a aquestes làmines i que ens diguis què en penses. D’acord?

—A què ve això, druguets? —vaig inquirir—. Quina nova idea betzumni se us ha acudit, ara?

Els dos metges proferiren una esmeca engavanyada i, tot seguit, s’assegueren a banda i banda del llit i obriren aquell cony de llibre. A la primera làmina hi havia una fotografia d’un niu d’ocells ple d’ous.

—Què hi dius? —preguntà un dels vecs metges.

—Un niu d’ocells —vaig contestar—, ple d’ous. Molt molt bonica.

—I què t’agradaria fer amb aquests ous? —inquirí l’altre.

—Oh —vaig contestar—, esclafar-los. Aplegar-los tots i llençar-los contra una paret o un rocam o alguna cosa, i vidar com s’esclafen realment horrouxou.

—Bé bé —digueren tots dos, i tombaren full.

Ara era una foto d’una d’aquestes aus grans i bolxis anomenades paons, que desplegava la cua virolada vanitosament.

—Sí —féu uns dels vecs.

—M’agradaria arrencar-li totes les plomes de la cua i eslussar-lo critxar agònicament. Per ser tan vanitós.

—Bé —exclamaren tots dos— bé bé bé.

I continuaren passant pàgines. Eren làmines de devotxques realment horrouxou, i vaig dir que m’agradaria practicar amb elles l’antic tri-surt-tri-surt amb molta ultraviolència. Hi havia d’altres imatges de txelovecs als quals els clavaven un cop amb la punta de la bota al mig de la llitsa i els rajava la crova roja roja pertot arreu, i vaig dir que em plauria de participar també d’aquella conya. I hi havia una làmina del vell nagoi que era drug del charlie de la presó arrossegant la seva creu pujol amunt, i jo vaig manifestar que m’agradaria manejar el martell i els claus. Bé bé bé, i vaig preguntar:

—Què vol dir tot això?

—Hipnopèdia profunda —o una eslova semblant, contestà un d’ells—. Segons que sembla ja estàs guarit.

—Guarit? —vaig repetir—. Lligat en aquest llit, i dieu que estic guarit? Beseu-me els xarris, dic jo.

—Paciència —digué l’altre—. Ja no falta tant.

Així que em vaig armar de paciència i, oh germans meus, vaig anar millorant, nyamant ous passats per aigua i llomtecs de pa torrat i pitejant bolxis txaxes de txai amb moloca, i en aquestes que un dia em van anunciar que rebria la visita d’un vec molt molt molt especial.

—Qui és? —vaig preguntar, mentre m’arranjaven el llit i em pentinaven l’esponerosa glòria, perquè ja m’havien tret les benes i els cabells m’havien crescut de nou.

—Ja ho veuràs, ja ho veuràs —respongueren.

I tant que ho vaig vidar. A dos quarts de tres de la tarda aparegueren tot de fotògrafs i els vecs de les gasetes amb llibretes i llapis i tota aquesta cala. I, germans, gairebé tocaren trompetes i una fanfarra bolxi per aquest vec tan gran i important que venia a vidar el Vostre Humil Narrador. I ben cert que vingué, i per descomptat no era cap altre que el ministre de l’Interior o de l’Inferior, vestit a l’última moda i amb aquella golosa ha ha ha de classe alta. Les càmeres llampeguejaren flash flash quan el vec allargà la ruca per estrènyer la meva. Li vaig dir:

—Bé bé bé bé bé. Com va això, fotut druguet?

Aparentment ningú no ho ponià del tot, però algú em digué amb golosa severa:

—Minyó, sigues més respectuós quan t’adrecis al ministre.

—Jarblons —li vaig retrucar, grunyint com un xuquel—. Uns jarblons ben bolxis per a tu i els teus.

—Està bé, està bé —digué tot escorri el de l’Interior o de l’Inferior—. Em parla en pla d’amic, oi, fill?

—Jo sóc amic de tothom —vaig contestar—, llevat dels meus enemics.

—I qui són els teus enemics? —inquirí el ministre, mentre tots els vecs de les gasetes no paraven de gargotejar a les llibretes—. Digues-nos-ho, fill meu.

—Tots aquells que em fan mal —vaig dir— són enemics meus.

—Bé —féu el Min de l’Int Inf, asseient-se a l’espona del llit—. Jo i el govern del qual sóc membre volem que ens consideris amics teus. Sí, amics. Nosaltres t’hem guarit, oi? Has rebut el més adequat dels tractaments. Mai no vam desitjar-te cap mal, però n’hi ha alguns que sí que te’l desitjaven i que encara te’l desitgen. Em penso que ja saps qui són aquestes persones.

»Sí sí sí —prosseguí—. Hi ha certes persones que volgueren utilitzar-te, sí, utilitzar-te amb un fi polític. S’haurien alegrat, sí, alegrat que t’haguessis matat, perquè pensaven que haurien pogut culpar de tot el govern. Suposo que ja saps qui són aquestes persones.

»Hi ha un home —afegí el Minintinf— que es diu F. Alexander, un escriptor de literatura subversiva, que no ha fet més que clamar pel teu cap. Tenia tantes ganes de fer-te la pell, que es captenia com un foll. Però ja no has de témer res. L’hem engarjolat.

—Tot feia suposar que era un drug —vaig dir—. Per a mi va ser com una mare.

—Va descobrir que li havies fet un tort. Si més no —afegí el min tot escorri—, ell s’ho pensava. Covava la idea que tu havies estat el causant de la mort d’un ésser molt estimat per ell.

—Voleu dir —vaig fer— que algú l’hi va explicar.

—S’havia fet aquesta idea —contestà el min—. Aquest home era un perill. El vam tancar per la seva pròpia seguretat. I també —afegí— per la teva.

—Molt amables —vaig dir—. Heu estat molt amables.

—Quan surtis d’aquí —anuncià—, no hauràs d’amoïnar-te per res. Nosaltres vetllarem per tu. Tindràs una bona feina i un bon sou. Perquè bé que ens estàs ajudant.

—Ah, sí?

—Sempre donem un cop de mà als nostres amics, oi?

I aleshores m’estrenyé la mà, i un vec critxà:

—Somriu!

I jo vaig somriure com un betzumni sense pensar-m’ho, i llavors tot foren flash flash crec flash crec, mentre em feien fotos, a mi i al minintinf plegats, com si fóssim un parell de drugs.

—Bon minyó —digué aquell cony de txelovec important—. Molt bon minyó. I ara, et farem un present.

El que dugueren aleshores, germans, era una capsa molt luxosa, i de seguida vaig vidar de què es tractava. Era un estèreo. La deixaren a la vora del llit i l’obriren, i un vec el connectà en un endoll de la paret.

—Què t’agradaria escoltar? —preguntà un vec amb unes otxquis cavalcant a la punta del nas, i tenia a les ruques uns àlbums de música, preciosos i flamants—. Mozart? Beethoven? Schoenberg? Carl Orff?

—La Novena —vaig demanar—. La gloriosa Novena.

I la Novena fou, oh germans meus. Tothom començà a tocar pirandó molt silenciosament, mentre jo em quedava allà ajagut amb els glassis closos, tot eslussant la meravellosa música. El min digué:

—Molt bon minyó.

Em tustà el pletxot i després se n’anà. Només es quedà un vec que em digué:

—Signi aquí, sisplau.

Vaig obrir els glassis per tal de signar, sense saber què signava i sense cap ganes de saber-ho, oh germans meus. Llavors em vaig quedar sol amb la gloriosa Novena de Ludwig van.

Oh, quina meravella, quin delit. Quan arribà l’scherzo, em vaig vidar a mi mateix clarament mentre corria i corria amb misterioses i alades nogues alhora que anava obrint tot de talls a la llitsa del món critxaire amb la meva britva esmolada. I encara faltava el moviment lent i la fabulosa part coral del darrer moviment. Sense cap dubte, jo ja estava guarit.





7


—I ara què farem, eh?

Érem jo, el Vostre Humil Narrador, i els meus tres drugs, en Len, en Rick i el Brau, al qual li dèiem Brau perquè tenia un bescoll bolxi i molsut i una golosa d’allò més gromqui, que feia l’efecte d’un bou poderós i bolxi mugint muuuuuuuuh. Sèiem al Korava Milkbar tot esprement-nos els rassudocs per veure què faríem aquell vespre; era un dia fosc i glacial de ple hivern, per bé que molt sec. Estàvem voltats de txelovecs que viatjaven per efecte de la moloca plus velocet i sintimesc i drencrom i d’altres vestxes d’aquestes que se t’enduen lluny lluny lluny d’aquest món real i pervers devers el paradís per vidar Bog i la Seva Cort de Sants i d’Àngels Celestials a la sabog esquerra, mentre tot de llums esclaten dins el teu mosc. El que nosaltres pitejàvem era l’antiga moloca amb ganivets, com en dèiem nosaltres, que t’esmolava i et posava a to per encarar aquella porqueria de la una-menys-vint, però de tot això ja us n’he parlat abans.

Anàvem vestits a l’última moda, la qual en aquella època consistia en uns pantalons molt amples i una caçadora de pell negra molt llustrosa que sempre ens anava una mica baldera sobre una camisa descordada amb un mocador lligat al voltant del coll i entatxonat dins la camisa. En aquella època també era moda emprar la fotuda britva en el gulliver, de tal manera que bona part del gulliver semblava calb i només hi restaven cabells a banda i banda. Sempre, però, usàvem les antigues nogues: unes botes, ben bolxis realment horrouxou per clavar puntades de peu al bell mig de les llitses.

—I ara què farem, eh?

Era talment com en aquells vells temps de tots quatre, i els tres em consideraven el seu líder, però de vegades jo tenia la impressió que el Brau tenia ficat al gulliver el desig de prendre’m el lloc, tot a causa de la seva força i la gromqui golosa que li sortia quan buscàvem brega. Totes les idees, però, provenien del Vostre Humil, oh germans meus, i també hi havia aquella vestxa que jo havia esdevingut famós, i havien aparegut la meva foto i els articles i tota aquella cala a les gasetes. De més a més, tenia la millor feina de tots quatre, als Arxius del Gramodisc Nacional, secció de música, i sempre duia la carmana realment horrouxou ben plena de calé comptant els caps de setmana i, encara, aconseguia gratuïtament una colla de discos magnífics per gaudir del meu malenqui jo.

Aquell vespre al Korova hi havia un bon nombre de vecs i ptitses i devotxques i malxics esmecant i pitejant a cor què vols, sense parar de gavorar entre el balbuceig dels que vagaven per un altre món tot fent «Gorgònia fal·lustuc i el cuc esquitxat en escorxa boles purulents» i tota aqueixa cala que podíeu eslussar de la música pop a l’estèreo, com ara que en Ned Achimota cantava Aquell dia, sí, aquell dia. A la barra hi havia tres devotxques vestides a l’última moda nadsat, és a dir, llargues cabelleres despentinades tenyides de blanc i grudots postissos de més d’un metre de protuberància i faldilles cenyides molt però que molt curtes amb una vaporosa roba interior blanca, i el Brau tot era dir:

—Eh, ens podríem ficar amb aquestes, nosaltres tres. El cony de Len no hi té interès. Deixem-lo tot sol amb el seu Déu.

I en Len anava dient:

—Jarblons jarblons. On és l’esperit aquell de tots per a un i un per a tots, eh, noi?

De sobte em vaig sentir d’allò més cansat i, alhora, reblert d’energia, i vaig dir:

—Fora fora fora fora.

—Fora, on? —preguntà en Rick, que tenia cara de granota.

—Oh, només a vidar què passa per l’ample món —vaig contestar.

Però, d’alguna manera, germans meus, estava molt fastiguejat i una mica desesmat, i ja feia una colla de dies que m’hi sentia, així. De manera que em vaig tombar cap al txelovec que seia devora meu al banc entapissat que s’estenia al voltant de tot el mesto, i li vaig clavar ben escorri uns quants cops de puny ack ack ack al ventre. Però ell ni se’n va adonar, germans, i continuà balbotejant «Car car virtut, on redicues rauen les papaveres?». Així que ens vam immergir en la gran notxi hivernal.

Vam tirar pel Marghanita Boulevard avall i per allí no hi havia cap militsa rondant, de manera que quan ens topàrem un vec estarri que venia d’un quiosc de periòdics on havia cupetat la gaseta, li vaig dir al Brau:

—Apa, Brau, minyó, pots fotre-li si vols.

Darrerament, cada vegada més em limitava a donar ordres i em quedava a la rereguarda per vidar com les complien. Així que el Brau començà de cracar el vec er er er, i els altres dos l’atacaren a puntades de peu, esmecant com betzumnis, mentre el vec estarri queia estassat a terra i s’arrossegava cap a casa seva, gemegant sordament. El Brau digué:

—Per què no anem a pitejar un bon got d’alguna cosa per matar el fred, oh Alex?

De fet, no érem pas gaire lluny del Duke of New York. Els altres dos assentiren sí sí sí, però tots m’esguardaven per vidar si els donava el meu consentiment. Vaig assentir també i ens n’hi anàrem. Dins el mesto hi trobàrem aquelles ptitses o esmoletes o babutxques estàrries que recordareu del principi, i totes començaren a critxar:

—Bona nit, minyons, que Déu us beneeixi, minyons, sou els minyons més bons del món, això és el que sou.

I esperaven que nosaltres diguéssim:

—Què voleu prendre, noies?

El Brau tocà el ninganing i vingué un cambrer eixugant-se les ruques en un davantal tot grasni.

—El panís damunt la taula, druguets —digué el Brau, abocant un grapat de deng dringador—. Escocès per a nosaltres i el mateix per a les velles babutxques, eh?

I aleshores jo vaig fer:

—Ah, al diable. Que s’ho paguin elles.

No sé per què, però darrerament m’havia tornat una mica garrepa. Se m’havia ficat al gulliver que m’havia de guardar tot el panís per a mi sol, que havia d’estalviar-lo per alguna raó o altra. El Brau digué:

—Què et passa, brati? Què li ha agafat al nostre Alex?

—Ah, al diable —vaig replicar—. No ho sé. No ho sé. El que no vull és llençar els calés que tant em costen de guanyar, vet-ho aquí, el que em passa.

—Guanyar? —repetí en Rick—. Guanyar? No cal guanyar-los, com molt bé saps, druguet. Només cal prendre’ls, això és tot.

I esmecà realment gromqui, i vaig vidar que unes o dues de les seves zubis no estaven del tot horrouxou.

—Ah —vaig fer—. Haig de rumiar una mica.

Però en vidar que aquelles babutxques estaven tan ansioses per prendre una copa de franc, em vaig arronsar de pletxos i vaig treure el caleri que duia a la carmana dels pantalons, bitllets i virolles tots barrejats, i els vaig posar trinco-trinco sobre la taula.

—Escocès per a tothom, d’acord —digué el mosso.

Però, no sé pas per què, vaig dir:

—No, paiet, per a mi una cervesa petita, d’acord?

En Len comentà:

—Això no m’agrada gens.

I em posà la ruca al gulliver, com si fes veure que jo tenia febre, però vaig proferir un gruny caní perquè es deixés de fotre ben escorri.

—Està bé, està bé, drug —digué—. Com tu diguis.

El Brau, però, esmotava amb la rot oberta quelcom que m’havia tret de la carmana juntament amb el monís que havia deixat damunt la taula.

—Bé bé bé —digué—. I nosaltres no en sabíem res.

—Dóna’m això —vaig grunyir—, tot prenent-ho ben escorri.

No m’explicava com havia anat a parar allà, germans, però era una fotografia que havia retallat d’una gaseta vella i s’hi vidava un nen de bolquers. Era un infant que xerrotejava ahu ahu ahu amb tota la moloca rajant-li de la rot i mirava cap amunt i esmecava a tothom, i estava tot nagoi, i la seva carn feia uns sacsons horrouxous de tan gras com era. Em va fer l’efecte que hi havia un ho ho ho que volia apoderar-se d’aquell tros de paper, de manera que vaig haver d’engegar un altre grunyit caní i vaig prendre la foto i la vaig fer miques i les vaig deixar caure a terra com si fossin menudes volves de neu. Arribà el whisky, i les babutxques estàrries critxaren:

—Salut, minyons, que Déu us beneeixi, nois, els xicots més bons del món, això és el que sou.

I tota aquesta cala. I una d’elles que tenia tota la llitsa plena d’arrugues i ni una sola zubi a la vella i enfonsada rot demanà:

—No estripis els bitllets, fill. Si a tu no et fan falta, dóna’ls als qui no en tenen.

La qual cosa era una descaradura de part seva. Però en Rick ficà la cullerada:

—Això no era un bitllet, oh babutxca. Era la fotografia d’un ninoi petitet rosset bufonet i grassonet.

—Ja començo a estar-ne cansat, vet-ho aquí —vaig dir—. Vosaltres sí que sou uns ninois, tots tres. Molt fer befa i tot el que sabeu fer és esmecar i repartir covardament bolxis tolxocs a la gent que no s’hi pot tornar.

El Brau replicà:

—Aquesta sí que és bona: sempre havíem cregut que eres tu el rei d’això que dius, el rei i el mestre. Tu no estàs bo, això és el que passa, druguet.

Vaig vidar el got llefiscós de la cervesa damunt la taula, al meu davant, i em van venir ganes de perbocar, de manera que vaig fer «Aaaaah» i vaig fotre tota la cala vonosa i escumosa per terra. Una de les ptitses estàrries protestà:

—Malaguanyada.

Jo vaig fer:

—Mireu, druguets. Escolteu-me. Aquest vespre no estic d’ullera. No sé el com ni el perquè, però és així. Vosaltres tres aneu per les vostres, i, a mi, deixeu-me estar. Demà ens trobarem al mateix lloc a la mateixa hora, i espero sentir-me molt més bé.

—Oh —exclamà el Brau—, sí que ho sento.

Però hauríeu hagut de vidar-li la lluïssor dels glassis, perquè ara podria fer de cap de colla tota la notxi. Poder poder, tothom ansia el poder.

—Ho podem deixar per demà —digué el Brau—, això que pensàvem fer avui. Vull dir això de crastar la botiga de Gagarin Street. Hi ha un botí ben horrouxou, drug.

—No —vaig replicar—. No heu de posposar res. Tireu endavant a la vostra manera. Ara —vaig afegir—, jo me’n vaig.

I em vaig aixecar del seient.

—On vas, doncs? —preguntà en Rick.

—No ho sé pas —vaig contestar—. Vull estar odinoqui i rumiar una mica.

Podíeu vidar que les babutxques estàrries s’havien quedat d’allò més sorpreses en veure’m decidit a marxar tan capcot i que ja no era el malxic esmecaire i alegre que elles recordaven. Però jo vaig fer:

—Ah, al diable, al diable.

I vaig fotre el camp tot odinoqui.

Era ben fosc i bufava un griso esmolat com un nos, i pel carrer hi havia molt pocs lliudis. Rondaven els cotxes de patrulla plens de rozzis brutals, i ara i adés, a les cantonades, podies vidar un parell de joves militses gambant contra la glaçada ventolera mentre el seu alè es condensava en l’aire hivernal, oh germans meus. Suposo que ara la ultraviolència i les crastades havien minvat, ja que els rozzis es captenien brutalment en aquells qui queien a les seves mans, per bé que havia esdevingut com una mena de guerra entre els nadsats perversos i els rozzis, els quals podien ser més escorris amb el nos i la britva i el bastó i fins i tot la puixca. Però el que em passava a mi aquells dies era que tant se me’n donava tot. Semblava com si m’hagués estorat, i jo no podia poniar per què. El que realment volia aleshores no ho sabia pas. Fins i tot la música que m’agradava eslussar al meu catau era aquella que abans em feia esmecar, germans. Solia eslussar malenques cançons romàntiques, el que en diuen lieder, interpretades solament per una golosa i un piano, no gaire fort i més aviat sospirant, ben diferentment de quan m’abellien les orquestres bolxis i m’estirava al llit enmig dels violins i els trombons i els timbals. Alguna cosa s’esdevenia dintre meu, i em demanava si no seria com una mena de malaltia o si tot era per culpa del que m’havien fet quan em feren ballar la bala i potser m’estava tornant realment betzumni.

Rumiant tot això amb el gulliver cot i les ruques enfonsades a les carmanes dels pantalons, caminava per la ciutat, germans, i finalment em vaig sentir molt cansat i també amb ganes de prendre una bolxi txaxa de txai amb moloca. Pensant en el txai, de sobte em vaig vidar a mi mateix assegut davant un foc ben bolxi, en una còmoda butaca, pitejant el beuratge, però el més estrany i curiós era que aparentment m’havia tornat un txelovec molt estarri, d’uns setanta anys, perquè podia vidar el meu propi volós, que era d’allò més gris, i també duia barba, la qual també era grisa. Em podia vidar fet un vell, assegut a la vora del foc, i aleshores la visió s’esvaní. Però tot allò era molt estrany.

Vaig arribar a un d’aquests mestos on serveixen cafè i txai, germans, i per l’allargada finestra vaig vidar que era ple de lliudis d’aire malenconiós, que tenien aquelles llitses inexpressives i abúliques, i que són incapaços de fer cap mal a ningú, i tots s’estaven allà asseguts, gavorant en veu baixa i pitejant el seu cafè o el seu txai inofensiu. Vaig entrar i em vaig atansar al taulell, i després de demanar un bon txai ben calent amb força moloca, me’n vaig itar fins a una de les taules i vaig asseure’m a pitejar-lo. En aquella taula hi havia una jove parella, que pitejava i fumava càncers amb filtre, tot gavorant i esmecant baixet entre ells, però jo no en vaig fer cap cas i em vaig quedar pitejant i somniant despert i demanant-me què dimonis tenia dintre meu per haver fet aquell canvi i què cony em passaria. Però vaig vidar que la devotxca que seia a la taula amb aquell txelovec era realment horrouxou, i no pas la mena de ptitsa que un voldria fotre a terra per fer el tri-surt-tri-surt, sinó que tenia un plot i una llitsa horrouxou, i una rot riallera, i un volós molt molt ros, i tota aquella cala. I aleshores el vec que l’acompanyava, i que duia un barret al gulliver i tenia la llitsa tombada cap a l’altre costat d’on era jo, es girà per vidar el bolxi rellotge de paret del mesto, i en aquell moment vaig vidar qui era, i ell vidà també qui era jo. Aquell vec era en Pete, un dels meus tres drugs de l’època en què anàvem plegats en Georgie i el Talòs i ell i jo. Era enPete molt envellit, per bé que no podia tenir pas més de dinou anys i escaig, i duia una mica de bigoti i un vestit vulgar i corrent i aquell cony de barret. Jo vaig fer:

—Bé bé bé, druguet, com va això? Quant de temps sense vidar-te.

I ell va exclamar:

—Però si és el petit Alex.

—El mateix —vaig contestar—. Ha passat molt de temps d’aquells bons dies que ja són morts i enterrats. I ara el pobre Georgie, segons que m’han dit, ja és sota terra, i el cony de Talòs és un militsa salvatge, i tu i jo som aquí… Quines noves tens, vell druguet?

—Quina manera més curiosa de parlar, oi? —comentà la devotxca, rient per sota el nas.

—Aquest —li digué en Pete a la devotxca— és un vell amic. Es diu Alex. Deixa’m que et presenti la meva muller —em digué.

Em vaig quedar amb la rot badada.

—Muller? —vaig exclamar—. Muller muller muller? Ah, no, no pot ser. Tu ets massa jove per ser casat, vell drug. Impossible impossible.

Aquella devotxca que era la muller d’en Pete (impossible impossible) féu de nou una rialleta i li digué a en Pete:

—Tu també parlaves així?

—Bé —em contestà en Pete, somrient—, ja tinc gairebé vint anys. Ja tinc edat per estar casat, i ja fa dos mesos que ho sóc. Tu eres molt jove i molt abrivat, recordes?

—Bé —vaig mussitar—, aixó sí que no m’ho puc acabar d’empassar, druguet. En Pete casat. Què et sembla?

—Tenim un piset —explicà en Pete—. Jo guanyo molt poc a la State Marine Insurance, però les coses milloraran, n’estic segur. I la Georgina…

—Com es diu? —el vaig tallar, encara amb la rot badada com un betzumni.

La muller d’en Pete (la muller, germans) rigué de nou per sota el nas.

—Georgina —contestà en Pete—. La Georgina també treballa. És mecanògrafa, saps? Ens apanyem bastant bé.

Jo, germans, no podia apartar els glassis del meu exdrug, us ho juro. Ara era un home madur, amb golosa de persona adulta i tot.

—Un dia —digué en Pete—, has de venir a visitar-nos. Tu encara et veus molt jove —afegí—, a desgrat de la terrible experiència que vas passar. Sí sí sí, ho hem llegit tot als diaris. Però, és clar, encara ets molt jove.

—Divuit anys —vaig dir—. Acabats de complir.

—Divuit, eh? —féu ell—. Què et sembla? Ara —afegí—, ens n’hem d’anar.

I li clavà a la seva Georgina una dolça mirada i li premé una de les ruques entre les seves, i ella li tornà la mirada amb glassis tendres, oh germans meus.

—Sí —prosseguí en Pete, tombant-se cap a mi—, anem a una festa a cal Greg.

—Greg? —vaig fer.

—Oh, és clar —va exclamar ell—, tu no el vas conèixer, en Greg, oi? En Greg és de després de la teva època. Fa sempre alguna festeta, saps? En general, prenem una copa de vi i juguem al pare carabasser. Però és molt divertit, molt agradable, saps. Molt inofensiu, no sé si m’entens.

—Sí —vaig contestar—. Inofensiu. Sí, sí, ja ho vido, completament horrouxou.

I aquella devotxca, la Georgina, féu una rialleta en sentir les meves esloves. I tot seguit aquell cony de parella se n’itaren a jugar al seu vonós pare carabasser a casa d’aquell carallot de Greg, que no sé pas qui cony devia ser. Em vaig quedar tot odinoqui amb el meu txai amb moloca, que ja s’havia refredat, pensant i rumiant.

Potser era això, em deia. Potser m’estava tornant massa vell per aquella mena de jisni que menava, germans. Ara ja tenia divuit anys, acabats de complir. Als divuit anys no s’és pas gaire jove. Als divuit anys el bon Wolfgang Amadeus ja havia compost concerts i simfonies i òperes i oratoris i tota aquesta cala, no, cala no, música celestial. I després hi havia el vell Felix M. amb la seva obertura del Somni d’una nit d’estiu. I n’hi havia d’altres. I teníem aquell cony de poeta francès que el vell Benji Britt havia posat en solfa, el qual havia escrit tota la seva millor poesia a l’edat de quinze anys, oh germans meus. Artur es deia de nom. Divuit anys no era pas una edat tan tendra, doncs. Però, què hi podia fer?

Caminant pels fotuts carrers en aquella fosca nit d’hivern, després de sortir del mesto on servien cafè i txai, continuava vidant visions, com si fossin aquelles historietes de les gasetes. Apareixia el Vostre Humil Narrador Alex tornant a casa del treball per sopar un bon plat calent, i allà l’esperava una ptitsa amorosa i tot eren esloves acollidores de salutació. Però jo no podia vidar-la del tot horrouxou, germans, i no acabava de capir qui podia ser. Però de sobte se’m va acudir que si entrava a la cambra contigua a aquesta on cremava el foc a l’escalfapanxes i el sopar calent fumejava a taula, hi trobaria allò que volia realment, i ara vaig anar lligant caps, quant a la fotografia retallada de la gaseta i l’encontre amb el bon Pete i tot això. Perquè en aquella altra cambra, dins un bressol hi xerrotejava ahu ahu ahu el meu fill. Sí sí sí, germans, el meu fill. I ara sentia aquell buit tan bolxi al meu plot, que em va deixar parat. Vaig comprendre què era el que em passava, oh germans meus. Estava madurant.

Sí sí sí, vet-ho aquí. La jovenesa ha de passar, ah sí. Però quan un és jove és talment com si fos un animal. No, no és ben bé com si fos un animal, sinó més aviat com una d’aquelles joguines malenques que venen pels carrers, aquella mena de txelovecs fets de llauna als quals se’ls dóna corda amb una clau i comencen de caminar grrr grrr grrr, oh germans meus. Però sempre avancen en línia recta i topen amb totes les coses bam bam i no poden evitar de fer el que fan. Ser jove és talment com ser una d’aquestes màquines malenques.

El meu fill, el meu fill. Quan tingui un fill, li explicaré tot això quan sigui prou estarri per comprendre-ho. Aleshores, però, vaig capir que ell no ho entendria o no ho voldria entendre en absolut, i que faria totes les vestxes que jo havia fet, sí, fins i tot, potser, matar alguna pobra i estàrria forella rodejada de cots i coixques mioladors, i jo no podria fer res per evitar-ho. I tampoc ell no podrà evitar que el seu propi fill segueixi aquest mateix camí, germans. I així continuarà esdevenint-se fins a la fi del món, que anirà girant i girant i girant, com si un txelovec gegantí i bolxi, com si fos Bog mateix (per cortesia del Korova Molkbar) fes giravoltar sense parar una taronja grasni i vonosa entre les seves ruques gegantesques.

Tanmateix, de primer, germans, hi havia la vestxa de trobar una devotxca o altra que volgués ser la mare d’aquest fill. Demà mateix m’hi posaria, prosseguia pensant. Heus aquí una vestxa nova que hauria de fer. Això era quelcom que caldria encetar, com el començament d’un nou capítol.

Això és el que s’esdevindrà, germans, ara que arribo a la fi d’aquesta narració. Heu estat arreu amb el vostre druguet Alex, tot sofrint amb ell, i heu vidat algun dels més grasnis bratxnis que el vell Bog hagi pastat, tot en companyia del vostre drug Alex. I tot això va ser perquè era jove. Però ara que arribo a la fi d’aquesta història, germans, ja no ho sóc, de jove, ja no ho sóc més, oh no. L’Alex ha madurat, oh i tant.

Però allà on vaig ara, oh germans meus, haig d’anar-hi tot odinoqui, i vosaltres no hi podeu venir. Demà serà tot flors i violes, i la terra vonosa giravoltarà, i hi haurà els estels i la fotuda lluna allà dalt, i el vostre cony de drug Alex anirà tot odinoqui buscant parella. I tota aqueixa cala. Un món terriblement grasni i vonós, mecàgon, oh germans meus. I per tant acomiadeu-vos del vostre druguet. I a tots els altres que han aparegut en aquesta història, un brugi-brugi petarrelleig musical amb els llavis: prrrrzzzzrrrr. I tots ells poden besar-me els xarris. En canvi vosaltres, oh germans meus, recordeu algun cop el vostre petit Alex tal com fou. Amén. I tota aqueixa cala.





GLOSSARI NADSAT-CATALÀ


En adaptar aquest glossari a l’ortografia i fonètica catalanes vaig tenir en compte els inestimables i fins suggeriments del professor de lingüística i malaguanyat amic Xavier Romeu, el qual el revisà pocs dies abans del seu fatal i absurd accident. (N. del T.)

apipologies

disculpes

batutxca

anciana

betzumni

foll

biblio

biblioteca

bitva

baralla

Bog

Déu

bolnoi

malalt

bolxi

gran, enorme

brati

germà

bratxni

bord, malparit

britva

navalla

brossar

llençar

bruc

ventre

brugi-brugi

soroll, brogit, remor

bugati

ric

cala

merda

càncer

cigarret

cantora

oficina

carmana

butxaca

cartòfel

patata

charlie

sacerdot

cleb

pa

clutx

clau

cluvi

bec

coixca

gata

copar

entendre

cot

gat

cracar

colpejar, destruir

crastar

robar

critxar

cridar

crova

sang

cupetar

comprar

dada, dad

pare

devotxca

noia, dona

deng

diner

dobi

bo, bé

dolentot

mal, dolent

domi

casa

dorogoi

car, valuós

dratsa

baralla

dratsar-se

barallar-se

drencrom

droga

drug

company, amic, camarada

duca

mica

dva

dos

escassar

dir

escavatar

agafar

escolivola

escola

escorri

de pressa, ràpid

escotí

toixó

escracar

esgarrapar

escracaire

esgarrapaire

esladqui

dolç

eslova

paraula, mot

eslussar

escoltar, sentir

eslutxar

ocórrer

esmeca

rialla

esmecar

riure

esmoleta

dona

esmotar

mirar

esniti

somni, son

esnout

tabac

esnufar

morir

espatar

dormir

espatxca

somni

espuguir-se

aterrir-se, esverar-se

estaja

presó

estarri

xaruc, vell, antic

estrac

horror

esvonoc

timbre

esvuc

so, soroll

exlag

garrot

forella

dona, noia

gavorar

xerrar, expressar

glassi

ull

glòria

cabellera

glupi

estúpid

goli

unitat monetària

golosa

veu

gorla

gorja

grasni

brut, porc, llefardós

gromqui

fort

grudot

pit

gúber

llavi

gular

caminar

gulliver

cap, testa

horrouxou

meravellós, extraordinari, bo, bé

ímia

nom

itar

anar, caminar

jahudi

jueu

jama

ullera, forat

jarblons

testicles

jassica

llengua

jecar

conduir

jisni

vida

llitsa

cara

lliudi

individu

llomtec

bocí, tros

llota

pota

llovetar, llovetejar

enxampar

llubillubar

cardar

malxic

noi

malenqui

mica, poc, petit

masla

mantega

mersqui

brut, ronyós

mèssel

fantasia, pensament, imaginació

mesto

lloc, indret

militsa

policia

moloca

llet

molodoi

jove

mòrder

olfacte

mosc

cervell, ment

mud

mascle

mum

mare

nadmeni

tibat

nadsat

adolescent

nagoi

despullat, nu

nast

boig

natxinar

començar

ninganing

timbre, campaneta

nisnis

calces

nocar

trucar, picar

nos

ganivet

noga

cama, peu, sabata

nopca

botó

notxi

nit

nucar

ensumar

nyamar

mastegar

ocadir-se

anar-se’n

ocna

finestra

odin

u

odinoqui

sol, soledat

osutxar

eixugar, assecar

otxquis

ulleres

pianista

borratxo

pistxa

minestra, menjar

pitejar

beure

plati

roba

platxar

cridar

pleni

presoner

plesc

esquitx

pletxot

muscle, espatlla

plot

cos

poduixca

coixí

polar

copular

polesni

útil

policlau

clau mestra

poniar

entendre

prestúpnic

delinqüent

privodar

dur, conduir

ptitsa

xavala, noia, dona

pugli

espantat, caganer

puixca

arma de foc

quixques

tripes

rabit

feina, treball

rabitar

treballar

radosti

alegria

rascàs

conte, història

rasdràs

enuig, ira

rasdrasar-se

enutjar-se

rassudoc

cervell

razdratzar

destrossar

rot

boca

rozzi

agent de policia

ruca

mà, braç

sabog

sabata

sacre

sucre

samantí

generós

sametxat

notable

sarqui

sarcàsticament

sini

cinema

sintimesc

droga

sobirar

recollir

sod

bord, bastard

soviet

consell, ordre

sumca

dona vella

talla

cintura

taixtuc

mocador

tofles

plantofes

tolxoc

cop

tri

tres

tri-surt-tri-surt

coit

txai

te

txasso

guàrdia

txaxa

tassa

txelovec

individu

txina

dona

txipuca

ximpleria

txistar

rentar

txudesni

extraordinari

ubivar

matar

ucadir

marxar, anar-se’n

uco

orella

umni

llest

usi

cadena

utxasni

terrible

varitar

preparar

vec

tipus, individu

velocet

droga

vestxa

cosa

vidar

veure, comprendre

volós

cabell

von

olor, sentor, pudor

vonós

pudent

vredar

ferir

xaica

banda

xarri

natja, maluc

xesta

barrera

xija

coll

xilarni

preocupació

xlapa

barret

xlem

casc

xut

toix

xumxum

sorollós

zasnutar

dormir

zubi

dent





JOHN ANTHONY BURGESS WILSON (Manchester, 25 de febrer de 1917 - Londres, 25 de novembre de 1993) fou un escriptor i compositor anglès.

Va néixer en el si d’una família lligada a la música, en la qual la seva mare, Elizabeth Burgess, era una cantant i ballarina de música de saló, mentre que el seu pare, Joseph Wilson, tocava el piano en salons de ball, i venia enciclopèdies porta a porta. La seva mare va morir l’any 1918, quan ell encara no havia complert els dos anys, fet que el marcaria profundament.

Va estudiar Literatura Anglesa al Xaverian College de la Universitat de Manchester. El 1940 va acabar els seus estudis i va ingressar al cos mèdic de l’exèrcit reial britànic. Després de la Segona Guerra Mundial va treballar com a oficial d’educació de l’exèrcit a Brunei i Malàisia. L’any 1959 va patir un col·lapse durant una classe a Malàisia. Li van diagnosticar un tumor cerebral inoperable amb poques possibilitats de sobreviure més de dos anys. Va retirar-se de l’ensenyament i va esdevenir escriptor a temps complet amb la intenció que la seva dona, Lynne, pogués viure amb comoditat amb els ingressos provinents dels drets d’autor. En un any va escriure cinc novel·les i mitja. Aquesta «mitja» novel·la escrita amb la convicció d’una mort propera es va convertir més tard en la seva obra literària més famosa.

El diagnòstic de la malaltia no es va complir; aquest cas es posa d’exemple de la influència benèfica que l’activitat artística té sobre la salut humana. A partir d’aquell moment, Burgess va escriure i publicar més de 50 llibres que abracen una àmplia varietat de temes. És autor de nombrosos assajos de crítica literària, articles periodístics i una vintena de novel·les.

El seu treball més famós (o reconegut, després de la controvertida adaptació al cinema de Stanley Kubrick) és la novel·la A Clockwork Orange (La taronja mecànica), escrita l’any 1962. La novel·la fou originalment inspirada en un incident viscut en pròpia persona per l’autor durant la Segona Guerra Mundial, quan ell i la seva dona van ser assaltats el 1944, i la seva dona va ser víctima de robatori i violació per part de quatres soldats de l’exèrcit nord-americà als carrers de Londres. Ella estava embarassada i la pallissa li va provocar un avortament. El llibre tracta sobre el lliure albir i la moral, i la manipulació dels individus per forces com la religió o els sistemes polítics, i com aquestes forces duen l’ésser humà a la degradació. El treball de Kubrick va provocar controvèrsia, entre altres motius perquè la pel·lícula, tot i haver estat filmada a la Gran Bretanya, segueix la versió de l’obra segons l’edició publicada als Estats Units, que no inclou el polèmic capítol final del llibre, on el protagonista es regenera, ja que al cap d’uns anys comprèn que és millor canalitzar la seva energia d’una manera constructiva.

Abans de dedicar-se a la literatura, Burgess es va dedicar a la composició musical, la seva altra gran passió. Va escriure més de 250 peces, entre les quals dues simfonies, i algunes sonates i concerts.

Va morir de càncer de pulmó l’any 1993.





