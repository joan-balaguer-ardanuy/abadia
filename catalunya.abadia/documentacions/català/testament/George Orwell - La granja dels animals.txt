Un al·legat a favor de la llibertat i en contra del totalitarisme amb una nova traducció a càrrec d’Albert Nolla.

Aquesta sàtira de la revolució russa i el triomf de l’estalinisme, escrita el 1945, s’ha convertit en un dels llibres més mordaços de tots els temps. Els animals de la granja pairal s’organitzen per fer fora els humans i crear un sistema de govern propi per poder viure amb més llibertat. Però en aquesta organització, aparentment tan ideal, aviat apareixen els primers indicis de totalitarisme, i els porcs, els líders més carismàtics del mas, es van convertint en opressors cada cop més cruels i tirans.





George Orwell





La granja dels animals




ePUB v1.0

Puck 14.10.23





Títol original: Animal Farm

George Orwell, 1945

Traducció: Albert Nolla, 2023

Edició digital: Puck (v1.0)

ePUBCat base r1.3





1


El senyor Jones, de la Granja Pairal, havia tancat els galliners per passar la nit, però anava massa begut per recordar-se d’abaixar les portelles. Amb el cercle de llum del quinqué ballant d’una banda a l’altra, va travessar el pati tentinejant, es va treure les botes a la porta del darrere, es va servir un últim got de cervesa del barril de la recuina i va pujar cap al llit, on la senyora Jones ja roncava.

Així que el llum del dormitori es va apagar, es va produir un bellugueig i uns esbatecs a tots els edificis de la granja. Durant el dia havia corregut la veu que el vell Comandant, el premiat marrà de la raça middle white, havia tingut un somni estrany la nit anterior i volia comunicar-lo als altres animals. Havien acordat que es trobarien tots a la pallissa principal tan bon punt desaparegués el perill que el senyor Jones voltés per allà. El vell Comandant (li deien sempre així, per bé que l’havien exhibit amb el nom de «la Perla de Willingdon») estava tan ben considerat a la granja que tothom estava disposat a perdre una hora de son per sentir el que tingués a dir.

Al fons de la pallissa principal, en una mena de plataforma elevada, el Comandant ja estava escarxofat al seu jaç de palla, sota un quinqué penjat en una biga. Tenia dotze anys i últimament s’havia engreixat força, però continuava sent un porc majestuós, amb un aspecte savi i benvolent malgrat que no li havien retallat mai els ullals. Al cap de poc els altres animals van començar a arribar i a posar-se còmodes, cadascun a la seva manera. Primer de tot van comparèixer el gos Pispa i les gosses, que es deien Campaneta i Jessie, i tot seguit els porcs, que es van instal·lar a la palla, just davant la plataforma. Les gallines es van enfilar als ampits de les finestres, els coloms van voletejar fins a les bigues, mentre que els xais i les vaques es van ajeure darrere els porcs i es van posar a remugar. Els dos cavalls de tir, el Bòxer i la Trèvol, van entrar plegats, caminant molt a poc a poc i abaixant els unglots, grossos i peluts, amb molt de compte per si hi havia cap animaló amagat entre la palla. La Trèvol era una euga robusta i maternal que s’acostava a la maduresa i que no havia acabat de recuperar la figura després de parir el quart poltre. El Bòxer era un animal enorme, de gairebé divuit pams d’alçada, i tan fort com dos cavalls normals junts. Tenia una franja blanca que li baixava pel morro i li donava un aire una mica babau, i, de fet, no tenia una intel·ligència de primera, però era respectat a tot arreu pel seu caràcter sobri i la seva extraordinària capacitat de treball. Després dels cavalls van arribar la Muriel, la cabra blanca, i el Benjamí, l’ase. El Benjamí era l’animal més vell de la granja, i també el més malhumorat. Amb prou feines enraonava i, quan ho feia, normalment era per deixar anar algun comentari cínic; per exemple, deia que Déu li havia donat la cua per espantar les mosques, però que s’hauria estimat més no tenir ni cua ni mosques. Ell era l’únic animal de la granja que no reia mai. Si li preguntaven per què, responia que no veia res que fes riure. Tot i així, sense reconèixer-ho obertament, sentia adoració pel Bòxer; tots dos solien passar els diumenges plegats al petit tancat que hi havia darrere l’hort, pasturant costat per costat i sense dir mai res.

Just quan els dos cavalls acabaven d’ajeure’s, una niuada d’aneguets que havien perdut la mare van entrar en fila a la pallissa, piulant feblement i anant d’una banda a l’altra per trobar un lloc on no poguessin trepitjar-los. La Trèvol va fer una mena de mur al seu voltant amb la pota del davant, i els aneguets s’hi van arraulir i es van adormir de seguida. A l’últim moment la Mollie, una euga blanca molt bonica, però també molt beneita, que tirava la carreta del senyor Jones, va entrar caminant melindrosament i mastegant un terròs de sucre. Va ocupar un lloc cap al davant i va començar a sacsejar la crinera blanca, esperant atreure l’atenció de tothom cap a les cintes vermelles que hi duia trenades. L’última a arribar va ser la gata, que, com sempre, va buscar amb la mirada el lloc més calent i, al final, es va encabir entre el Bòxer i la Trèvol; allà va roncar satisfeta durant tot el discurs del Comandant, sense escoltar ni una paraula del que deia.

Ara ja hi eren tots els animals llevat del Moisès, el corb domesticat, que dormia en una perxa a la porta del darrere. Quan el Comandant va veure que tots s’havien acomodat i esperaven amb atenció, es va escurar la gola per començar:

—Camarades, ja esteu assabentats de l’estrany somni que vaig tenir ahir a la nit. Però ja us en parlaré després, del somni. Abans us haig de dir una altra cosa. No crec, camarades, que em quedin gaires mesos d’estar entre vosaltres i, abans que em mori, em sento en el deure de transmetre-us la saviesa que he adquirit. He viscut una vida ben llarga, he tingut molt temps per pensar mentre estava sol a la cort, i em sembla que puc afirmar que entenc la realitat de la vida en aquest món tan bé com qualsevol altre animal viu. És d’això que us vull parlar.

»Doncs bé, camarades, quina és la realitat d’aquesta vida nostra? Afrontem-ho: tenim unes vides miserables, fatigoses i curtes. Naixem, ens donen el menjar just per conservar l’alè al cos i, als qui en som capaços, ens obliguen a treballar fins a l’últim bri de les nostres forces; i, en el mateix instant que deixem de ser útils, ens escorxen amb una crueltat que fa esgarrifar. Cap animal d’Anglaterra no coneix el significat de la felicitat ni del lleure després del primer any de vida. Cap animal d’Anglaterra no és lliure. La vida d’un animal es basa en la misèria i l’esclavitud: aquesta és la pura veritat.

»Però hem de creure que això forma part de l’ordre de la natura? Hem de pensar que aquesta terra nostra és tan pobra que no pot oferir una vida decent als qui l’habiten? No, camarades, i mil vegades no! Anglaterra té un sòl fèrtil, un clima bo, i és capaç de proporcionar menjar en abundància a un nombre d’animals molt més elevat dels que hi viuen actualment. Només aquesta granja nostra podria mantenir una dotzena de cavalls, vint vaques i centenars de xais, i podrien viure amb una comoditat i una dignitat que ara gairebé no ens podem ni imaginar. Com és, doncs, que continuem vivint en unes condicions tan miserables? Doncs perquè gairebé tot el producte del nostre treball ens el roben els humans. Aquesta, camarades, és la resposta a tots els nostres problemes. Es resumeix en una sola paraula: l’home. L’home és l’únic enemic real que tenim. Elimineu l’home del mapa i la causa fonamental de la fam i l’excés de treball quedarà erradicada per sempre.

»L’home és l’únic ésser que consumeix sense produir. No dona llet, no pon ous, és massa feble per arrossegar l’arada, no corre prou de pressa per caçar conills. I, tanmateix, és l’amo de tots els animals. Ens obliga a treballar, ens retorna el mínim per evitar que ens morim de gana i ell es queda la resta. Amb el nostre esforç llaurem la terra, amb els nostres fems la fertilitzem i, malgrat això, no hi ha ningú de nosaltres que tingui res més que la seva pròpia pell. Vosaltres mateixes, vaques, que us veig aquí al davant, quants milers de litres de llet heu donat aquest últim any? I què se n’ha fet, d’aquesta llet amb què hauríeu hagut de pujar uns vedells ben ferms? Fins a l’última gota ha lliscat per la gola dels nostres enemics. I vosaltres, gallines, quants ous heu post aquest darrer any, i de quants d’aquests ous han nascut pollets? Tota la resta ha anat a parar al mercat perquè en Jones i els seus homes hi guanyin diners. I tu, Trèvol, on són els quatre poltres que vas tenir i que haurien hagut de ser el suport i el goig de la teva vellesa? A tots els van vendre quan tenien un any, i ja no els tornaràs a veure. A canvi dels quatre parts i de tota la feina que has fet als camps, què has tingut mai, llevat d’unes racions de pinso ben minses i una plaça a l’estable?

»I ni tan sols deixen que les miserables vides que tenim arribin a la seva fi natural. No em queixo per mi, que encara soc dels afortunats. Tinc dotze anys i he tingut més de quatre-cents fills. Així és la vida natural d’un porc. Però, al final, cap animal no s’escapa del cruel ganivet. Vosaltres, porcells, que seieu aquí al davant, morireu tots esgüellant al piló abans d’un any. Tots hem de passar per aquest horror: vaques, porcs, gallines, xais, tothom. Ni tan sols els cavalls i els gossos tenen un destí millor. A tu, Bòxer, el mateix dia que aquests grans músculs que tens perdin la força, en Jones et vendrà a l’escorxador, on et degollaran i et bulliran per donar-te als llebrers. Pel que fa als gossos, quan són vells i desdentegats, en Jones els lliga un maó al coll i els ofega a la bassa de més a prop.

»No és clar com l’aigua, doncs, camarades, que tots els mals d’aquesta vida nostra provenen de la tirania dels humans? Només que ens desféssim de l’home, el producte del nostre esforç seria per a nosaltres. Gairebé d’un dia per l’altre podríem ser rics i lliures. Què hem de fer, doncs? És ben clar: treballar nit i dia, en cos i ànima, per enderrocar la raça humana! Aquest és el missatge que tinc per a vosaltres, camarades: rebel·lió! No sé quan arribarà, aquesta rebel·lió, pot ser tant d’aquí a una setmana com d’aquí a cent anys, però sí que sé, amb la mateixa certesa que veig aquesta palla sota els meus peus, que tard o d’hora es farà justícia. Tingueu això present, camarades, durant el poc temps que us queda de vida! I, per damunt de tot, transmeteu aquest missatge meu als qui vinguin darrere vostre, per tal que les generacions futures continuïn la lluita fins a la victòria.

»I recordeu, camarades, no heu de vacil·lar mai en la vostra resolució. Cap argument no us ha de desviar. No en feu cas quan us diguin que l’home i els animals tenen un interès comú, que la prosperitat de l’un és la prosperitat dels altres. És tot mentida. L’home no serveix els interessos de ningú sinó d’ell mateix. I procureu que entre els animals hi hagi una unitat perfecta, una camaraderia perfecta en la lluita. Tots els homes són enemics. Tots els animals són camarades.

En aquell moment hi va haver un gran esvalot. Mentre el Comandant enraonava, quatre rates enormes havien sortit furtivament del cau i s’havien assegut sobre la rabada per escoltar-lo. De sobte, els gossos les van veure, i les rates van salvar la vida perquè van córrer fins al cau com una exhalació. El Comandant va alçar l’unglot per demanar silenci.

—Camarades —va dir—, aquest és un tema que cal dilucidar. Els animals salvatges, com les rates i els conills, són amics o enemics nostres? Sotmetem-ho a votació. Proposo aquesta pregunta a l’assemblea: les rates són camarades?

La votació es va fer de seguida, i es va acordar per una majoria aclaparadora que les rates eren camarades. Només hi va haver quatre dissidents, els tres gossos i la gata, que després es va descobrir que havia votat totes dues opcions. El Comandant va prosseguir:

—No tinc gaire cosa més a afegir. Només repetiré que recordeu sempre el vostre deure d’enemistat envers l’home i tots els seus costums. Tot el que vagi sobre dues potes és un enemic. Tot el que vagi sobre quatre potes o que tingui ales és un amic. I recordeu també que, tot i lluitar contra l’home, no ens hi hem d’acabar assemblant. Ni tan sols quan l’hàgiu vençut, no n’adopteu els vicis. Cap animal no ha de viure mai en una casa, ni dormir en un llit, ni portar roba, ni beure alcohol, ni fumar tabac, ni fer ús dels diners ni dedicar-se al comerç. Tots els costums de l’home són dolents. I, per damunt de tot, cap animal no ha de tiranitzar mai els seus congèneres. Forts o febles, llestos o beneits, tots som germans. Cap animal no ha de matar mai cap altre animal. Tots els animals som iguals.

»I ara, camarades, us parlaré del somni que vaig tenir ahir a la nit. No us el puc descriure. Era un somni sobre com serà la terra quan l’home n’hagi desaparegut. Però em va fer recordar una cosa que tenia oblidada. Fa molts anys, quan jo era un porcell, la mare i les altres truges cantaven una cançó antiga de la qual només sabien la melodia i les tres primeres paraules. Quan era petit me la sabia, però ja feia molt que m’havia fugit del cap. Ahir a la nit, però, em va tornar dins el somni. I, encara més, també em va tornar la lletra. La mateixa lletra, n’estic segur, que els animals d’antany cantaven i que ha estat perduda durant moltes generacions. Ara us cantaré aquesta cançó, camarades. Soc vell i tinc la veu ronca, però, quan us hagi ensenyat la melodia, vosaltres mateixos la podreu cantar millor. Es titula “Animals d’Anglaterra”.

El vell Comandant es va escurar la gola i va començar a cantar. Tal com havia dit, tenia la veu ronca, però cantava prou bé, i era una melodia emotiva, una barreja entre «Clementine» i «La cucaracha». La lletra feia així:

Animals d’Anglaterra i d’Irlanda,

animals d’aquí i d’allà,

escolteu la bona nova

del futur daurat que vindrà.

Tard o d’hora vindrà el dia

que derrocarem l’home tirà,

i pels fèrtils camps d’Anglaterra

només els animals rondaran.

Del nas ens traurem les argolles,

i també els arreus del llom,

es rovellaran esperons i brides

i deixaran de sonar els cruels assots.

Les riqueses més sumptuoses,

blat i ordi, civada i fenc,

mongetes, remolatxa i trèvol

nostres seran per sempre més.

Brillaran els camps d’Anglaterra,

i les aigües més pures seran,

bufarà més suau la brisa

el dia que tinguem la llibertat.

Treballem tots per aquest dia

encara que ens morim abans;

cavalls i vaques, indiots i oques,

per ser lliures lluitem plegats.

Animals d’Anglaterra i d’Irlanda,

animals d’aquí i d’allà,

escolteu la bona nova

del futur daurat que vindrà.



Aquesta cançó va esverar els animals una cosa de no dir. Quan el Comandant encara no havia arribat al final, ja havien començat a cantar-la tots sols. Fins i tot els més toixos n’havien pescat la melodia i unes quantes paraules, i, pel que fa als més espavilats, com els porcs i els gossos, ja se la sabien sencera al cap de pocs minuts. I llavors, després d’alguns intents preliminars, tota la granja va entonar «Animals d’Anglaterra» en un uníson formidable. Les vaques la mugien, els gossos la bordaven, els xais la belaven, els cavalls la renillaven i els ànecs la clacaven. Estaven tan entusiasmats amb la cançó que la van cantar cinc vegades seguides, i potser l’haurien continuat cantant tota la nit si no els haguessin interromput.

Malauradament, l’enrenou va despertar el senyor Jones, que va saltar del llit convençut que hi havia una guineu al pati. Va agafar l’escopeta que tenia sempre en un racó del dormitori i va disparar un cartutx del sis cap a la foscor. Els perdigons es van incrustar a la paret de la pallissa i la reunió es va desfer a correcuita. Tothom va tornar rabent al jaç. Els ocells van volar fins a les perxes, els animals es van ajeure a la palla i, al cap d’un moment, tota la granja tornava a dormir.





2


Tres nits més tard, el vell Comandant va morir plàcidament mentre dormia. El seu cos va ser enterrat al peu de l’hort.

Això va passar a principi de març. Durant els tres mesos següents hi va haver molta activitat secreta. El discurs del Comandant havia donat als animals més intel·ligents de la granja un punt de vista completament nou sobre la vida. No sabien quan es produiria la rebel·lió que el Comandant havia predit, no tenien cap motiu per pensar que seria en vida seva, però veien ben clar que tenien el deure de preparar-la. La feina d’ensenyar i organitzar els altres va recaure de manera natural en els porcs, que en general eren considerats els animals més espavilats. Entre els porcs destacaven dos joves marrans que es deien Bola de Neu i Napoleó, a qui el senyor Jones criava per vendre. El Napoleó era un marrà gros i d’aspecte força ferotge, l’únic berkshire de la granja, no gaire xerraire, però amb fama de sortir-se amb la seva. El Bola de Neu era un porc més vivaç que el Napoleó, amb més facilitat de paraula i més inventiva, però no es creia que tingués un caràcter tan ferm. Tots els altres porcs mascles de la granja eren garrins per engreixar. Entre aquests, el més conegut era un porcell gras que es deia Espinguet, amb unes galtes molt rodones, uns ulls centellejants, uns moviments àgils i una veu estrident. Era un orador brillant i, quan debatia sobre alguna qüestió complicada, tenia el costum d’anar saltironant d’un costat a l’altre mentre remenava la cua, cosa que, per alguna raó, era molt convincent. Els altres deien que l’Espinguet era capaç de convertir en blanc allò que era negre.

Aquests tres porcs van ampliar les ensenyances del vell Comandant fins a fer-ne un sistema complet de pensament, al qual van donar el nom d’animalisme. Unes quantes nits a la setmana, quan el senyor Jones ja dormia, mantenien reunions secretes a la pallissa i exposaven els principis de l’animalisme als altres. Al començament es van trobar amb molta estupidesa i apatia. Alguns animals parlaven del deure de mantenir-se lleials al senyor Jones, a qui anomenaven «l’amo», o feien comentaris elementals com ara: «El senyor Jones ens alimenta. Si no fos per ell, ens moriríem de gana». Altres feien preguntes com ara: «Per què hem de preocupar-nos del que passi quan siguem morts?», o bé: «Si aquesta rebel·lió ha d’arribar de totes maneres, tant és si lluitem per ella com si no», i els porcs tenien grans dificultats per fer-los veure que això anava en contra de l’esperit de l’animalisme. Les preguntes més ximples de totes les feia la Mollie, l’euga blanca. La primera pregunta que va fer al Bola de Neu va ser:

—Continuarà havent-hi sucre després de la rebel·lió?

—No —li va respondre el Bola de Neu amb fermesa—. No tenim els mitjans per fabricar-ne a la granja. A més, no en necessites, de sucre. Tindràs tota la civada i tot el fenc que vulguis.

—I encara em deixaran portar cintes a la crinera? —va preguntar la Mollie.

—Camarada —va dir el Bola de Neu—, aquestes cintes que t’agraden tant són l’ensenya de l’esclavitud. No entens que la llibertat val més que les cintes?

La Mollie va assentir, però no semblava gaire convençuda.

Els porcs encara van haver de batallar més per contrarestar les mentides escampades pel Moisès, el corb domesticat. El Moisès, que era l’animal favorit del senyor Jones, era un espia i un bocamoll, però també era un gran orador. Assegurava que coneixia l’existència d’un país misteriós anomenat la Muntanya de Sucre Candi, on anaven tots els animals quan es morien. Era situat en algun lloc del cel, una mica més enllà dels núvols, deia el Moisès. A la Muntanya de Sucre Candi cada dia era diumenge, hi floria trèvol tot l’any i els terrossos de sucre i els tortós de lli creixien a les bardisses. Els animals no suportaven el Moisès perquè explicava històries i no treballava, però alguns creien en la Muntanya de Sucre Candi, i els porcs van haver de debatre amb ells de valent per convence’ls que aquell lloc no existia.

Els seguidors més fidels eren els dos cavalls de tir, el Bòxer i la Trèvol. Tots dos tenien grans dificultats per pensar alguna cosa ells sols, però, un cop van haver acceptat els porcs com a mestres, assimilaven tot el que se’ls deia i ho transmetien als altres animals amb uns arguments senzills. No faltaven mai a les reunions secretes de la pallissa, i eren els primers d’entonar «Animals d’Anglaterra», amb què s’acabaven sempre les reunions.

Ara bé, va resultar que la rebel·lió va arribar molt més aviat i més fàcilment del que tothom s’esperava. En anys anteriors, el senyor Jones, tot i ser un amo sever, havia estat un granger competent, però últimament havia encadenat una mala ratxa. Havia quedat molt abatut després de perdre diners en un judici, i havia començat a beure més del compte. Es passava dies i dies arrepapat a la butaca Windsor que tenia a la cuina, llegint el diari, bevent i alimentant de tant en tant el Moisès amb crostons de pa sucats en cervesa. Els seus homes eren dropos i deslleials, els camps eren plens de males herbes, les teulades dels edificis s’havien d’apariar, les bardisses estaven deixades i els animals anaven mal alimentats.

Va arribar el juny, i el fenc estava gairebé a punt per a la sega. La vigília de Sant Joan, que va caure en dissabte, el senyor Jones va anar a Willingdon i es va engatar tant al Red Lion que no va tornar fins al diumenge al migdia. Els homes havien munyit les vaques de bon matí i després havien sortit a caçar conills, sense preocupar-se d’alimentar els animals. Quan el senyor Jones va tornar, se’n va anar de seguida a dormir al sofà de la sala amb el News of the World tapant-li la cara, de manera que, quan va arribar el vespre, els animals encara no havien menjat. Al final no ho van poder suportar més. Una vaca va esbotzar la porta del magatzem d’una cornada i tots els animals van començar a menjar de les sitges. Va ser just llavors que el senyor Jones es va despertar. Al cap d’un moment, ell i els seus quatre homes eren al magatzem amb un fuet a la mà, descarregant cops en totes direccions. Això va acabar la paciència dels animals afamats. Tots a l’una, per bé que no ho havien planejat, es van llançar contra els seus torturadors. En Jones i els seus homes de sobte es van trobar rebent tossades i guitzes de totes bandes. La situació se’ls va escapar de les mans. No havien vist mai uns animals que es comportessin d’aquella manera, i l’aixecament sobtat d’unes bèsties que estaven acostumats a bastonejar i maltractar a cor què vols els va deixar ben esglaiats. Al cap de poc van deixar d’intentar defensar-se i van sortir cames ajudeu-me. Un minut després, tots cinc corrien a tot drap pel camí de carro que duia a la carretera, amb els animals empaitant-los triomfalment.

La senyora Jones va treure el nas per la finestra del dormitori, va veure el que passava, va entaforar quatre coses en un maletí i es va esmunyir de la granja per un altre cantó. El Moisès es va envolar de la perxa i la va seguir, esbategant les ales i grallant sorollosament. Mentrestant, els animals havien encalçat en Jones i els seus homes fins a la carretera i havien tancat amb força la porta de barrots de fusta al seu darrere. I així, gairebé sense que s’adonessin del que feien, la rebel·lió havia reeixit: havien expulsat en Jones i la Granja Pairal els pertanyia.

Durant els primers minuts, els animals no acabaven de creure’s la bona sort que havien tingut. El primer que van fer va ser galopar plegats pels límits de la finca, com si volguessin comprovar que no hi havia cap humà amagat enlloc; després van tornar corrent als edificis de la granja per esborrar els últims rastres de l’odiat règim d’en Jones. Van irrompre a la sala dels arreus que hi havia al fons dels estables. Les brides, les argolles, les cadenes dels gossos i els cruels ganivets que el senyor Jones utilitzava per capar els porcells i els xais, tot ho van llançar al pou. Les regnes, els ronsals, els aclucalls i els humiliants morrions, els van tirar a la foguera que cremava al pati. I també hi van fer cap els fuets. Tots els animals van saltar d’alegria en veure els fuets devorats per les flames. El Bola de Neu també va llançar a la foguera les cintes amb què s’ornaven les crineres i les cues dels cavalls els dies de mercat.

—Les cintes —va dir— s’han de considerar com a roba, que és el distintiu d’un ésser humà. Tots els animals han d’anar despullats.

Quan el Bòxer va sentir això, va anar a buscar el barretet de palla que duia a l’estiu perquè les mosques no se li fiquessin a les orelles i el va llançar a la foguera amb tota la resta.

En molt poca estona els animals havien destruït tot el que els recordava el senyor Jones. Llavors el Napoleó els va fer tornar al magatzem i va servir una ració doble de blat per a tothom, amb dues galetes per a cada gos. Tot seguit van cantar «Animals d’Anglaterra» de cap a cap set vegades seguides i, després d’això, es van posar còmodes per passar la nit i van dormir com no havien dormit mai abans.

Però es van despertar a l’alba com sempre i, recordant de sobte el prodigi que s’havia produït, van sortir corrent tots junts en direcció al prat. Cap al mig del prat hi havia un turonet des d’on es dominava gairebé tota la granja. Els animals hi van pujar ben de pressa i, en la claror del matí, van mirar atentament tot el que els envoltava. Sí, allò era seu: tot el que veien era seu! Meravellats per aquesta idea, van començar a guimbar i a fer uns grans salts d’alegria. Van rodolar per la rosada, van clavar grans mossegades a l’herba dolça de l’estiu, van desenterrar gleves de terra negra i en van ensumar l’aroma intensa. Després van fer una ronda d’inspecció per tota la granja i van contemplar muts d’admiració els conreus, els camps de fenc, l’hort, la bassa i el bosquet. Era com si no haguessin vist mai aquelles coses, com si no acabessin de creure’s que tot allò era seu.

Després van tornar en fila als edificis de la granja i es van aturar en silenci davant la porta del mas. També era seu, però tenien por d’entrar-hi. Al cap d’un moment, però, el Bola de Neu i el Napoleó van tirar la porta a terra amb l’espatlla i els animals hi van entrar en fila índia, caminant amb molta cura per no desendreçar res. Van anar de puntetes d’una habitació a l’altra, sense gosar enraonar més fort que en un murmuri i mirant amb temor reverencial aquell luxe increïble: els llits amb els matalassos de plomes, els miralls, el sofà de crin, la catifa de Brussel·les o la litografia de la reina Victòria a la lleixa de la xemeneia de la sala. Quan ja baixaven les escales, es van adonar que la Mollie no hi era. En tornar enrere, els altres van veure que s’havia entretingut al dormitori principal. Havia agafat un tros de cinta blava del tocador de la senyora Jones i, aguantant-se’l a l’espatlla, es mirava al mirall amb un posat ben ximple. Els altres la van recriminar bruscament i van sortir. Es van emportar uns quants pernils que hi havia penjats a la cuina per enterrar-los, i el Bòxer va esbotzar amb una coça el barril de cervesa de la recuina, però, a part d’això, no van tocar res més de tot el mas. Es va decidir allà mateix, per unanimitat, que el mas es conservaria com a museu. Tots van convenir que cap animal no havia de viure-hi mai.

Els animals van esmorzar i, tot seguit, el Bola de Neu i el Napoleó els van tornar a convocar.

—Camarades —va dir el Bola de Neu—, són dos quarts de set i tenim un dia molt llarg per endavant. Avui comencem a segar el fenc. Però, abans, ens hem d’ocupar d’un altre assumpte.

Els porcs van revelar que, durant els últims tres mesos, havien après a llegir i a escriure amb unes antigues beceroles dels fills del senyor Jones que havien trobat a les escombraries. El Napoleó va fer anar a buscar pots de pintura negra i blanca i va guiar els altres fins a la porta de fusta que donava a la carretera. Llavors el Bola de Neu (perquè el Bola de Neu era qui escrivia millor) va agafar una brotxa entre els dos artells de l’unglot, va tapar amb pintura GRANJA PAIRAL, escrit al barrot de dalt de la porta, i a sobre hi va escriure GRANJA DELS ANIMALS. Així és com es diria la granja en endavant. Després d’això, van tornar cap als edificis, on el Bola de Neu i el Napoleó van fer anar a buscar una escala que van repenjar a la paret del fons de la pallissa principal. Van explicar que, gràcies als estudis dels últims tres mesos, els porcs havien aconseguit reduir els principis de l’animalisme a set manaments. Tot seguit escriurien a la paret aquells set manaments, que formarien una llei inalterable segons la qual tots els animals de la Granja dels Animals haurien de viure per sempre més. Amb alguna dificultat (ja que per a un porc no és fàcil mantenir l’equilibri dalt d’una escala), el Bola de Neu s’hi va enfilar i va emprendre la tasca, amb l’Espinguet uns quants travessers més avall aguantant-li el pot de pintura. Els manaments van quedar escrits a la paret enquitranada amb unes grans lletres blanques que es podien llegir des de trenta metres. Deien així:

ELS SET MANAMENTS

1. Tot el que vagi sobre dues potes és un enemic.

2. Tot el que vagi sobre quatre potes o que tingui ales és un amic.

3. Cap animal no portarà roba.

4. Cap animal no dormirà en un llit.

5. Cap animal no beurà alcohol.

6. Cap animal no matarà un altre animal.

7. Tots els animals són iguals.



Va quedar molt polit i, llevat que en lloc d’«amic» hi deia «acim» i que una de les esses mirava cap a l’altra banda, no hi havia cap altra falta d’ortografia. El Bola de Neu ho va llegir en veu alta per als altres. Tots els animals van assentir per mostrar el seu acord absolut, i els més espavilats es van començar a aprendre els manaments de memòria.

—Som-hi, camarades! —va cridar el Bola de Neu, llançant la brotxa—. Tots cap al camp de fenc! Prenguem-nos com una qüestió d’honor acabar la sega més de pressa del que ho farien en Jones i els seus homes.

Però, en aquell moment, les tres vaques, que feia una estona que estaven neguitoses, es van posar a mugir amb força. Feia vint-i-quatre hores que no les munyien, i tenien les metes a punt de rebentar. Després de pensar-ho una mica, els porcs van fer anar a buscar cubells i van munyir les vaques de manera prou satisfactòria, ja que els seus unglots s’adaptaven bé a aquella tasca. Aviat hi va haver cinc cubells de llet cremosa i escumejant que molts animals es van mirar amb força interès.

—Què se’n farà, de tota aquesta llet? —va dir algú.

—En Jones de vegades ens en barrejava una mica amb el segó —va dir una gallina.

—No us amoïneu per la llet, camarades! —va exclamar el Napoleó, plantant-se davant dels cubells—. Ja ens n’encarregarem. La sega és més important. Seguiu el camarada Bola de Neu. Jo vindré d’aquí a uns minuts. Endavant, camarades! El fenc us espera.

I així tots els animals van anar en pes cap al camp de fenc per començar a segar i, quan van tornar al vespre, van veure que la llet havia desaparegut.





3


Com van trescar i suar per recollir el fenc! Però els seus esforços es van veure recompensats, ja que la sega va ser un èxit encara més gran del que havien esperat.

De vegades la feina era feixuga; les eines estaven pensades per als humans i no pas per als animals, i era un gran desavantatge que un animal no pogués fer servir cap estri que l’obligués a plantar-se sobre les potes del darrere. Però els porcs eren tan espavilats que trobaven la manera de superar totes les dificultats. Pel que fa als cavalls, coneixien fins a l’últim racó del camp, i, de fet, dominaven la feina de segar i rastellar molt millor que en Jones i els seus homes. En realitat, els porcs no treballaven, sinó que dirigien i supervisaven els altres. Amb els seus coneixements superiors, era natural que assumissin el lideratge. El Bòxer i la Trèvol es junyien ells mateixos la segadora o el rastell (ara, és clar, ja no calien brides ni regnes) i, amb un pas lent però constant, anaven donant voltes al camp amb un porc caminant al darrere que els cridava: «Arri, camarada!» o «Xo, camarada!», segons feia al cas. I cadascun dels animals, fins al més humil, treballava per segar el fenc i recollir-lo. Fins i tot els ànecs i les gallines es passaven el dia al sol, anant amunt i avall amb petits brins de fenc al bec. Al final van acabar la sega en dos dies menys del que normalment hi esmerçaven en Jones i els seus homes. A més, va ser la collita més gran que s’havia vist mai a la granja. No es va malgastar res; amb la bona vista que tenien, les gallines i els ànecs havien recollit fins a l’última tija. I cap animal de la granja no n’havia robat ni un sol mos.

Durant tot aquell estiu la feina de la granja va anar com un rellotge. Els animals eren feliços com mai no s’haurien imaginat que es pogués ser-ho. Cada mos era un plaer viu i autèntic, ara que era realment el seu propi menjar, produït per ells i per a ells, i no pas repartit per un amo mesquí. Sense els humans, inútils i parasitaris, hi havia més provisions per a tots. També hi havia més temps lliure, malgrat la inexperiència dels animals. Es van trobar amb moltes dificultats —per exemple, més endavant, quan van segar el blat, van haver d’aixafar-lo a l’antiga i espellofar-lo bufant, ja que a la granja no hi havia trilladora—, però la intel·ligència dels porcs i els formidables músculs del Bòxer els van treure de tots els destrets. El Bòxer era l’admiració de tothom. Ja havia estat molt treballador a l’època d’en Jones, però ara semblava que valgués per tres cavalls en lloc d’un; hi havia dies que tota la feina de la granja semblava reposar sobre les seves espatlles imponents. De punta a punta de dia empenyia i estirava, sempre allà on la feina era més feixuga. Havia quedat amb un dels galls joves que als matins el cridés mitja hora més aviat que a la resta, i treballava voluntàriament en allò que semblava més necessari abans que comencés la jornada laboral normal. La seva resposta a qualsevol problema, a qualsevol entrebanc, era: «Treballaré amb més afany!», una frase que va adoptar com a lema particular.

Però tothom treballava segons les seves capacitats. Les gallines i els ànecs, per exemple, van salvar cinc quarteres de blat durant la sega recollint els grans escampats. Ningú no robava, ningú no es queixava de les racions, i les baralles, les mossegades i la gelosia que havien estat habituals en la vida d’altres temps pràcticament havien desaparegut. Ningú no ronsejava, o gairebé ningú. A la Mollie, era veritat, li costava llevar-se als matins, i tenia el costum de plegar d’hora amb el pretext que se li havia ficat una pedra a la peülla. I el comportament de la gata era una mica peculiar. Aviat es va veure que, quan hi havia feina per fer, no la trobaven enlloc. Estava hores i hores desapareguda, i després reapareixia en el moment dels àpats, o al vespre, quan la feina ja estava enllestida, com si no hagués passat res. Però sempre posava unes excuses tan bones i roncava amb tanta tendresa que era impossible no creure en les seves bones intencions. El vell Benjamí, l’ase, no semblava que hagués canviat gaire d’ençà de la rebel·lió. Feia la feina de la mateixa manera lenta i obstinada amb què l’havia fet a l’època d’en Jones, sense ronsejar però sense brindar-se mai a treballar més del compte. No expressava cap opinió sobre la rebel·lió i els resultats que havia comportat. Quan li preguntaven si no era més feliç ara que en Jones no hi era, només deia: «Els ases vivim molt temps. Cap de vosaltres no ha vist mai un ase mort», i els altres s’havien de conformar amb aquesta resposta tan críptica.

Els diumenges no es treballava. L’esmorzar era una hora més tard que de costum i, després d’esmorzar, hi havia una cerimònia que s’observava cada setmana sens falta. Primer de tot s’hissava la bandera. El Bola de Neu havia trobat a la sala dels arreus unes velles estovalles verdes de la senyora Jones i hi havia pintat una peülla i una banya de color blanc. La bandera s’hissava cada diumenge al matí a l’asta plantada al jardí del mas. Era verda, va explicar el Bola de Neu, per representar els camps verds d’Anglaterra, mentre que la peülla i la banya simbolitzaven la futura República dels Animals que sorgiria quan la raça humana hagués estat finalment enderrocada. Després d’hissar la bandera, tots els animals entraven en massa a la pallissa principal per celebrar-hi una assemblea general que anomenaven «la reunió». Aquí es planificava la feina de la setmana entrant i es debatien les propostes. Sempre eren els porcs els qui presentaven les propostes. Els altres animals sabien votar, però no eren mai capaços de pensar propostes pròpies. El Bola de Neu i el Napoleó eren, amb diferència, els més actius en els debats. Però aviat es va veure que no estaven mai d’acord: qualsevol suggeriment de l’un era sempre rebatut per l’altre. Fins i tot quan es va decidir reservar el petit prat que hi havia darrere l’hort com a lloc de repòs per als animals massa grans per treballar —una mesura a la qual ningú no es podia oposar en si mateixa—, hi va haver un debat tumultuós sobre l’edat adequada de jubilació per a cada classe d’animal. La reunió sempre s’acabava amb el cant d’«Animals d’Anglaterra», i la tarda es destinava al lleure.

Els porcs es van reservar la sala dels arreus com a quarter general. Aquí, als vespres, estudiaven els oficis de ferrer, de fuster i altres arts necessàries amb els llibres que havien tret del mas. El Bola de Neu també s’ocupava d’organitzar els altres animals en el que va anomenar «comitès d’animals». Hi treballava de manera incansable. Va crear el Comitè de Producció d’Ous per a les gallines, la Lliga de les Cues Netes per a les vaques, el Comitè per a la Reeducació dels Camarades Salvatges (que tenia per objectiu domesticar les rates i els conills), el Moviment per una Llana més Blanca destinat als xais, i molts d’altres, a més d’instituir les classes de llegir i escriure. En conjunt, aquests projectes van ser un fracàs. L’intent de domesticar els animals salvatges, per exemple, es va frustrar de seguida. Ells van continuar comportant-se més o menys com sempre i, quan se’ls tractava amb generositat, simplement se n’aprofitaven. La gata es va unir al Comitè de Reeducació i hi va tenir un paper molt actiu durant uns quants dies. Una vegada se la va veure asseguda en una teulada, parlant amb alguns pardals que estaven fora de l’abast de les seves urpes. Els explicava que ara tots els animals eren camarades i que qualsevol pardal que ho volgués se li podia acostar i posar-se-li a la pota; els pardals, però, van mantenir la distància.

Les classes de llegir i escriure, en canvi, van ser un gran èxit. A la tardor gairebé tots els animals de la granja estaven poc o molt alfabetitzats.

Pel que fa als porcs, ja sabien llegir i escriure perfectament. Els gossos van aprendre a llegir força bé, però no els interessava llegir llevat dels set manaments. La Muriel, la cabra, llegia una mica millor que els gossos i, de vegades, als vespres, llegia als altres retalls de diari que trobava a les escombraries. El Benjamí llegia tan bé com si fos un dels porcs, però no exercitava mai aquesta facultat. Que ell sabés, deia, no hi havia res que valgués la pena llegir. La Trèvol es va aprendre tot l’alfabet, però no sabia ajuntar paraules. El Bòxer no passava de la lletra D. Traçava la A, la B, la C i la D a la pols amb la seva enorme peülla, i llavors es quedava mirant les lletres fixament, amb les orelles tirades enrere, sacsejant de tant en tant el serrell, intentant amb totes les forces recordar quines venien després, però no se’n sortia mai. De fet, alguna vegada es va aprendre la E, la F, la G i la H, però, un cop se les sabia, s’adonava que havia oblidat la A, la B, la C i la D. Al final va decidir conformar-se amb les quatre primeres lletres, i les escrivia una vegada o dues al dia per refrescar la memòria. La Mollie es va negar a aprendre cap lletra que no fos de les cinc amb què s’escrivia el seu nom. Les feia totes molt polides amb branquillons, i després les decorava amb una flor o dues i hi caminava al voltant tot contemplant-les.

Cap dels altres animals de la granja no va poder anar més enllà de la lletra A. També es va veure que els animals més toixos, com ara els xais, les gallines i els ànecs, eren incapaços d’aprendre’s de memòria els set manaments. Després de pensar-ho molt, el Bola de Neu va declarar que els set manaments es podien reduir, de fet, a una sola màxima, a saber: «Quatre potes sí, dues potes no». Aquesta màxima, va dir, contenia el principi essencial de l’animalisme. Qualsevol que la copsés completament estaria fora del perill de les influències humanes. D’entrada els ocells s’hi van oposar, ja que els semblava que ells també tenien dues potes, però el Bola de Neu els va demostrar que no era pas així.

—L’ala d’un ocell, camarades —va dir—, és una extremitat de propulsió, no pas de manipulació. Per tant, s’ha de considerar com una pota. El tret distintiu de l’home és la mà, l’instrument amb què comet totes les maldats.

Els ocells no van entendre les paraules tan llargues del Bola de Neu, però van acceptar l’explicació, i tots els animals més humils es van posar a aprendre’s de memòria la nova màxima. La frase QUATRE POTES SÍ, DUES POTES NO es va escriure a la paret del fons de la pallissa, damunt els set manaments i amb lletres més grosses. Un cop se la van aprendre de memòria, els xais es van aficionar molt a aquesta màxima i, quan estaven ajaguts al prat, sovint es posaven a belar: «Quatre potes sí, dues potes no!», i s’hi estaven hores i hores, sense cansar-se’n mai.

Al Napoleó no li interessaven els comitès del Bola de Neu. Deia que l’educació dels menuts era més important que qualsevol cosa que es pogués fer per als qui ja eren grans. Resultava que la Jessie i la Campaneta havien parit poc després de la sega del fenc, i havien tingut nou cadells ben ferms entre totes dues. Tan bon punt van estar deslletats, el Napoleó els va separar de les mares, dient que ell mateix es faria responsable de la seva educació. Els va dur a una golfa a la qual només es podia accedir amb una escala de mà des de la sala dels arreus, i els tenia allà tan aïllats que la resta de la granja aviat es va oblidar de la seva existència.

El misteri d’on anava a parar la llet es va aclarir aviat. Es barrejava cada dia amb el segó dels porcs. Les pomes primerenques començaven a madurar, i l’herba de l’hort era plena de les que havien caigut amb el vent. Els animals havien suposat que es repartirien de manera equitativa; un dia, però, es va donar l’ordre que totes les pomes caigudes es recollissin i es portessin a la sala d’arreus perquè en disposessin els porcs. Davant d’això, alguns dels altres animals van murmurar, però no va servir de res. Tots els porcs estaven completament d’acord en aquest punt, fins i tot el Bola de Neu i el Napoleó. Van enviar l’Espinguet a donar les explicacions pertinents als altres.

—Camarades! —va cridar l’Espinguet—. No us imagineu, espero, que els porcs fem això amb un esperit d’egoisme i privilegi, oi? De fet, a molts de nosaltres no ens agraden ni la llet ni les pomes. Jo mateix no les puc veure. L’únic objectiu que perseguim quedant-nos aquests aliments és preservar la nostra salut. La llet i les pomes (ho ha demostrat la ciència, camarades) contenen substàncies absolutament necessàries per al benestar dels porcs. Els porcs treballem amb el cervell. Tota l’administració i l’organització d’aquesta granja depenen de nosaltres. Nit i dia vetllem perquè estigueu bé. És per vosaltres que bevem aquesta llet i mengem aquestes pomes. Sabeu què passaria si els porcs no complíssim les nostres obligacions? Doncs que en Jones tornaria! Sí, en Jones tornaria! I estic segur, camarades —va cridar l’Espinguet en un to gairebé de súplica, saltironant d’un costat a l’altre i remenant la cua—, estic segur que no hi ha ningú entre vosaltres que vulgui veure tornar en Jones, oi?

Si hi havia una cosa que els animals sabien del cert era que no volien que en Jones tornés. Quan l’Espinguet els va plantejar la qüestió d’aquesta manera, no van tenir res més a dir. La importància que els porcs es mantinguessin ben sans era més que evident. Així, es va acordar sense més discussions que la llet i les pomes caigudes (així com la collita principal de pomes quan maduressin) es reservarien exclusivament per als porcs.





4


Cap a final d’estiu, la notícia sobre el que havia passat a la Granja dels Animals s’havia estès per mig comtat. El Bola de Neu i el Napoleó enviaven cada dia uns quants estols de coloms amb instruccions de barrejar-se amb els animals de les granges veïnes, explicar-los la història de la rebel·lió i ensenyar-los la melodia d’«Animals d’Anglaterra».

El senyor Jones s’havia passat la major part d’aquest temps assegut al Red Lion de Willingdon, queixant-se a qualsevol que volgués escoltar-lo de la monstruosa injustícia que havia patit en ser expulsat de la seva propietat per una colla d’animals inútils. Els altres propietaris se’n compadien en general, però d’entrada no li oferien gaire ajuda. En el fons, cadascun es preguntava secretament si, d’alguna manera, no podia aprofitar la desgràcia d’en Jones en benefici propi. Era una sort que els propietaris de les dues granges que confrontaven amb la Granja dels Animals estiguessin sempre a matadegolla. Una de les granges, que es deia Foxwood, era una gran propietat, deixada i antiquada, en bona part coberta de bosc, amb tots els prats pelats i les bardisses en unes condicions lamentables. El propietari, el senyor Pilkington, era un terratinent bonhomiós que passava la major part del temps pescant o caçant, segons la temporada. L’altra granja, que es deia Pinchfield, era més petita i estava més ben cuidada. El propietari era el senyor Frederick, un home sever i astut, perpètuament embolicat en judicis i amb fama de bon negociador. Aquest parell es tenien tanta tírria que els costava arribar a cap acord, encara que fos en defensa dels seus interessos.

Tot i així, tant l’un com l’altre estaven molt espantats per la rebel·lió de la Granja dels Animals, i feien tots els possibles per evitar que els seus animals en sabessin gaires coses. Al principi van fer veure que es reien de la idea que uns animals poguessin portar una granja tots sols. Allò s’acabaria en quinze dies, van dir. Van fer córrer que els animals de la Granja Pairal (insistien a dir-ne «Granja Pairal»; no pensaven tolerar el nom de «Granja dels Animals») es barallaven sense parar i que, a més, s’estaven morint de gana molt de pressa. Quan va passar el temps i es va fer evident que els animals no s’havien mort de gana, en Frederick i en Pilkington van canviar de discurs i van començar a parlar de la terrible maldat que ara imperava a la Granja dels Animals. Van difondre que els animals hi practicaven el canibalisme, es torturaven els uns als altres amb ferradures roents i compartien les femelles. Això era el que resultava de rebel·lar-se contra les lleis de la natura, asseguraven en Frederick i en Pilkington.

Amb tot, ningú no s’acabava de creure aquestes històries. Els rumors d’una granja meravellosa, d’on s’havien expulsat els humans i on els animals administraven els seus propis assumptes, van continuar circulant en versions vagues i tergiversades, i durant aquell any una onada de rebel·lia va recórrer tota la rodalia. Uns bous que sempre havien estat dòcils de sobte es tornaven salvatges, els xais trencaven les bardisses i devoraven el trèvol, les vaques abocaven les lleteres, els cavalls de caça es negaven a saltar les tanques i llançaven els genets a l’altra banda. I, per damunt de tot, la melodia d’«Animals d’Anglaterra», i també la lletra, era coneguda pertot arreu. S’havia escampat a una velocitat increïble. Els humans no podien contenir la ràbia quan sentien aquesta cançó, tot i que feien veure que els semblava ridícula. No podien entendre, deien, que fins i tot els animals es veiessin amb cor de cantar una poca-soltada tan infecta. Qualsevol animal que enxampaven cantant-la era fuetejat a l’acte. I, malgrat tot, la cançó era irreprimible. Les merles la piulaven a les bardisses, els coloms la parrupejaven als oms, es va filtrar en el fragor de les fargues i en el repic de les campanes de les esglésies. I, quan els humans l’escoltaven, tremolaven en secret, ja que hi sentien la profecia del seu malfat.

A principi d’octubre, quan el blat ja s’havia segat i agarberat i una part ja estava batut, un estol de coloms van travessar el cel a tota velocitat i van aterrar al pati de la Granja dels Animals d’allò més esverats. En Jones i tots els seus homes, amb mitja dotzena més de Foxwood i Pinchfield, havien entrat per la porta de fusta i ja pujaven pel camí de carro que menava a la granja. Tots duien bastons, llevat d’en Jones, que encapçalava el grup amb una escopeta a les mans. Era evident que volien intentar recuperar la granja.

Els animals feia temps que ho esperaven, i s’havien preparat degudament. El Bola de Neu, que havia estudiat un antic llibre de les campanyes de Juli Cèsar que havia trobat al mas, era l’encarregat de les operacions defensives. Va donar les ordres ràpidament i, al cap d’un parell de minuts, cada animal ja era al seu lloc.

Mentre els humans s’acostaven als edificis de la granja, el Bola de Neu va llançar el primer atac. Tots els coloms, fins a un total de trenta-cinc, van sobrevolar els caps dels homes i van defecar des de l’aire; i, mentre els homes s’ocupaven d’això, les oques, que s’havien amagat darrere la bardissa, van sortir rabents i els van picotejar amb fúria els panxells. Ara bé, això era només una petita escaramussa destinada a crear un cert caos, i els homes van arruixar fàcilment les oques a bastonades. Ara el Bola de Neu va llançar la segona línia d’atac. La Muriel, el Benjamí i tots els xais, amb el Bola de Neu al capdavant, van escometre els homes tossant i empenyent per totes bandes, mentre el Benjamí es girava i els clavava coces amb les seves petites peülles. Però, una vegada més, els homes, amb els bastons i les botes ferrades, van ser massa forts per a ells; i, de sobte, amb un esgüell del Bola de Neu, que era el senyal de retirada, tots els animals van girar cua i es van esquitllar per la porta del pati.

Els homes van fer un crit triomfal. Van veure —així és com s’ho van imaginar— que els seus enemics fugien i van començar a encalçar-los sense cap mena d’ordre. Això era justament el que el Bola de Neu havia pretès. Tan bon punt van ser dins el pati, els tres cavalls, les tres vaques i la resta dels porcs, que estaven emboscats a l’estable de les vaques, els van sortir de sobte per la rereguarda i els van impedir la retirada. Ara el Bola de Neu va donar el senyal de càrrega. Ell mateix va sortir disparat cap a en Jones. En Jones el va veure venir, va aixecar l’escopeta i va disparar. Els perdigons van fer unes esgarrinxades sangonoses al llom del Bola de Neu, i un xai va caure mort. Sense aturar-se ni un instant, el Bola de Neu va llançar els seus cent quilos contra les cames d’en Jones. En Jones va sortir volant fins a una pila de fems i l’escopeta li va marxar de les mans. Però l’espectacle més aterridor de tots era el Bòxer, que s’alçava sobre les potes del darrere i, talment com un semental, anava etzibant coces amb les seves enormes peülles de ferro. La primera va encertar el cap d’un mosso d’estable de Foxwood i el va deixar estès sobre el fang. En veure això, uns quants homes van deixar els bastons i van intentar córrer. Estaven esglaiats i, al cap d’un moment, tots els animals junts van començar a perseguir-los fent voltes al pati. Van rebre cornades, coces, mossegades i trepitjades. No hi va haver cap animal de la granja que no es vengés d’ells a la seva manera. Fins i tot la gata va saltar de sobte d’una teulada a les espatlles d’un vaquer i va clavar les urpes al coll de l’home, que va deixar anar un crit terrible. En un moment que la sortida va quedar lliure, els homes ho van aprofitar per sortir corrent del pati i fugir cap a la carretera cames ajudeu-me. I així, cinc minuts després de la invasió, es van batre en una vergonyosa retirada pel mateix camí per on havien arribat, amb un estol d’oques bufant al seu darrere i picotejant-los els panxells fins al final.

Van desaparèixer tots els homes llevat d’un. Al pati, el Bòxer tustava amb la peülla el mosso d’estable, estès al fang de bocaterrosa, i intentava girar-lo. El noi no es movia.

—És mort —va dir el Bòxer afligit—. Jo no ho volia fer. No recordava que anava ferrat. Qui s’ho creurà, que no ho he fet expressament?

—Res de sentimentalismes, camarada! —va cridar el Bola de Neu mentre les ferides encara li sagnaven—. La guerra és la guerra. L’únic home bo és l’home mort.

—Jo no vull llevar la vida a ningú, ni tan sols als homes —va repetir el cavall amb els ulls plens de llàgrimes.

—On és la Mollie? —va exclamar algú.

En efecte, la Mollie no hi era. Per un moment hi va haver un gran neguit; es va témer que els homes li haguessin fet mal o fins i tot que se l’haguessin endut. Al final, però, la van trobar amagada a l’estable, al seu compartiment, amb el cap enfonsat al fenc de la menjadora. Havia fugit així que havia sentit l’escopetada. I, quan els altres van tornar de buscar-la, van trobar que el mosso d’estable, que de fet només havia quedat atuït, s’havia refet i s’havia esquitllat.

Ara els animals es van tornar a reunir tots esverats, i cadascun explicava les seves proeses durant la batalla a plens pulmons. De seguida es va celebrar la victòria de manera improvisada. Van hissar la bandera i van cantar «Animals d’Anglaterra» unes quantes vegades, i després van fer un funeral solemne per al xai que havia mort, a la tomba del qual es va plantar un arç blanc. Al costat de la tomba el Bola de Neu va pronunciar un breu discurs en què va insistir en la necessitat que tots els animals estiguessin disposats a morir per la Granja dels Animals si calia.

Els animals van decidir per unanimitat crear una condecoració militar, l’Heroi Animal de Primera Categoria, que va ser concedida allà mateix al Bola de Neu i al Bòxer. Consistia en una medalla de llautó (de fet, eren unes plaques antigues per als cavalls que havien trobat a la sala dels arreus), que s’havia de portar els diumenges i els dies festius. També van crear el rang d’Heroi Animal de Segona Categoria, que es va concedir pòstumament al xai mort.

Es va debatre molt sobre com s’havia de dir la batalla. Al final la van anomenar la batalla de l’Estable de les Vaques, ja que era allà on s’havia fet l’emboscada. Havien trobat l’escopeta del senyor Jones abandonada al fang, i se sabia que hi havia una reserva de cartutxos al mas. Es va decidir col·locar l’escopeta al peu de l’asta, com una peça d’artilleria, i disparar-la dos cops l’any: un el 12 d’octubre, l’aniversari de la batalla de l’Estable de les Vaques, i l’altre per Sant Joan, l’aniversari de la rebel·lió.





5


A mesura que s’acostava l’hivern, la Mollie donava cada vegada més problemes. Cada matí arribava tard a treballar i s’excusava dient que s’havia adormit, i es queixava d’uns dolors misteriosos, tot i que tenia sempre una bona gana. Amb qualsevol pretext s’escapava de la feina i s’arribava a la bassa, on es quedava mirant el seu reflex a l’aigua com una beneita. Però també hi havia rumors d’una cosa més greu.

Un dia, quan la Mollie va entrar alegrement al pati, remenant la llarga cua i mastegant un bri de palla, la Trèvol la va agafar a part i li va dir:

—Mollie, t’he de parlar d’una cosa molt greu. Aquest matí t’he vist mirant per sobre la bardissa que separa la Granja dels Animals de Foxwood. Un dels homes del senyor Pilkington estava plantat a l’altre costat de la bardissa. I, tot i que jo era molt lluny, estic gairebé segura que he vist com et parlava i com tu deixaves que t’acariciés el morro. Què vol dir això, Mollie?

—No m’ha parlat! I no he deixat que m’acariciés el morro! No és veritat! —va cridar la Mollie, que va començar a fer cabrioles i a potejar.

—Mollie! Mira’m a la cara. Em dones la teva paraula d’honor que aquell home no t’acariciava el morro?

—No és veritat! —va repetir la Mollie, però no va poder mirar la Trèvol a la cara i, al cap d’un moment, va girar cua i se’n va anar galopant camp enllà.

La Trèvol va tenir una idea. Sense dir res als altres, va anar al compartiment de la Mollie i va remoure la palla amb la peülla. Amagats sota la palla hi havia una petita pila de terrossos de sucre i un grapat de cintes de diferents colors.

Al cap de tres dies, la Mollie va desaparèixer. Durant algunes setmanes ningú no va saber on parava, fins que els coloms van informar que l’havien vist a l’altra punta de Willingdon. Estava enganxada a les vares d’un elegant carruatge pintat de negre i vermell, aturat davant una taverna. Un home gras i cara-roig que duia uns calçons de quadres i polaines, amb pinta de taverner, li acariciava el morro i li donava sucre. Anava molt ben esquilada i portava una cinta vermella al serrell. Semblava que s’ho passés bé, van dir els coloms. Cap animal no va tornar a parlar mai més de la Mollie.

Al gener va començar a fer un fred glacial. La terra era com el ferro, i als camps no es podia fer res. Es van celebrar moltes reunions a la pallissa principal, i els porcs es van ocupar de planificar la feina de la temporada següent. Ja s’havia acceptat que els porcs, que eren manifestament més llestos que els altres animals, havien de decidir totes les qüestions relatives a l’administració de la granja, si bé les seves decisions s’havien de ratificar amb el vot de la majoria. Aquesta organització hauria funcionat prou bé si no hagués estat per les disputes entre el Bola de Neu i el Napoleó. Aquest parell discrepaven en cada punt en què era possible discrepar. Si l’un proposava sembrar més superfície d’ordi, l’altre demanava més superfície de civada, i si l’un deia que aquest camp i aquell altre eren perfectes per a les cols, l’altre assegurava que només servien per plantar-hi tubercles. Cadascun tenia els seus seguidors, i va haver-hi alguns debats violents. A les reunions, el Bola de Neu sovint guanyava la majoria gràcies als seus discursos brillants, però el Napoleó era millor a l’hora d’aconseguir suports entre sessió i sessió. Sobretot tenia bon predicament entre els xais. Últimament, els xais havien començat a belar «Quatre potes sí, dues potes no» tant si venia a tomb com si no, i sovint interrompien les reunions amb això. Es va observar que solien entonar «Quatre potes sí, dues potes no» especialment en els moments crucials dels discursos del Bola de Neu. El Bola de Neu havia estudiat minuciosament alguns números endarrerits de la revista Pagès i ramader que havia trobat al mas, i tenia molts projectes per fer innovacions i millores. Parlava amb coneixement de causa sobre el drenatge dels camps, l’ensitjament i els adobs bàsics, i havia dissenyat un complicat sistema perquè tots els animals deixessin caure els excrements directament als camps, en un lloc diferent cada dia, per estalviar-se la feina de traginar-los. El Napoleó no presentava mai cap projecte propi, però deia serenament que els del Bola de Neu quedarien en no-res, i semblava que esperés el moment idoni per fer alguna cosa. Però, de totes les controvèrsies que van tenir, cap no va ser tan aferrissada com la que hi va haver entorn del molí de vent.

Al prat llarg, no gaire lluny dels edificis, hi havia un turonet que era el punt més elevat de la granja. Després d’explorar el terreny, el Bola de Neu va determinar que aquell era el lloc ideal per a un molí de vent, que podria fer funcionar una dinamo i subministrar electricitat a la granja. Això permetria il·luminar els estables i escalfar-los a l’hivern, i també faria anar una serra circular, una trituradora de palla, una talladora de remolatxa farratgera i una munyidora elèctrica. Els animals no havien sentit mai a parlar de res d’això (perquè la granja era antiquada i només hi havia la maquinària més rudimentària), i van escoltar admirats mentre el Bola de Neu evocava imatges de màquines fantàstiques que farien la feina totes soles mentre ells pasturaven tranquil·lament pels camps o cultivaven la intel·ligència amb la lectura i la conversa.

El Bola de Neu va enllestir els plànols per al molí de vent en poques setmanes. Els detalls mecànics van sortir sobretot de tres llibres que havien pertanyut al senyor Jones: Mil coses útils per millorar la casa, Tothom pot fer de paleta i Electricitat per a principiants. El Bola de Neu feia servir d’estudi un cobert on hi havia hagut les incubadores i que tenia un terra de fusta sobre el qual es podia dibuixar. Es passava hores i hores allà tancat. Mantenint els llibres oberts amb una pedra, i amb un guix agafat entre els dos artells de l’unglot, es movia ràpidament amunt i avall, dibuixant línies i més línies i fent lleus gemecs d’alegria. De mica en mica, els plànols es van convertir en un complicat garbuix de manetes i engranatges que cobria més de la meitat del terra i que els altres animals trobaven absolutament incomprensible però molt impressionant. Tots anaven a veure els dibuixos del Bola de Neu almenys un cop al dia. Fins i tot hi passaven les gallines i els ànecs, que caminaven amb molt de compte per no trepitjar els traços de guix. Només el Napoleó se’n mantenia allunyat. S’havia declarat contrari al molí de vent des del principi. Un dia, però, es va presentar a examinar els plànols de manera inesperada. Va caminar feixugament pel cobert, va observar amb atenció tots els detalls dels plànols, els va ensumar un parell de vegades i, després, es va quedar una estona plantat mirant-se’ls de cua d’ull; llavors, de sobte va aixecar una pota, va orinar sobre els plànols i se’n va anar sense dir ni ase ni bèstia.

Tota la granja estava profundament dividida sobre el tema del molí de vent. El Bola de Neu no negava que construir-lo seria una empresa difícil. Haurien de traginar les pedres i aixecar les parets, després haurien de confeccionar les veles de les aspes i, finalment, necessitarien dinamos i cables. (El Bola de Neu no va explicar com aconseguirien tot això). Però va afirmar que es podia fer tot en un any. I a partir de llavors, va declarar, s’estalviarien tanta feina que els animals només haurien de treballar tres dies a la setmana. El Napoleó, en canvi, argumentava que la gran necessitat del moment era augmentar la producció alimentària i que, si perdien el temps amb el molí de vent, es moririen tots de gana. Els animals es van alinear en dos bàndols amb els eslògans: «Vota el Bola de Neu i la setmana de tres dies» i «Vota el Napoleó i la menjadora plena». El Benjamí va ser l’únic animal que no es va manifestar a favor de ningú. Es resistia a creure que hi hauria més menjar o que el molí de vent hagués d’estalviar feina. Amb molí o sense, va dir, la vida continuaria com sempre, és a dir, malament.

A part de les disputes sobre el molí, també hi havia la qüestió de la defensa de la granja. Tothom era ben conscient que, tot i haver estat derrotats a la batalla de l’Estable de les Vaques, els humans podien fer un nou intent, aquesta vegada més decidit, per recuperar la granja i restituir-hi el senyor Jones. Ara encara tenien més motius per fer-ho, ja que la notícia de la seva derrota s’havia escampat per tota la rodalia i havia fet que els animals de les granges veïnes estiguessin més revoltosos que mai. Com de costum, el Bola de Neu i el Napoleó no estaven d’acord. Segons el Napoleó, el que els animals havien de fer era aconseguir armes de foc i aprendre a utilitzar-les. Segons el Bola de Neu, havien d’enviar més i més coloms i atiar la rebel·lió entre els animals de les altres granges. L’un sostenia que, si no podien defensar-se, segur que els envairien, mentre que l’altre assegurava que, si hi havia rebel·lions a tot arreu, no tindrien necessitat de defensar-se. Els animals escoltaven primer el Napoleó, després el Bola de Neu, i eren incapaços de decidir qui dels dos tenia raó; de fet, sempre estaven d’acord amb el que parlava en aquell moment.

Al final va arribar el dia en què el Bola de Neu va tenir els plànols a punt. A la reunió del diumenge següent, s’havia de sotmetre a votació la qüestió de si començaven a treballar en el molí de vent o no. Quan els animals es van haver aplegat a la pallissa principal, el Bola de Neu es va aixecar i, tot i que de tant en tant l’interrompia el bel dels xais, va exposar els seus motius per defensar la construcció del molí. Tot seguit, el Napoleó es va aixecar per contestar. Va dir molt serenament que el molí era una bajanada i que aconsellava que ningú no hi votés a favor, i va tornar a seure de seguida; havia parlat amb prou feines mig minut, i semblava que tant li fes l’efecte que hagués produït. En veure això, el Bola de Neu es va alçar d’un salt i, fent callar els xais, que havien començat a belar de nou, va fer una crida apassionada a favor del molí de vent. Fins ara les simpaties dels animals s’havien repartit d’una manera més o menys equitativa, però en un moment l’eloqüència del Bola de Neu els va entusiasmar. Amb frases brillants va pintar la imatge del que podria ser la Granja dels Animals quan s’haguessin tret del damunt la feina més bruta. Ara la seva imaginació va anar molt més enllà de les trituradores de palla i les talladores de remolatxa. L’electricitat, va dir, podria fer anar trilladores, arades, conreadores, corrons, batedors i lligadores, a més de subministrar als estables llum elèctrica, aigua freda i calenta i un radiador elèctric. Quan va acabar de parlar, no hi havia dubte de com aniria la votació. Però, just en aquell moment, el Napoleó es va aixecar i, llançant una peculiar mirada de reüll al Bola de Neu, va fer un grinyol agut com ningú no li havia sentit mai.

Tot seguit es va sentir un udol terrible a fora, i nou gossos enormes que duien collars de tatxes van entrar saltant a la pallissa. Van anar de dret cap al Bola de Neu, que va fer un bot just a temps per escapar-se de les queixalades. Al cap d’un moment, va sortir per la porta amb els gossos al darrere. Massa atònits i espantats per dir res, tots els animals es van apinyar davant la porta per veure la persecució. El Bola de Neu travessava rabent pel prat llarg que duia a la carretera. Corria com només un porc pot córrer, però els gossos li trepitjaven els talons. De sobte, va relliscar i va semblar que l’atrapaven. Però es va aixecar i va córrer més de pressa que mai, i després els gossos van tornar a recuperar terreny. Un va estar a punt de mossegar-li la cua, però el Bola de Neu va poder treure-la just a temps. Llavors va fer un últim esforç i, amb pocs centímetres d’avantatge, es va esmunyir per un forat de la bardissa i ja no el van veure més.

Callats i aterrits, els animals van tornar a entrar a la pallissa. Al cap d’un moment, els gossos van tornar fent salts. De primer ningú no havia estat capaç d’imaginar-se d’on sortien aquelles bèsties, però el problema es va resoldre ben aviat: eren els cadells que el Napoleó havia separat de les mares i havia pujat d’amagat. Tot i que encara no havien acabat de créixer, eren uns gossos molt grossos, i tenien un aspecte tan ferotge com els llops. Es van quedar a prop del Napoleó. Tothom es va fixar que remenaven la cua de la mateixa manera que els altres gossos havien fet amb el senyor Jones.

El Napoleó, seguit dels gossos, va pujar a la plataforma des d’on el Comandant havia pronunciat el seu discurs. Va anunciar que, en endavant, les reunions del diumenge al matí s’havien acabat. Eren innecessàries, va dir, i una pèrdua de temps. En el futur, tots els assumptes relacionats amb el funcionament de la granja els resoldria un comitè especial de porcs, presidit per ell mateix. Aquest comitè es reuniria en privat i després comunicaria les decisions als altres. Els animals continuarien congregant-se els diumenges al matí per saludar la bandera, cantar «Animals d’Anglaterra» i rebre les ordres de la setmana; però no hi hauria més debats.

Malgrat la commoció que els havia provocat l’expulsió del Bola de Neu, els animals van quedar consternats en sentir aquest anunci. Alguns haurien protestat si haguessin pogut trobar els arguments adequats. Fins i tot el Bòxer estava una mica trasbalsat. Va tirar les orelles enrere, va sacsejar el serrell unes quantes vegades i va intentar posar ordre als seus pensaments; però al final no se li va acudir res per dir. Alguns porcs, però, van ser més eloqüents. Quatre porcells de la primera fila van emetre uns esgüells estridents de desaprovació, i tots quatre es van aixecar d’un bot i es van posar a parlar a la vegada. Però, de sobte, els gossos asseguts al voltant del Napoleó van fer uns grunyits fondos i amenaçadors, i els porcells van callar i van tornar a seure. Llavors els xais van esclatar amb uns bels eixordadors de «Quatre potes sí, dues potes no!», que van durar gairebé un quart i van posar fi a qualsevol possibilitat de debat.

Després l’Espinguet va anar per tota la granja a explicar als altres la nova organització.

—Camarades —va dir—, confio que tots els animals que sou aquí aprecieu el sacrifici que el camarada Napoleó ha fet assumint aquesta feina suplementària. No us cregueu, camarades, que el lideratge sigui un plaer! Al contrari, és una responsabilitat feixuga i greu. Ningú no creu amb més fermesa que el camarada Napoleó que tots els animals són iguals. Ell estaria encantat de deixar que vosaltres mateixos prenguéssiu les decisions. Però, de vegades, podríeu prendre decisions incorrectes, camarades, i llavors com ens trobaríem? Imagineu-vos que haguéssiu decidit seguir el Bola de Neu amb aquesta enredada del molí de vent… El Bola de Neu, que, com sabem ara, no era més que un criminal.

—Va lluitar amb coratge a la batalla de l’Estable de les Vaques —va dir algú.

—Amb el coratge no n’hi ha prou —va replicar l’Espinguet—. La lleialtat i l’obediència són més importants. I, pel que fa a la batalla de l’Estable de les Vaques, crec que arribarà el dia que descobrirem que el paper que hi va tenir el Bola de Neu s’ha exagerat molt. Disciplina, camarades, disciplina de ferro! Aquesta és la divisa per a avui. Un pas en fals i tindrem els enemics a sobre. Suposo, camarades, que no voleu que torni en Jones, oi?

Una vegada més, aquest argument va ser irrebatible. Sense cap mena de dubte, els animals no volien que tornés en Jones; si celebrar debats els diumenges al matí podia fer que tornés, llavors els debats s’havien d’acabar. El Bòxer, que ara ja havia tingut temps de pensar-ho bé, va expressar el sentiment general: «Si el camarada Napoleó ho diu, deu ser veritat». I, a partir d’aquell moment, va adoptar la màxima: «El Napoleó sempre té raó», a més del seu lema particular: «Treballaré amb més afany».

En aquell moment, el temps ja havia millorat i els animals havien començat la llaura de la primavera. El cobert on el Bola de Neu havia dibuixat els plànols del molí de vent estava tancat i barrat, i tothom suposava que els plànols s’havien esborrat de terra. Cada diumenge al matí, a les deu en punt, els animals es reunien a la pallissa principal per rebre les ordres de la setmana. La calavera del vell Comandant, ja sense carn, havia estat desenterrada de l’hort i col·locada sobre una soca al peu de l’asta, al costat de l’escopeta. Després d’hissar la bandera, els animals desfilaven davant la calavera amb pas reverencial abans d’entrar a la pallissa. Ara ja no seien tots junts com abans. El Napoleó, amb l’Espinguet i un altre porc que es deia Mínimus, que tenia molta traça a compondre cançons i poemes, seien al davant de la plataforma elevada, amb els nou gossos joves formant un semicercle al seu voltant i els altres porcs asseguts al darrere. La resta dels animals seien de cara a ells a la nau principal de la pallissa. El Napoleó llegia en veu alta les ordres de la setmana amb un estil brusc i marcial, i, després de cantar una sola vegada «Animals d’Anglaterra», tots els animals es dispersaven.

El tercer diumenge després de l’expulsió del Bola de Neu, els animals van quedar una mica parats en sentir que el Napoleó anunciava que finalment el molí de vent es construiria. No va donar cap motiu per haver canviat d’opinió, sinó que es va limitar a avisar als animals que aquella tasca suplementària comportaria treballar de valent, i que fins i tot potser caldria reduir les racions. Tots els plànols, però, estaven preparats, fins a l’últim detall. Un comitè especial de porcs hi havia treballat les tres últimes setmanes. Es preveia que la construcció del molí de vent, juntament amb altres millores, duraria un parell d’anys.

Aquell vespre l’Espinguet va explicar en privat als altres animals que, en realitat, el Napoleó no s’havia oposat mai al molí de vent. Al contrari, era ell qui n’havia proposat la construcció des del principi, i el plànol que el Bola de Neu havia dibuixat al terra del cobert de les incubadores l’havia robat, de fet, d’entre els papers del Napoleó. El molí de vent era, en realitat, una creació del mateix Napoleó. Llavors, va preguntar algú, per què l’havia criticat amb tanta duresa? L’Espinguet va fer una expressió maliciosa. Allò, va dir, demostrava l’astúcia del camarada Napoleó. Havia fet veure que estava en contra del molí, només com una maniobra per desempallegar-se del Bola de Neu, que era un personatge perillós i una mala influència. Ara que el Bola de Neu ja no molestava, el pla podia avançar sense que ell hi interferís. D’això, va afegir l’Espinguet, se’n deia tàctica. Ho va repetir unes quantes vegades: «Tàctica, camarades, tàctica!», mentre saltironava fent cercles i remenava la cua tot enriolat. Els animals no acabaven d’entendre què volia dir la paraula, però l’Espinguet parlava d’una manera tan convincent, i els tres gossos que casualment l’acompanyaven grunyien d’una manera tan amenaçadora, que van acceptar les seves explicacions sense fer més preguntes.





6


Tot aquell any els animals van treballar com esclaus. Però eren feliços treballant; no escatimaven cap esforç ni cap sacrifici, conscients que tot el que feien era per al seu propi benefici i per als de la seva espècie que vindrien després, i no pas per a una colla d’humans dropos i lladres.

Durant la primavera i l’estiu van trescar seixanta hores a la setmana, i a l’agost el Napoleó va anunciar que també es treballaria els diumenges a la tarda. Aquest treball era estrictament voluntari, però a qualsevol animal que se n’absentés se li reduirien les racions de menjar a la meitat. Tot i així, es va considerar necessari deixar algunes feines per fer. La sega no va anar tan bé com l’any anterior, i dos camps que s’haurien haver sembrat amb tubercles a principi d’estiu no es van sembrar perquè la llaura no s’havia acabat amb prou antelació. Es podia preveure que l’hivern següent seria dur.

El molí de vent va presentar dificultats inesperades. A la granja hi havia una bona pedrera de roca calcària, i havien trobat una bona quantitat de sorra i ciment en un dels coberts, de manera que disposaven de tots els materials de construcció. Però el problema que els animals no van poder solucionar d’entrada va ser el de trencar la pedra en trossos d’una mida adequada. No semblava que hi hagués cap altra manera de fer-ho que no fos amb pics i palanques, unes eines que no podien manejar perquè cap animal no podia aguantar-se sobre les potes del darrere. Només després de setmanes d’esforços inútils a algú se li va acudir una bona idea: aprofitar la força de la gravetat. El fons de la pedrera era ple de roques enormes, massa grosses per fer-les servir tal com eren. Els animals les subjectaven amb cordes i després, tots junts, vaques, cavalls, xais, qualsevol animal que pogués estirar la corda —en els moments crucials fins i tot s’hi afegien els porcs—, les arrossegaven amb una lentitud exasperant pendent amunt fins al cim de la pedrera, des d’on les deixaven caure perquè s’esmicolessin a baix. Transportar la pedra un cop trencada era relativament fàcil. Els cavalls la traginaven a carretades, els xais n’arrossegaven blocs solts, i fins i tot la Muriel i el Benjamí es junyien una vella tartana i feien el que podien. A final d’estiu havien acumulat prou quantitat de pedra, i llavors va començar la construcció, sota la direcció dels porcs.

Però era un procés lent i laboriós. Sovint calia tot un dia de feina esgotadora per arrossegar una sola roca fins al cim de la pedrera i, de vegades, quan la deixaven caure, no es trencava. No haurien pogut fer res sense el Bòxer, que semblava que tingués tanta força com tots els altres animals junts. Quan la roca començava a relliscar i els animals cridaven desesperats en veure’s arrossegats pendent avall, el Bòxer era sempre qui tibava fort la corda i aconseguia aturar la roca. Veure’l pujar pel pendent pam a pam, panteixant, amb la punta de les peülles urpant la terra i els flancs enormes amarats de suor, omplia tothom d’admiració. La Trèvol de vegades l’avisava que no es cansés més del compte, però el Bòxer no li feia mai cas. Els seus dos lemes —«Treballaré amb més afany» i «El Napoleó sempre té raó»— li semblaven una resposta suficient a tots els problemes. Havia quedat amb el gall que als matins el despertés tres quarts abans en lloc de mitja hora. I, en els moments que estava lliure, que ara ja no eren gaires, anava tot sol a la pedrera, recollia un carregament de pedra trencada i l’arrossegava fins al terreny del molí sense cap ajuda.

Els animals no van estar del tot malament aquell estiu, malgrat la duresa de la feina. Potser no tenien més menjar que a l’època d’en Jones, però com a mínim no en tenien menys. L’avantatge d’haver-se d’alimentar només a ells mateixos i no haver de mantenir també cinc humans malgastadors era tan gran que haurien calgut una colla de fracassos per anul·lar-lo. I, en molts sentits, la manera de fer dels animals era més eficaç i estalviava feina. Una tasca com birbar, per exemple, es podia fer amb una minuciositat que no estava a l’abast dels humans. I, una vegada més, com que ara cap animal no robava, no calia tancar els prats de pastura i els camps de conreu, cosa que estalviava molta feina de manteniment de bardisses i portells. Tot i així, a mesura que avançava l’estiu, es van començar a fer sentir algunes mancances que no s’havien previst. Es necessitava oli de parafina, claus, cordill, galetes per als gossos i ferro per a les ferradures dels cavalls, i res d’això no es podia fabricar a la granja. Més endavant també es necessitarien llavors i adobs artificials, a més d’algunes eines i, finalment, la maquinària per al molí de vent. Ningú no era capaç d’imaginar-se com s’aconseguiria tot això.

Un diumenge al matí, quan els animals es van reunir per rebre ordres, el Napoleó va anunciar que havia decidit adoptar un nou plantejament. En endavant, la Granja dels Animals comerciaria amb les granges veïnes: no pas, evidentment, amb cap objectiu mercantil, sinó simplement per obtenir determinats materials que havien de menester amb urgència. Les necessitats del molí de vent havien de passar per davant de tota la resta, va dir. Per tant, estava en tractes per vendre una pila de fenc i una part de la collita de blat d’aquell any i, més endavant, si calien més diners, s’haurien d’obtenir amb la venda d’ous, que a Willingdon sempre tenien sortida. Les gallines, va dir el Napoleó, havien d’alegrar-se de poder fer aquest sacrifici com la seva contribució particular a la construcció del molí de vent.

Altre cop els animals van sentir un cert neguit. No tenir mai cap tracte amb els humans, no dedicar-se mai al comerç, no fer mai ús dels diners… Oi que eren algunes de les primeres propostes aprovades en la reunió triomfal després d’expulsar en Jones? Tots els animals recordaven haver aprovat aquestes resolucions; o, si més no, creien que se’n recordaven. Els quatre porcells que havien protestat quan el Napoleó havia abolit les reunions van alçar la veu amb timidesa, però de seguida els va fer callar un esgarrifós grunyit dels gossos. Llavors, com de costum, els xais van començar a cridar «Quatre potes sí, dues potes no!», i aquella tensió momentània es va dissipar. Finalment el Napoleó va alçar l’unglot per demanar silenci i va anunciar que ja s’havia encarregat de fer totes les gestions necessàries. No caldria que cap animal entrés en contacte amb els humans, cosa que seria sens dubte d’allò més indesitjable. Estava disposat a suportar tot el pes sobre les seves espatlles. Un tal senyor Whymper, un representant que vivia a Willingdon, s’havia avingut a fer d’intermediari entre la Granja dels Animals i el món exterior, i visitaria la granja cada dilluns al matí per rebre instruccions. El Napoleó va cloure el discurs amb el seu crit habitual de «Visca la Granja dels Animals!» i, després de cantar «Animals d’Anglaterra», els animals es van poder retirar.

Després l’Espinguet va recórrer la granja per tranquil·litzar els animals. Els va assegurar que les propostes en contra del comerç o de l’ús dels diners no s’havien aprovat mai, i que ni tan sols s’havien plantejat. Allò era pura imaginació, que segurament tenia l’origen en les mentides que havia difós el Bola de Neu. Uns quants animals encara estaven una mica dubtosos, però l’Espinguet els va preguntar amb murrieria: «Esteu segurs que això no és una cosa que heu somiat, camarades? Teniu cap prova d’aquestes resolucions? Estan escrites en algun lloc?». I, com que era veritat que res d’allò no existia per escrit, els animals es van creure que s’havien equivocat.

Cada dilluns, el senyor Whymper visitava la granja, tal com s’havia acordat. Era un home menut, amb patilles i un aire garneu, un representant amb poca feina, però prou llest per haver-se adonat abans que ningú que la Granja dels Animals necessitaria un intermediari i que les comissions valdrien la pena. Els animals observaven les seves anades i vingudes amb una certa angúnia, i l’evitaven tant com podien. Tot i així, la imatge del Napoleó, de quatre grapes, donant ordres a en Whymper, plantat sobre les dues cames, despertava el seu orgull i els reconciliava en part amb la nova situació. Ara les relacions amb la raça humana ja no eren com havien estat. Els humans no odiaven pas menys la Granja dels Animals ara que prosperava; de fet, l’odiaven més que mai. Tots els humans tenien com un article de fe que tard o d’hora la granja faria fallida i, per damunt de tot, que el molí de vent seria un fracàs. Es trobaven a les tavernes i es demostraven els uns als altres per mitjà d’esquemes que el molí estava destinat a esfondrar-se o que, si s’aguantava dret, no funcionaria. Tot i així, havien adquirit a contracor un cert respecte per l’eficàcia amb què els animals portaven els seus assumptes. Un símptoma d’això era que havien començat a referir-se a la Granja dels Animals pel nom de debò i havien deixat de fer veure que es deia Granja Pairal. També havien deixat de banda la defensa d’en Jones, que havia perdut les esperances de recuperar la granja i se n’havia anat a viure a una altra banda del comtat. Llevat d’en Whymper, encara no hi havia contacte entre la Granja dels Animals i el món exterior, però corrien rumors constants que el Napoleó estava a punt de tancar un acord definitiu per fer negoci amb el senyor Pilkington, de Foxwood, o amb el senyor Frederick, de Pinchfield, però mai, segons semblava, amb tots dos alhora.

Va ser més o menys en aquesta època que, de sobte, els porcs es van traslladar al mas i hi van fixar la seva residència. Altre cop als animals els va semblar recordar que al principi de tot s’havia adoptat una resolució contrària a això i, una vegada més, l’Espinguet va ser capaç de convence’ls que no era així. Era absolutament necessari, va dir, que els porcs, que eren els cervells de la granja, tinguessin un lloc tranquil per treballar. També era més escaient per a la dignitat del Líder (últimament havia començat a referir-se al Napoleó amb el títol de «Líder») viure en una casa que en una simple soll. Tot i així, alguns animals van quedar desconcertats quan van saber que els porcs no tan sols feien els àpats a la cuina i utilitzaven la sala d’estar com a lloc d’esbarjo, sinó que també dormien als llits. El Bòxer, com era habitual, hi va treure importància dient: «El Napoleó sempre té raó!», però la Trèvol, que creia recordar una norma molt clara en contra dels llits, va anar al fons de la pallissa i va intentar desxifrar els set manaments que hi havia escrits. En veure’s incapaç de llegir més que les lletres aïllades, va anar a buscar la Muriel.

—Muriel —va dir—, llegeix-me el quart manament. No diu alguna cosa de no dormir mai en un llit?

La Muriel va llegir amb una certa dificultat.

—Hi diu: «Cap animal no dormirà en un llit amb llençols» —va anunciar a la fi.

Curiosament, la Trèvol no recordava que el quart manament digués res dels llençols; però, com que era allà a la paret, devia ser veritat. I l’Espinguet, que casualment passava per allà en aquell moment, acompanyat de dos o tres gossos, va poder posar tot l’assumpte en la perspectiva adequada.

—Així, camarades —va dir—, heu sentit que els porcs ara dormim als llits del mas, oi? I per què no? Suposo que no penseu que hi hagi hagut mai una norma en contra dels llits, oi? Un llit és només un lloc per dormir-hi. Ben mirat, una pila de palla en un estable també és un llit. La norma era en contra dels llençols, que són una invenció humana. Hem tret els llençols dels llits del mas i dormim entre mantes. I a fe que són còmodes, els llits, també! Però no pas més del que necessitem, ja us ho dic jo, camarades, amb tota la feina intel·lectual que hem de fer avui dia. No deveu voler privar-nos del nostre repòs, oi que no, camarades? Oi que no voleu que estiguem massa cansats per complir les nostres obligacions? Suposo que cap de vosaltres no vol que torni el Jones, oi?

Els animals el van tranquil·litzar immediatament respecte a aquest punt, i ningú no va dir res més del fet que els porcs dormissin als llits del mas. I quan, al cap d’uns quants dies, es va anunciar que en endavant els porcs es llevarien una hora més tard que els altres animals, tampoc no hi va haver cap queixa.

A la tardor, els animals estaven cansats però contents. Havien passat un any dur i, després de vendre una part del fenc i del blat, les reserves de menjar per a l’hivern no eren gaire abundants, però el molí de vent ho compensava tot. Ara ja estava gairebé a mig construir. Després de la sega hi va haver una ratxa de bon temps, i els animals es van escarrassar més que mai, pensant que valia la pena passar el dia portant pedres amunt i avall si així podien aixecar un altre pam de paret. El Bòxer fins i tot sortia a les nits i treballava una hora o dues tot sol a la claror de la lluna plena. En els moments lliures, els animals feien voltes i voltes entorn del molí mig acabat, admirant la fortalesa i la perpendicularitat de les parets i sense saber-se avenir d’haver estat capaços de construir una cosa tan imponent. Només el vell Benjamí es resistia a entusiasmar-se amb el molí, tot i que, com de costum, no deia res més que aquell críptic comentari sobre la longevitat dels ases.

Va arribar el novembre, amb uns vents rúfols del sud-oest. La construcció es va haver d’aturar perquè hi havia massa humitat per barrejar el ciment. Fins que, una nit, la ventada va ser tan forta que va fer trontollar els fonaments dels edificis de la granja i va arrencar unes quantes teules de la pallissa. Les gallines es van despertar cloquejant esglaiades perquè totes havien somiat alhora que sentien el ressò d’una escopetada al lluny. Al matí, quan els animals van sortir dels estables, van trobar que l’asta de la bandera s’havia tombat i que un om que hi havia sota l’hort havia quedat arrencat de soca-rel com un rave. Just quan acabaven de veure això, un crit de desesperació va sortir de la gola de tots els animals. Tenien una escena horrible davant els ulls. El molí de vent estava en ruïnes.

Van sortir disparats tots a l’una cap al solar. El Napoleó, que gairebé mai no forçava el pas, va córrer davant de tots. Sí, allà hi havia el fruit de tots els seus esforços, arrasat fins als fonaments, amb les pedres que havien trencat i traginat amb tants treballs totes esbarriades. Incapaços de parlar, de primer es van quedar contemplant compungits aquell escampall de pedres esbaldregades. El Napoleó caminava amunt i avall en silenci, ensumant el terra de tant en tant. Tenia la cua rígida i la bellugava bruscament de banda a banda, cosa que en ell indicava una intensa activitat mental. De sobte es va aturar en sec, com si hagués pres una decisió.

—Camarades —va dir amb serenitat—, sabeu qui és el responsable d’això? Sabeu qui és l’enemic que ha vingut de nit i ha fet caure el nostre molí? El Bola de Neu! —va clamar de sobte amb veu de tro—. Això ho ha fet el Bola de Neu! Amb tota la malícia, amb la intenció d’aturar els nostres plans i venjar-se per la seva ignominiosa expulsió, aquest traïdor s’ha esquitllat fins aquí emparat per la nit i ha destruït la nostra feina de gairebé un any. Camarades, ara i aquí pronuncio la pena de mort per al Bola de Neu. Donaré la distinció d’Heroi Animal de Segona Categoria i mig cubell de pomes a l’animal que l’ajusticiï. I un cubell ple a qui el capturi viu!

Els animals van quedar profundament afectats en saber que el Bola de Neu podia ser el culpable d’una acció com aquella. Hi va haver un crit d’indignació, i tothom va començar a pensar maneres d’atrapar el Bola de Neu si mai tornava a la granja. Gairebé de seguida es van descobrir les petjades d’un porc a l’herba, no gaire lluny del turonet. Només podien seguir-se uns quants metres, però semblava que duien fins a un forat que hi havia a la bardissa. El Napoleó les va ensumar profundament i va determinar que eren del Bola de Neu. Va dir que, segons li semblava, el Bola de Neu devia haver vingut del cantó de la granja Foxwood.

—No ens entretinguem més, camarades! —va cridar el Napoleó després d’haver examinat les petjades—. Hi ha feina a fer. Aquest mateix matí començarem a reconstruir el molí de vent, i treballarem sense parar durant tot l’hivern, tant si plou com si neva. Demostrarem a aquest traïdor miserable que no pot malmetre la nostra feina tan fàcilment. Recordeu, camarades, els nostres plans no es poden alterar: els hem de complir puntualment. Endavant, camarades! Visca el molí de vent! Visca la Granja dels Animals!





7


Va ser un hivern cru. Les tempestes van anar seguides de calamarsades i nevades, i després d’una gelada molt forta que no va començar a desfer-se fins ben entrat el mes de febrer. Els animals van continuar amb la reconstrucció del molí tan bé com van poder, conscients que el món exterior els observava i que els humans envejosos estarien contents i exultants si el molí no s’acabava a temps.

Per despit, els humans feien veure que no es creien que el molí l’hagués destruït el Bola de Neu: deien que havia caigut perquè les parets eren massa primes. Els animals sabien que no era així. Amb tot, van decidir que aquesta vegada construirien les parets d’un metre de gruix, en lloc del mig metre d’abans, la qual cosa comportava recollir molta més quantitat de pedra. Durant molt temps, la pedrera va estar coberta d’un bon tou de neu i no van poder fer res. Amb el temps glacial però sec que va seguir, van poder avançar una mica, tot i que la feina era cruel i els animals no podien estar tan engrescats com abans. Sempre tenien fred i, normalment, també tenien gana. Només el Bòxer i la Trèvol no perdien mai els ànims. L’Espinguet feia uns discursos excel·lents sobre el goig de servir i la dignitat del treball, però els altres animals trobaven més inspiració en la força del Bòxer i en el seu crit incansable: «Treballaré amb més afany!».

Al gener el menjar va començar a escassejar. La ració de cereal es va reduir dràsticament i es va anunciar que per compensar-ho es distribuiria una ració suplementària de patates. Llavors es va descobrir que la major part de la collita de patates s’havia gelat dins les sitges, que no s’havien tapat prou bé. Les patates estaven estovades i descolorides, i ben poques eren comestibles. Els animals van estar una colla de dies sense menjar res que no fos palla i remolatxes. Semblava que la fam era imminent.

Era de vital necessitat amagar aquest fet al món exterior. Animats per l’esfondrament del molí, els humans s’inventaven noves mentides sobre la Granja dels Animals. Una vegada més, es feia córrer que els animals es morien de gana i de malalties, que no paraven de lluitar entre ells i que havien caigut en el canibalisme i l’infanticidi. El Napoleó era ben conscient de les conseqüències negatives que hi hauria si transcendien les circumstàncies reals de la situació alimentària, i va decidir utilitzar el senyor Whymper per escampar la idea contrària. Fins al moment, els animals havien tingut poc contacte, o cap, amb en Whymper, que els visitava cada setmana: ara, en canvi, uns quants animals escollits, la majoria xais, van rebre instruccions per comentar de passada, i prou a prop d’ell perquè ho sentís, que les racions havien augmentat. A més, el Napoleó va ordenar que les sitges del magatzem, que estaven pràcticament buides, s’omplissin gairebé fins a dalt de sorra, que després es va cobrir amb el gra i el menjar que quedava. Amb algun pretext adequat, van dur en Whymper a través del magatzem i van deixar que veiés les sitges. El representant es va empassar la bola, i va continuar informant el món exterior que a la Granja dels Animals el menjar no escassejava.

Tot i així, cap a final de gener va quedar clar que caldria obtenir una mica més de gra d’algun lloc. En aquells dies, el Napoleó no apareixia gairebé mai en públic i passava tot el temps dins el mas, protegit per uns gossos d’aspecte ferotge situats a cada porta. Quan sortia, ho feia amb cerimònia, escortat de sis gossos que l’envoltaven de ben a prop i que grunyien si algú s’hi acostava més del compte. Sovint no apareixia ni els diumenges al matí, i emetia les ordres per mitjà d’algun dels altres porcs, normalment l’Espinguet.

Un diumenge al matí, l’Espinguet va anunciar que les gallines, que tot just havien començat a pondre de nou, havien d’entregar els ous. El Napoleó havia acceptat, mitjançant en Whymper, un contracte per vendre quatre-cents ous cada setmana. Amb el que en traguessin podrien comprar prou gra i menjar per fer rutllar la granja fins que arribés l’estiu i les condicions fossin més favorables.

Quan les gallines van sentir la proposta, van protestar aïradament. Ja les havien avisat que potser caldria fer aquest sacrifici, però no es pensaven que arribés a passar de debò. Tot just preparaven els nius per a la covada de la primavera, i van denunciar que emportar-se ara els ous era un crim. Per primera vegada d’ençà de l’expulsió d’en Jones, es va produir una cosa semblant a una rebel·lió. Dirigides per tres joves gallines negres de Menorca, totes van fer una temptativa seriosa de frustrar els desitjos del Napoleó. El seu mètode va ser volar fins a les bigues i, des d’allà, pondre els ous, que s’esclafaven a terra. El Napoleó va actuar amb rapidesa i sense pietat. Va ordenar suprimir les racions de les gallines, i va decretar que qualsevol animal que donés ni que fos un gra de blat a una gallina seria castigat amb la pena de mort. Els gossos es van encarregar de fer complir aquestes ordres. Les gallines van aguantar cinc dies, però al final es van rendir i van tornar als covadors. Mentrestant havien mort nou gallines. Els cossos es van enterrar a l’hort, i es va dir que havien mort de coccidiosi. En Whymper no va saber res d’aquest assumpte, i els ous es van entregar puntualment al furgó de la botiga de queviures que cada setmana pujava a la granja per endur-se’ls.

Durant tot aquest temps, ningú no havia vist el Bola de Neu. Corria la brama que s’amagava en una de les granges veïnes, a Foxwood o a Pinchfield. En aquell moment, el Napoleó estava una mica més ben avingut que abans amb els altres grangers. Va resultar que al pati hi havia una pila de llenya de deu anys enrere, quan s’havia fet la tala d’una fageda. La llenya estava ben seca, i en Whymper havia aconsellat al Napoleó que la vengués; tant el senyor Pilkington com el senyor Frederick estaven interessats a comprar-la. El Napoleó dubtava entre l’un i l’altre, incapaç de decidir-se. Es va observar que, sempre que estava a punt d’arribar a un acord amb en Frederick, es proclamava que el Bola de Neu s’amagava a Foxwood, mentre que, quan es decantava per en Pilkington, es deia que el Bola de Neu era a Pinchfield.

Tot d’una, a principi de la primavera, es va descobrir una cosa alarmant. El Bola de Neu freqüentava secretament la granja a les nits! Els animals van quedar tan trasbalsats que amb prou feines podien dormir als estables. Cada nit, es deia, el Bola de Neu entrava furtivament, emparat per la foscor, i cometia tota mena de malifetes. Robava el blat, tombava les lleteres, rebentava els ous, trepitjava els planters i rosegava l’escorça dels arbres fruiters. Es va convertir en un costum atribuir al Bola de Neu qualsevol cosa que anés malament. Si es trencava una finestra o s’embussava un desguàs, sempre sortia algú dient que el Bola de Neu havia vingut de nit i ho havia fet, i, quan es va perdre la clau del magatzem, tota la granja estava convençuda que el Bola de Neu l’havia llançat al pou. Curiosament, ho van continuar creient fins i tot després que la clau extraviada s’hagués trobat sota un sac de menjar. Les vaques asseguraven unànimement que el Bola de Neu s’esquitllava al seu estable i les munyia mentre dormien. També es deia que les rates, que aquell hivern van causar molts problemes, estaven conxorxades amb el Bola de Neu.

El Napoleó va decretar que calia fer una investigació exhaustiva de les activitats del Bola de Neu. En presència dels gossos, va emprendre una atenta ronda d’inspecció pels edificis de la granja, amb els altres animals seguint-los a una distància prudencial. A cada pocs passos, el Napoleó s’aturava i ensumava el terra buscant-hi rastres de les petjades del Bola de Neu, que, segons deia, podia detectar per l’olor. Va ensumar tots els racons, a la pallissa, a l’estable de les vaques, als galliners i a l’hort, i va trobar rastres del Bola de Neu gairebé a tot arreu. Acostava el morro a terra, feia unes quantes ensumades profundes i exclamava amb una veu terrible: «El Bola de Neu! Ha estat aquí! L’ensumo clarament!», i, quan sentien les paraules «Bola de Neu», tots els gossos feien uns grunyits que glaçaven la sang i ensenyaven els ullals.

Els animals estaven morts de por. Era com si el Bola de Neu fos una mena d’influència invisible que impregnava l’aire que respiraven i que els amenaçava amb tota mena de perills. Al vespre, l’Espinguet els va convocar a tots i, amb cara d’esglai, els va dir que els havia de donar una notícia molt greu.

—Camarades! —va cridar l’Espinguet, saltironant tot nerviós—. S’ha descobert una cosa esgarrifosa. El Bola de Neu s’ha venut a en Frederick, de la granja Pinchfield, que en aquests moments deu estar conspirant per atacar-nos i prendre’ns la granja! El Bola de Neu li farà de guia quan comenci l’atac. Però encara hi ha una cosa pitjor. Ens pensàvem que la rebel·lió del Bola de Neu es devia només a la seva vanitat i ambició. Però ens equivocàvem, camarades. Sabeu quin era el motiu veritable? El Bola de Neu estava conxorxat amb en Jones des del principi! Ha estat sempre l’agent secret d’en Jones. Tot s’ha demostrat gràcies a uns documents que es va deixar i que acabem de descobrir. Tal com ho veig, això explica moltes coses, camarades. O és que no vam veure nosaltres mateixos com intentava, afortunadament sense èxit, que fóssim derrotats i destruïts a la batalla de l’Estable de les Vaques?

Els animals van quedar estupefactes. Això era una maldat del Bola de Neu molt pitjor que la destrucció del molí de vent. Però van tardar uns quants minuts a assumir-la del tot. Tots recordaven, o creien recordar, que havien vist el Bola de Neu liderant l’atac a la batalla de l’Estable de les Vaques, que els havia exhortat i animat a cada pas, i que no s’havia aturat en cap moment, ni tan sols quan els perdigons de l’escopeta d’en Jones l’havien ferit al llom. Al principi va costar una mica d’entendre com això encaixava amb el fet que anés a favor d’en Jones. Fins i tot el Bòxer, que quasi mai no feia preguntes, va quedar perplex. Es va ajeure, va plegar les potes del davant sota seu, va tancar els ulls i, amb un gran esforç, va aconseguir expressar els seus pensaments.

—No m’ho crec —va dir—. El Bola de Neu va lluitar amb coratge a la batalla de l’Estable de les Vaques. El vaig veure amb els meus propis ulls. O és que no li vam concedir la distinció d’Heroi Animal de Primera Categoria just després?

—Aquí ens vam equivocar, camarada. Perquè ara sabem, ja que està tot escrit als documents secrets que hem trobat, que en realitat pretenia portar-nos a la perdició.

—Però el van ferir —va dir el Bòxer—. Tots vam veure com sagnava.

—Això formava part del tracte! —va cridar l’Espinguet—. El tret d’en Jones només el va fregar. Us ho podria demostrat amb el que ell mateix va escriure si ho poguéssiu llegir. El pla era que, en el moment més crític, el Bola de Neu donés el senyal de fugir per deixar via lliure a l’enemic. I va estar a punt d’aconseguir-ho… Fins i tot diria, camarades, que ho hauria aconseguit si no hagués estat pel nostre Líder heroic, el camarada Napoleó. O és que no recordeu com, just quan en Jones i els seus homes van entrar al pati, el Bola de Neu va girar cua tot d’una per fugir, i molts animals el van seguir? I no recordeu, també, que va ser just en aquell moment, quan el pànic s’estenia i tot semblava perdut, que el camarada Napoleó va fer un salt endavant amb el crit: «Que mori la humanitat!», i va clavar les dents a la cama d’en Jones? D’això sí que us en recordeu, oi, camarades? —va exclamar l’Espinguet, botant d’un costat a l’altre.

Ara que l’Espinguet descrivia l’escena d’una manera tan gràfica, als animals els va semblar que sí que se’n recordaven. En qualsevol cas, recordaven que, en el moment més crític de la batalla, el Bola de Neu s’havia girat per fugir. Però el Bòxer no acabava de veure-ho clar.

—Jo no crec que al principi el Bola de Neu fos un traïdor —va dir finalment—. El que ha fet des de llavors és diferent. Però crec que a la batalla de l’Estable de les Vaques va ser un bon camarada.

—El nostre Líder, el camarada Napoleó —va anunciar l’Espinguet, parlant a poc a poc i amb fermesa—, ha afirmat categòricament, categòricament, camarada, que el Bola de Neu va ser un agent d’en Jones des del principi; sí, i des de molt abans que es pensés en la rebel·lió.

—Ah, això és diferent! —va exclamar el Bòxer—. Si ho diu el camarada Napoleó, segur que és veritat.

—Aquest és l’esperit, camarada! —va cridar l’Espinguet, però es va veure que llançava una mirada sinistra al Bòxer amb els seus ullets centellejants. Es va girar per anar-se’n, però llavors es va aturar i va afegir en un to imponent—: Aviso tots els animals d’aquesta granja que tinguin els ulls ben oberts. Perquè tenim motius per pensar que alguns dels agents secrets del Bola de Neu ara mateix estan amagats entre nosaltres!

Al cap de quatre dies, a última hora de la tarda, el Napoleó va manar que tots els animals es reunissin al pati. Quan van estar tots junts, el Napoleó va sortir del mas guarnit amb les dues medalles (feia poc que s’havia concedit a ell mateix la d’Heroi Animal de Primera Categoria i la d’Heroi Animal de Segona Categoria) i amb els nou gossos enormes belluguejant al seu entorn i emetent uns grunys que esfereïen tots els altres animals. Tots es van arraulir en silenci, com si ja sabessin que estava a punt de passar una cosa terrible.

El Napoleó va contemplar l’assistència amb un posat sever; després va fer un grinyol agut. Els gossos van saltar endavant immediatament, van agafar quatre porcs per l’orella i els van arrossegar, xisclant de dolor i de terror, fins als peus del Napoleó. Les orelles dels porcs sagnaven, els gossos havien tastat la sang i, per uns instants, va semblar que perdien el món de vista. Davant la sorpresa de tothom, tres gossos es van abraonar sobre el Bòxer. El cavall els va veure venir i va allargar una de les seves potes enormes, va atrapar un gos a l’aire i el va immobilitzar a terra. El gos va udolar demanant pietat, mentre que els altres dos van fugir amb la cua entre cames. El Bòxer va mirar el Napoleó per saber si havia d’esclafar el gos fins a matar-lo o si havia de deixar-lo anar. El Napoleó va semblar que canviava l’expressió i va ordenar secament al Bòxer que deixés anar el gos, amb la qual cosa el cavall va aixecar la pota i el quisso va tocar el dos, rebregat i gemegant.

Finalment el tumult es va calmar. Els quatre porcs esperaven tremolosos, amb la culpa escrita a cada tret de la cara. El Napoleó els va instar a confessar els seus crims. Eren els mateixos quatre porcs que havien protestat quan el Napoleó havia abolit les reunions del diumenge. Sense que hi calgués insistir més, van confessar que havien estat secretament en contacte amb el Bola de Neu d’ençà de la seva expulsió, que havien col·laborat amb ell en la destrucció del molí i que havien acordat amb ell entregar la Granja dels Animals al senyor Frederick. Van afegir que el Bola de Neu els havia reconegut en privat que feia molts anys que era l’agent secret d’en Jones. Quan van acabar la confessió, els gossos els van arrencar el coll a queixalades sense dubtar-ho ni un moment, i, amb una veu terrible, el Napoleó va preguntar si hi havia cap altre animal que tingués res a confessar.

Les tres gallines que havien liderat l’intent de rebel·lió dels ous es van avançar i van declarar que el Bola de Neu se’ls havia aparegut en un somni i les havia incitat a desobeir les ordres del Napoleó. També les van degollar. Després es va avançar una oca i va confessar que havia amagat sis espigues de blat durant la sega de l’any anterior i que se les havia menjat de nit. Després un xai va confessar que havia orinat a la bassa —animat, segons va dir, pel Bola de Neu— i dos xais més van confessar que havien matat un vell moltó, un seguidor especialment lleial del Napoleó, perseguint-lo al voltant d’una foguera quan tenia un refredat. A tots els van executar allà mateix. I així va continuar el seguit de confessions i execucions, fins que hi va haver una pila de cadàvers estesos als peus del Napoleó i l’ambient va quedar carregat amb l’olor de sang, que no s’havia sentit a la granja d’ençà de l’expulsió d’en Jones.

Quan tot es va acabar, els animals restants, llevat dels porcs i els gossos, van sortit en bloc. Estaven trasbalsats i tristos. No sabien què era més pertorbador: la traïció dels animals que s’havien conxorxat amb el Bola de Neu o el càstig cruel que acabaven de presenciar. En els vells temps, sovint s’havien produït escenes sagnants igual de terribles, però a tots els semblava que era molt pitjor ara que passava entre ells mateixos. D’ençà que en Jones havia fugit de la granja fins aquell dia, cap animal no havia matat cap altre animal. No havien mort ni una rata. Els animals van anar fins al turonet on s’alçava el molí a mig construir i, tots a l’una, s’hi van ajeure ben junts, com si busquessin escalfor: la Trèvol, la Muriel, el Benjamí, les vaques, els xais i un estol sencer d’oques i gallines. De fet, hi eren tots llevat de la gata, que havia desaparegut de sobte just abans que el Napoleó els hagués manat reunir-se. Es van estar una estona sense dir res. Només el Bòxer es va quedar dret. Es bellugava amunt i avall, brandant la llarga cua negra contra els flancs i fent algun lleu renill de sorpresa. Finalment va dir:

—No ho entenc. No m’hauria cregut mai que aquestes coses poguessin passar a la nostra granja. Deu ser culpa d’algun defecte nostre. La solució, segons el meu parer, és treballar amb més afany. En endavant, als matins em llevaré una hora abans.

I, amb el seu trot feixuc, se’n va anar en direcció a la pedrera. Quan hi va arribar, va arreplegar dues carretades de pedra i les va arrossegar fins al molí de vent abans de retirar.

Els animals es van apinyar en silenci al voltant de la Trèvol. El turonet on estaven ajaguts els oferia una bona vista de l’entorn. Veien gairebé tota la Granja dels Animals: el prat llarg que s’estenia fins a la carretera, el camp de fenc, el bosquet, la bassa, els camps llaurats on el blat tendre creixia verd i espès, i les teulades vermelles dels edificis de la granja, amb els torterols de fum que sortien de les xemeneies. Era un vespre serè de primavera. L’herba i les bardisses frondoses estaven tenyides del to daurat dels rajos de sol esbiaixats. Els va semblar que la granja —i van recordar amb una certa sorpresa que era seva, que els pertanyia fins a l’últim racó— no havia estat mai un lloc tan desitjable. Mentre la Trèvol contemplava el vessant del turonet, se li van omplir els ulls de llàgrimes. Si hagués pogut expressar els seus pensaments, hauria dit que això no era el que ells perseguien quan, anys enrere, havien començat a treballar per enderrocar la raça humana. Aquelles escenes de terror i mort no eren el que havien esperat aquella nit en què el vell Comandant els havia mogut a la rebel·lió. Si ella mateixa tenia cap imatge del futur, era la d’una societat d’animals alliberats de la gana i dels assots, tots iguals, tots treballant segons les seves capacitats, amb els forts protegint els febles, tal com ella havia protegit amb la pota del davant aquella niuada d’aneguets orfes la nit del discurs del Comandant. En lloc d’això —no sabia per què—, havien arribat a un punt en què ningú no gosava dir el que pensava, en què uns gossos ferotges i grunyidors voltaven pertot arreu i en què havies de veure com esquarteraven els teus camarades després de confessar crims esfereïdors. Pel cap de la Trèvol no hi passava ni un sol pensament de rebel·lió o desobediència. Ella sabia que, fins i tot en aquella situació, estaven molt millor que en l’època d’en Jones i que, per damunt de tot, calia evitar que els humans tornessin. Passés el que passés, ella es mantindria fidel, treballaria de valent, compliria les ordres que li donessin i acceptaria el lideratge del Napoleó. Amb tot, no era això el que ella i tots els altres animals havien esperat, no era per a això que havien trescat tant. No era per a això que havien construït el molí de vent i havien plantat cara a les bales de l’escopeta d’en Jones. Això era el que pensava, si bé no tenia les paraules per expressar-ho.

Al final, creient que podia ser un substitut de les paraules que era incapaç de trobar, es va posar a cantar «Animals d’Anglaterra». Els altres animals asseguts al seu voltant s’hi van afegir i la van cantar tres vegades, molt melodiosament, però a poc a poc i amb tristesa, d’una manera com no l’havien cantat mai.

Just quan havien acabat de cantar-la per tercera vegada, l’Espinguet, acompanyat de dos gossos, se’ls va acostar amb l’aire de tenir alguna cosa important a dir. Va anunciar que, per un decret especial del camarada Napoleó, «Animals d’Anglaterra» quedava abolida. En endavant estava prohibit cantar-la.

Els animals van quedar parats.

—Per què? —va cridar la Muriel.

—Ja no cal, camarada —va respondre l’Espinguet fredament—. «Animals d’Anglaterra» era la cançó de la rebel·lió. Però la rebel·lió ja s’ha acabat. L’execució dels traïdors d’aquesta tarda n’ha estat l’acte final. L’enemic, tant l’extern com l’intern, ha estat derrotat. A «Animals d’Anglaterra» expressàvem el nostre anhel de tenir una societat millor en el futur. Però ara aquesta societat ja ha quedat establerta. És evident que aquesta cançó ja no té raó de ser.

Tot i estar espantats, potser alguns animals haurien protestat, però en aquell moment els xais van engegar els bels habituals de «Quatre potes sí, dues potes no!», que van durar uns quants minuts i van posar fi a la discussió.

I així «Animals d’Anglaterra» no es va tornar a sentir. Per substituir-la, el poeta Mínimus havia compost una altra cançó que començava amb aquests versos:

Granja dels Animals, Granja dels Animals.

Prometo mantenir-te lluny de tots els mals!



I la cantaven cada diumenge al matí després d’hissar la bandera. Però, d’alguna manera, als animals no els va semblar mai que ni la lletra ni la melodia estiguessin a l’altura d’«Animals d’Anglaterra».





8


Uns quants dies després, quan el terror provocat per les execucions havia anat afluixant, alguns animals van recordar —o van creure recordar— que el sisè manament decretava: «Cap animal no matarà un altre animal». I, tot i que ningú no gosava dir-ne res quan els porcs o els gossos podien sentir-los, els semblava que els assassinats que s’havien produït no es corresponien amb això. La Trèvol va demanar al Benjamí que llegís el sisè manament, i quan el Benjamí, com de costum, va dir que no es volia ficar en aquests temes, va anar a buscar la Muriel. La Muriel li va llegir el manament. Deia: «Cap animal no matarà un altre animal SENSE MOTIU». D’alguna manera, les dues últimes paraules s’havien esborrat de la memòria dels animals. Però ara van veure que el manament no s’havia violat, ja que sens dubte hi havia un bon motiu per matar els traïdors que s’havien conxorxat amb el Bola de Neu.

Durant aquell any, els animals van treballar encara més que l’any anterior. Reconstruir el molí de vent, amb les parets el doble de gruixudes que abans, i tenir-lo acabat en la data prevista, juntament amb les tasques habituals de la granja, era una feinada de por. De vegades als animals els semblava que treballaven més hores i que no menjaven pas millor que a l’època d’en Jones. Els diumenges al matí l’Espinguet, aguantant una llarga tira de paper amb l’unglot, els llegia unes llistes de xifres que demostraven que la producció de cada aliment havia augmentat un dos-cents per cent, un tres-cents per cent o un cinc-cents per cent, segons cada cas. Els animals no veien cap motiu per no creure’l, sobretot perquè ja no recordaven amb gaire claredat en quines condicions havien viscut abans de la rebel·lió. De totes maneres, alguns dies pensaven que haurien preferit tenir menys xifres i més menjar.

Ara totes les ordres passaven per l’Espinguet o un dels altres porcs. El Napoleó no es deixava veure en públic més d’una vegada cada quinze dies. Quan apareixia, anava acompanyat no tan sols de la seva comitiva de gossos, sinó també d’un gall negre que anava al seu davant i feia com de trompeter, amollant un fort quiquiriquic just abans que el Napoleó comencés a parlar. Fins i tot al mas, es deia, el Napoleó vivia en estances separades de la resta. Feia els àpats tot sol, servit per dos gossos, i sempre menjava amb la vaixella Crown Derby que hi havia al bufet de la sala d’estar. També es va anunciar que l’escopeta es dispararia cada any per l’aniversari del Napoleó, a més dels altres dos aniversaris.

Ara ningú no es referia al Napoleó només amb el nom. Tothom utilitzava un tractament formal, com ara «el nostre Líder, el camarada Napoleó», i als porcs els agradava inventar-li títols com Pare de Tots els Animals, Terror de la Humanitat, Protector del Ramat, Amic dels Aneguets i altres per l’estil. En els seus discursos, l’Espinguet parlava amb les llàgrimes rodolant-li galtes avall de la saviesa del Napoleó, del seu bon cor i del gran amor que professava per tots els animals d’arreu, fins i tot, i sobretot, pels animals infeliços que encara vivien en la ignorància i l’esclavitud a les altres granges. S’havia convertit en un fet habitual atribuir al Napoleó el mèrit de qualsevol èxit i de qualsevol cop de bona sort. Sovint se sentia que una gallina comentava a una altra: «Sota el guiatge del nostre Líder, el camarada Napoleó, he post cinc ous en sis dies»; o dues vaques, tot abeurant-se a la bassa, exclamaven: «Gràcies al guiatge del camarada Napoleó, quina aigua tan bona que tenim!». El sentiment general de la granja s’expressava perfectament en un poema titulat «Camarada Napoleó», que va ser compost pel Mínimus i que deia el següent:

Amic dels desemparats!

Font de la felicitat!

Rei del perol! El meu cor glateix, senyor,

en veure amb enardiment

el vostre ull serè i imponent,

com el sol al firmament,

camarada Napoleó!

De vós nosaltres rebem

allò que més estimem.

Panxa plena matí i vespre, palla neta en abundor;

tant se val petits com grans

dormim en pau com germans,

car vós vigileu el nostre descans,

camarada Napoleó!

Si jo tingués un porcell,

vetllaria perquè ell,

en tenir la mida d’una ampolla o d’un corró,

ja sabés ser afectuós,

ben fidel i sincer amb vós,

i que el seu primer esgüell fos:

«Camarada Napoleó!».



El Napoleó va beneir aquest poema i el va fer escriure en una paret de la pallissa principal, davant per davant dels set manaments. El van coronar amb un retrat del Napoleó de perfil, realitzat per l’Espinguet amb pintura blanca.

Mentrestant, per mitjà d’en Whymper, el Napoleó estava immers en unes complicades negociacions amb en Frederick i en Pilkington. La pila de llenya encara estava per vendre. De tots dos, en Frederick era el que estava més interessat a aconseguir-la, però no acabava d’oferir un preu raonable. Al mateix temps, tornaven a córrer rumors que en Frederick i els seus homes tramaven un pla per atacar la Granja dels Animals i destruir el molí de vent, la construcció del qual li havia provocat una enveja ardent. Se sabia que el Bola de Neu continuava amagat a la granja Pinchfield. A mitjan estiu, els animals es van alarmar en saber que tres gallines havien fet un pas endavant i havien confessat que, induïdes pel Bola de Neu, havien format part d’un complot per assassinar el Napoleó. Les van executar immediatament, i es van prendre noves precaucions per a la seguretat del Napoleó. Quatre gossos li vigilaven el llit a les nits, un a cada cantó, i un porcell que es deia Ullroig va rebre l’encàrrec de tastar tot el menjar abans que ell per evitar que l’enverinessin.

Cap a la mateixa època es va comunicar que el Napoleó havia decidit vendre la pila de llenya al senyor Pilkington; també estava a punt de tancar un acord estable per intercanviar certs productes entre la Granja dels Animals i Foxwood. Ara les relacions entre el Napoleó i en Pilkington, tot i que es produïen només per mitjà d’en Whymper, eren gairebé amistoses. Els animals desconfiaven d’en Pilkington, com a ésser humà, però el preferien de molt a en Frederick, a qui temien i odiaven. A mesura que avançava l’estiu i el molí de vent s’anava acabant, els rumors d’un imminent atac a traïció es van fer cada cop més intensos. En Frederick, es deia, volia atacar-los amb vint homes armats amb escopetes, i ja havia subornat els jutges i la policia perquè, si mai aconseguia apoderar-se de les escriptures de la Granja dels Animals, no li fessin preguntes. A més, de Pinchfield sortien històries terribles sobre les crueltats que en Frederick infligia als seus animals. Havia matat un cavall vell a fuetades, feia passar gana a les vaques, havia mort un gos llançant-lo al forn i, als vespres, es divertia fent lluitar els galls amb resquills de fulles d’afaitar lligats als esperons. Als animals els bullia la sang de ràbia quan sentien que feien tot això als seus camarades i, de vegades, clamaven que els deixessin sortir en pes per atacar la granja Pinchfield, expulsar-ne els humans i alliberar els animals. Però l’Espinguet els aconsellava que no es precipitessin i que confiessin en l’estratègia del camarada Napoleó.

Tot i així, l’antipatia envers en Frederick no parava d’augmentar. Un diumenge al matí, el Napoleó va comparèixer a la pallissa i va explicar que en cap moment no s’havia plantejat vendre la pila de llenya a en Frederick; considerava que era indigne d’ell, va dir, tenir tractes amb rufians d’aquella mena. Als coloms que encara enviaven per difondre noves sobre la rebel·lió se’ls va prohibir posar els peus a Foxwood, i també se’ls va ordenar que abandonessin l’antic eslògan «Que mori la humanitat!» a favor de «Que mori en Frederick!». A final d’estiu es va destapar encara una altra de les maquinacions del Bola de Neu. Els camps de blat eren plens de males herbes, i es va descobrir que en una de les seves visites nocturnes el Bola de Neu havia barrejat llavors de males herbes amb les del blat. Una oca que havia estat còmplice d’aquest complot havia confessat la seva culpa a l’Espinguet i s’havia suïcidat immediatament empassant-se unes quantes baies de belladona. Els animals també es van assabentar que el Bola de Neu no havia rebut mai —tal com molts s’havien pensat fins llavors— l’orde d’Heroi Animal de Primera Categoria. Això no era més que una llegenda que el mateix Bola de Neu havia escampat poc després de la batalla de l’Estable de les Vaques. Lluny d’haver-lo condecorat, l’havien censurat per haver mostrat covardia durant la batalla. Una vegada més, alguns animals van quedar perplexos en sentir això, però l’Espinguet aviat els va saber convèncer que la memòria els havia fallat.

A la tardor, amb un esforç colossal i extenuant —ja que la collita es va haver de fer gairebé a la vegada—, el molí de vent es va acabar. Faltava instal·lar-hi la maquinària, i en Whymper encara negociava com comprar-la, però l’estructura va quedar enllestida. Desafiant totes les dificultats, malgrat la inexperiència, les eines rudimentàries, la mala sort i la traïció del Bola de Neu, la feina s’havia acabat puntualment en la data prevista! Exhaustos però orgullosos, els animals van anar donant voltes entorn de la seva obra mestra, que als seus ulls era encara més bonica que quan l’havien construït per primera vegada. A més, les parets eren el doble de gruixudes que abans. Aquesta vegada caldrien com a mínim explosius per esfondrar-les! I quan van pensar en com havien trescat, en els entrebancs que havien superat i en l’enorme canvi que notarien en les seves vides quan les aspes giressin i les dinamos funcionessin… quan van pensar en tot això, el cansament els va desaparèixer i es van posar a guimbar al voltant del molí, llançant crits triomfals. El mateix Napoleó, escortat pels gossos i el gall, va sortir a inspeccionar l’obra acabada, va felicitar personalment els animals pel seu èxit i va anunciar que el molí portaria el nom de Molí del Napoleó.

Al cap de dos dies, els animals van ser convocats a una reunió especial a la pallissa. Van quedar atònits quan el Napoleó va anunciar que havia venut la pila de llenya a en Frederick. L’endemà els furgons d’en Frederick arribarien i començarien a endur-se-la. Durant tot el període de la seva aparent amistat amb en Pilkington, el Napoleó en realitat havia estat negociant en secret amb en Frederick.

Totes les relacions amb Foxwood s’havien trencat; s’havien enviat missatges insultants a en Pilkington. Els coloms havien rebut ordres d’evitar la granja Pinchfield i de canviar l’eslògan «Que mori en Frederick!» per «Que mori en Pilkington!». I, alhora, el Napoleó va assegurar als animals que els rumors d’un atac imminent a la Granja dels Animals eren absolutament falsos i que les històries sobre la crueltat d’en Frederick envers els seus animals s’havien exagerat molt. Totes aquestes enraonies devien haver sortit del Bola de Neu i els seus agents. Ara semblava que al final el Bola de Neu no s’amagava a la granja Pinchfield i que, de fet, no hi havia estat mai de la vida: vivia —i amb un luxe considerable, segons deien— a Foxwood, i en realitat feia anys que en Pilkington el mantenia.

Els porcs estaven extasiats amb l’astúcia del Napoleó. Fent veure que era amic d’en Pilkington, havia obligat en Frederick a apujar el preu dotze lliures. Però la intel·ligència superior del Napoleó, va dir l’Espinguet, quedava demostrada pel fet que no es refiava de ningú, ni tan sols d’en Frederick. En Frederick havia volgut pagar la fusta amb una cosa anomenada xec, que, pel que semblava, era un paper amb la promesa de pagament per escrit. Però el Napoleó era més espavilat que en Frederick. Li havia exigit el pagament en bitllets de cinc lliures de veritat, que s’havien d’entregar abans de retirar la llenya. En Frederick ja havia pagat; i amb els diners obtinguts n’hi hauria prou per comprar la maquinària del molí de vent.

Mentrestant s’anaven emportant la llenya ben de pressa. Quan ja no en quedava gens, es va celebrar una altra reunió especial a la pallissa perquè els animals inspeccionessin els bitllets d’en Frederick. Amb un somriure beatífic, i lluint totes dues condecoracions, el Napoleó reposava en un jaç de palla a la plataforma, amb els diners al costat, ben apilats en una plata de porcellana treta de la cuina del mas. Els animals van desfilar a poc a poc, i cadascun mirava els diners tant com volia. El Bòxer va acostar el morro per ensumar els bitllets, i amb l’alè va remoure i fer cruixir aquells paperets blancs i delicats.

Al cap de tres dies hi va haver una gran commoció. En Whymper, amb el rostre terriblement pàl·lid, va arribar disparat amb la bicicleta, la va deixar caure al pati i va entrar al mas com una exhalació. Al cap d’un moment es va sentir un crit de ràbia escanyat provinent de les estances del Napoleó. La notícia del que havia passat es va escampar per la granja com la pólvora. Els bitllets eren falsos! En Frederick s’havia quedat la fusta a canvi de res!

El Napoleó va convocar els animals immediatament i, amb una veu esgarrifosa, va decretar la pena de mort per a en Frederick. Quan l’agafessin, va dir, el bullirien de viu en viu. També va avisar els animals que, després d’aquella traïció, s’havien de preparar per al pitjor. En Frederick i els seus homes podien llançar en qualsevol moment l’atac que feia tant que esperaven. Es van apostar sentinelles a tots els accessos a la granja. A més, es van enviar quatre coloms a Foxwood amb un missatge conciliador, amb l’esperança que pogués restablir les bones relacions amb en Pilkington.

L’atac va arribar l’endemà mateix, al matí. Els animals esmorzaven quan els guaites van tornar rabents amb la notícia que en Frederick i els seus seguidors ja havien travessat la porta de fusta. Els animals van sortir per enfrontar-s’hi amb valentia, però aquesta vegada no van obtenir una victòria fàcil com a la batalla de l’Estable de les Vaques. Eren quinze homes armats amb mitja dotzena d’escopetes, i van obrir foc així que van estar a una cinquantena de metres. Els animals no van poder fer front a les terribles explosions i a la coïssor causada pels perdigons, i, malgrat els esforços del Napoleó i del Bòxer per reorganitzar-los, aviat van retrocedir. Ja n’hi havia uns quants de ferits. Es van refugiar als edificis de la granja i van mirar cautelosament per les escletxes i els forats dels taulons de fusta. Tot el prat gran, incloent-hi el molí, estava en mans de l’enemic. De moment fins i tot el Napoleó semblava desconcertat. Caminava amunt i avall sense dir res, remenant la cua rígida. Els animals llançaven mirades angunioses en direcció a Foxwood. Si en Pilkington i els seus homes els ajudessin, potser encara podrien vèncer. Però just llavors van tornar els quatre coloms que havien enviat el dia anterior, un d’ells amb un paper de part d’en Pilkington. Hi havia escrites, en llapis, les paraules següents: «Ja us està bé».

Mentrestant en Frederick i els seus homes s’havien aturat a prop del molí. Els animals, que els observaven, van deixar anar un murmuri de consternació. Dos dels homes havien tret una palanca i un mall. Volien enderrocar el molí.

—És impossible! —va cridar el Napoleó—. Hem fet unes parets massa gruixudes perquè ho aconsegueixin. No les podrien fer caure ni en una setmana. Ànims, camarades!

Però el Benjamí observava els moviments dels homes amb molta atenció. Els dos que duien el mall i la palanca feien un forat a prop de la base del molí. A poc a poc, i amb un aire enriolat, el Benjamí va assentir amb el seu llarg morro.

—Ja m’ho semblava —va dir—. Que no veieu què fan? D’aquí a un moment ompliran el forat amb una barrinada.

Els animals van esperar aterrits. Ara era impossible aventurar-se a sortir dels edificis que els servien de refugi. Al cap d’uns quants minuts van veure que els homes s’escampaven corrent en totes direccions. Tot seguit es va sentir un retruny eixordador. Els coloms es van envolar formant un remolí, i tots els animals, llevat del Napoleó, es van deixar caure de bocaterrosa per amagar la cara. Quan es van tornar a aixecar, un núvol enorme de fum negre planava allà on hi havia hagut el molí. L’aire se’l va emportar a poc a poc. El molí ja no existia!

En veure això, els animals van recuperar el coratge. La por i la desesperació que havien sentit feia un moment van quedar ofegades per la ràbia contra aquell acte vil i menyspreable. Van esclatar en un fort crit de venjança i, sense esperar més ordres, van llançar un atac en bloc contra l’enemic. Aquesta vegada no van fer cas dels cruels perdigons que els queien a sobre com si fossin una calamarsada. Va ser una batalla salvatge i aferrissada. Els homes van disparar una vegada i una altra i, quan van tenir els animals a tocar, van repartir bastonades i puntades de peu amb les botes. Una vaca, tres xais i dues oques van perdre la vida, i gairebé tothom va resultar ferit. Fins i tot el Napoleó, que dirigia les operacions des de la rereguarda, va acabar amb la cua escapçada per un perdigó. Però els homes tampoc no en van sortir il·lesos. Tres van acabar amb el cap esberlat per les coces del Bòxer; un altre va rebre una cornada al ventre, i un altre va veure com la Jessie i la Campaneta gairebé li destrossaven els pantalons. I quan els nou gossos de l’escorta particular del Napoleó, que seguint les seves ordres havien fet marrada amagant-se darrere la bardissa, van aparèixer de sobte per un flanc, bordant ferotgement, el pànic es va apoderar dels homes. Van veure que corrien el perill de quedar encerclats. En Frederick va cridar als seus que marxessin ara que encara podien i, al cap d’un moment, l’enemic, acovardit, fugia cames ajudeu-me. Els animals els van empaitar fins al límit del camp i els van etzibar les últimes coces mentre intentaven travessar la bardissa d’arç.

Havien guanyat, però estaven cansats i ensangonats. A poc a poc, van començar a tornar ranquejant a la granja. La imatge dels camarades morts, estesos a l’herba, va fer plorar a alguns. I, per un moment, es van aturar en un silenci ple de dolor allà on s’havia alçat el molí. Sí, havia desaparegut; gairebé fins a l’últim rastre dels seus esforços havia desaparegut! Fins i tot els fonaments estaven mig destruïts. I, per reconstruir-lo, aquesta vegada no podrien aprofitar les pedres caigudes, com havien fet abans. Aquesta vegada les pedres també s’havien esvaït. La potència de l’explosió les havia enviat a centenars de metres de distància. Era com si el molí no hagués existit mai.

Quan van ser a prop de la granja, l’Espinguet, que inexplicablement havia estat absent durant la lluita, se’ls va acostar saltironant, remenant la cua i somrient de satisfacció. I els animals van sentir, provinent dels edificis de la granja, el ressò solemne d’una escopetada.

—Per què disparen? —va preguntar el Bòxer.

—Per celebrar la nostra victòria! —va exclamar l’Espinguet.

—Quina victòria? —va fer el Bòxer. Tenia els genolls ensangonats, havia perdut una ferradura, se li havia partit una peülla i tenia una dotzena de perdigons incrustats en una pota del darrere.

—Com que quina victòria, camarada? O és que no hem expulsat l’enemic del nostre territori… del territori sagrat de la Granja dels Animals?

—Però han destruït el molí de vent. I hi havíem treballat dos anys!

—I què? En construirem un altre. Construirem sis molins, si ens dona la gana. No et fas prou càrrec, camarada, de la proesa que hem fet. L’enemic ocupava aquesta terra que ara trepitgem. I ara, gràcies al lideratge del camarada Napoleó, n’hem recuperat fins a l’últim racó!

—Llavors hem recuperat el que ja era nostre —va observar el Bòxer.

—Aquesta és la nostra victòria —va reblar l’Espinguet.

Van entrar ranquejant al pati. Els perdigons que el Bòxer tenia sota la pell de la pota el feien estar rabiós. Va veure que l’esperava la feixuga tasca de reconstruir el molí des dels fonaments, i ja es va imaginar preparant la feina. Però, per primera vegada, també va pensar que tenia onze anys i que potser els seus grans músculs ja no eren el que havien estat.

Però, quan els animals van veure la bandera verda onejant i van sentir més escopetes —set en total—, i van escoltar el discurs que va pronunciar el Napoleó felicitant-los pel seu comportament, els va semblar que, comptat i debatut, potser sí que havien aconseguit una gran victòria. Els animals morts a la batalla van tenir un funeral solemne. El Bòxer i la Trèvol van estirar el carro que feia de cotxe fúnebre, i el mateix Napoleó va encapçalar la comitiva. Es van dedicar dos dies sencers a les celebracions. Hi va haver cançons, discursos i més escopetades, i es va repartir un obsequi especial d’una poma per a cada animal, amb dues unces de blat per a cada ocell i tres galetes per a cada gos. Es va anunciar que la contesa es diria la batalla del Molí de Vent, i que el Napoleó havia creat una nova condecoració, l’Orde de l’Estendard Verd, que s’havia concedit a ell mateix. Enmig de la gresca general, el desafortunat assumpte dels bitllets va quedar oblidat.

Al cap d’uns quants dies, els porcs van trobar una caixa de whisky al celler del mas. Els havia passat per alt en el moment d’ocupar-lo. Aquella nit es van sentir, provinents del mas, uns forts càntics, i, davant la sorpresa de tothom, s’hi barrejaven els compassos d’«Animals d’Anglaterra». Cap a dos quarts de deu, es va veure clarament com el Napoleó sortia per la porta del darrere amb un vell bombí del senyor Jones al cap, recorria el pati al galop i tornava a entrar al mas. L’endemà al matí, però, un espès silenci planava sobre l’edifici. No semblava que es bellugués ni un sol porc. Eren gairebé les nou quan va aparèixer l’Espinguet, caminant amb un pas lent i apesarat, els ulls enterbolits, la cua pengim-penjam i tot l’aire d’estar greument malalt. Va convocar els animals i els va dir que tenia una notícia terrible per compartir. El camarada Napoleó es moria!

Es va alçar un gran plany. Van escampar palla davant totes les portes del mas i els animals caminaven de puntetes. Amb llàgrimes als ulls, es preguntaven els uns als altres què farien si es quedaven sense el Líder. Va córrer el rumor que el Bola de Neu havia trobat per fi la manera d’enverinar el menjar del Napoleó. A les onze, l’Espinguet va comparèixer per fer un altre comunicat. Com a últim acte en aquest món, el camarada Napoleó havia emès un decret solemne: beure alcohol seria castigat amb la pena de mort.

Cap al vespre, però, va semblar que el Napoleó es trobava una mica millor, i l’endemà al matí l’Espinguet els va poder comunicar que ja estava en camí de recuperar-se. Aquell dia, a la tarda, el Napoleó ja va tornar a la feina, i l’endemà es va saber que havia demanat a en Whymper que comprés a Willingdon uns quants prospectes sobre la fabricació i la destil·lació de begudes. Una setmana més tard, el Napoleó va ordenar que es llaurés el petit prat de darrere l’hort, que prèviament s’havia pensat reservar perquè hi pasturessin els animals retirats. Es va dir que el prat estava esgotat i que calia replantar-lo; però aviat es va saber que el Napoleó tenia pensat sembrar-hi ordi.

Cap a aquesta època es va produir un incident molt estrany que gairebé ningú no va ser capaç d’entendre. Una nit, cap a les dotze, es va sentir un terrabastall al pati, i els animals van sortir disparats dels estables. Era una nit de lluna clara. Al peu de la paret del fons de la pallissa principal, on hi havia escrits els set manaments, hi van veure una escala de mà trencada per la meitat. L’Espinguet, momentàniament atordit, estava estès al costat de l’escala, amb un quinqué, una brotxa i un pot de pintura blanca tombat a prop seu. Els gossos de seguida van encerclar l’Espinguet i el van escortar fins al mas tan bon punt va poder caminar. Cap animal no es va poder formar una idea clara de què passava, llevat del vell Benjamí, que va assentir amb el morro amb sornegueria i va semblar que ho entenia, tot i que no va dir res.

Al cap d’uns quants dies, mentre rellegia els set manaments, la Muriel es va adonar que encara n’hi havia un altre que els animals no recordaven bé. Ells es pensaven que el cinquè manament era: «Cap animal no beurà alcohol», però hi havia dues paraules que havien oblidat. En realitat, el manament deia: «Cap animal no beurà alcohol EN EXCÉS».





9


La peülla partida del Bòxer va tardar molt a curar-se. Havien començat a reconstruir el molí de vent l’endemà que s’acabessin les celebracions per la victòria. El Bòxer no va voler agafar ni un dia de festa, i es va prendre com una qüestió d’honor que ningú no el veiés patint. Als vespres reconeixia en privat a la Trèvol que la peülla li feia molt mal. La Trèvol l’hi tractava amb emplastres d’herbes que preparava mastegant-les, i tant ella com el Benjamí insistien al Bòxer que no treballés tant. «Els pulmons d’un cavall no duren per sempre», li deia ella. Però el Bòxer no li feia cas. Només li quedava, deia, una ambició veritable a la vida: veure el molí de vent ben avançat abans d’arribar a l’edat de retirar-se.

Al principi, quan les lleis de la Granja dels Animals es van formular per primera vegada, l’edat de jubilació havia quedat fixada en els dotze anys per als cavalls i els porcs, els catorze per a les vaques, els nou per als gossos, els set per als xais i els cinc per a les gallines i les oques. S’havia acordat donar unes pensions ben generoses als vells. Fins al moment cap animal no s’havia retirat amb una pensió, però últimament el tema es debatia cada cop més. Ara que el petit prat de darrere l’hort s’havia reservat per a l’ordi, es rumorejava que en un racó del prat gran es construiria un tancat per convertir-lo en un lloc de pastura per als animals jubilats. Per a un cavall, es deia, la pensió seria cinc lliures de blat al dia i, a l’hivern, quinze lliures de fenc, juntament amb una pastanaga o potser una poma els dies de festa. El Bòxer faria els dotze anys a final de l’estiu de l’any següent.

Mentrestant, la vida era dura. L’hivern va ser tan fred com l’anterior, i el menjar anava encara més escàs. Una vegada més, es van reduir totes les racions, llevat de les dels porcs i els gossos. Una igualtat massa rígida en les racions, va explicar l’Espinguet, hauria anat en contra dels principis de l’animalisme. En qualsevol cas, no li va costar gaire demostrar als altres animals que en realitat no anaven curts de menjar, malgrat el que pogués semblar. De moment, era veritat, s’havia cregut necessari fer un reajustament de les racions (l’Espinguet parlava sempre d’un «reajustament», mai d’una «reducció»), però, en comparació amb l’època d’en Jones, la millora era substancial. Llegint les xifres en un to agut i accelerat, els va demostrar minuciosament que tenien més civada, més fenc i més naps que en temps d’en Jones, que treballaven menys hores, que l’aigua que bevien era de més qualitat, que vivien més anys, que una proporció més gran de cries superaven la infància i que al jaç hi tenien més palla i menys puces. Els animals el van creure fins a l’última paraula. Si s’ha de dir la veritat, en Jones i tot el que representava gairebé se’ls havia esborrat de la memòria. Sabien que la vida avui dia era dura i austera, que sovint tenien gana i fred, i que quan no dormien solien treballar. Però sens dubte havia estat pitjor en els vells temps. Els agradava creure que era així. A més, en aquells dies havien estat esclaus i ara eren lliures, i això ho canviava tot, tal com l’Espinguet no deixava mai d’assenyalar.

Ara hi havia moltes més boques per alimentar. A la tardor, les quatre truges havien parit gairebé a la vegada, i havien tingut trenta-un porcells entre totes. Els porcells eren clapejats i, com que el Napoleó era l’únic marrà de la granja, no costava gaire endevinar qui n’era el pare. Es va anunciar que més endavant, quan haguessin comprat els maons i la fusta, es construiria una escola al jardí del mas. De moment, els porcells rebien la instrucció del mateix Napoleó a la cuina del mas. Feien gimnàstica al jardí, i se’ls recomanava no jugar amb els altres animals petits. També cap a aquesta època es va instaurar la norma que, quan un porc i qualsevol altre animal es trobessin pel camí, l’altre animal havia d’apartar-se; i també que tots els porcs, de la categoria que fossin, tindrien el privilegi de portar cintes verdes a la cua els diumenges.

La granja havia tingut un any bastant positiu, però encara faltaven diners. Calia comprar els maons, la sorra i la calç per a l’escola, i també calia començar a estalviar altra vegada per a la maquinària del molí de vent. També es necessitaven llums d’oli i espelmes per al mas, sucre per a la taula del Napoleó (que el va prohibir als altres porcs, amb l’argument que els engreixava), i tota la renovació habitual d’eines, claus, cordill, carbó, filferro, ferro vell i galetes per als gossos. Es va vendre una pila de fenc i una part de la collita de patates, i el contracte per a la venda d’ous es va augmentar fins a sis-cents a la setmana, de manera que aquell any les gallines amb prou feines van poder covar prou pollets per mantenir el nivell de la població. Les racions, reduïdes al desembre, es van tornar a reduir al febrer, i es van prohibir els quinqués als estables per estalviar petroli. Però els porcs semblaven força còmodes i, de fet, més aviat s’engreixaven. Una tarda de final de febrer es va escampar pel pati una aroma càlida, intensa i apetitosa com els animals no havien sentit mai abans, provinent de la petita destil·leria que hi havia darrere la cuina i que, en temps d’en Jones, no s’havia utilitzat. Algú va dir que era olor d’ordi coent-se. Els animals van ensumar l’aire amb avidesa i es van preguntar si els preparaven segó calent per sopar. Però el segó calent no va aparèixer, i el diumenge següent es va anunciar que en endavant tot l’ordi es reservaria per als porcs. El camp de darrere l’hort ja s’havia sembrat d’ordi. I aviat va transcendir la notícia que ara cada porc rebia una ració d’una pinta de cervesa diària, i de mig galó per al Napoleó, a qui sempre li servien amb la sopera Crown Derby.

Els animals havien de suportar privacions, però, en part, quedaven compensades pel fet que actualment la vida era molt més digna que abans. Hi havia més cançons, més discursos i més desfilades. El Napoleó havia manat que, un cop a la setmana, es fes un acte anomenat «Manifestació Espontània», que tenia per objectiu commemorar les batalles i els triomfs de la Granja dels Animals. A l’hora fixada, els animals deixaven la feina i voltaven pels límits de la granja en formació militar, amb els porcs al capdavant, seguits dels cavalls, les vaques, els xais i, finalment, l’aviram. Els gossos flanquejaven el seguici i, davant de tots, hi anava el gall negre del Napoleó. El Bòxer i la Trèvol sempre portaven entre ells una bandera verda amb el dibuix de la peülla i la banya, i la inscripció «Visca el camarada Napoleó!». Després es recitaven poemes compostos en honor del Napoleó, l’Espinguet feia un discurs detallant els últims augments en la producció d’aliments i, de tant en tant, es disparava l’escopeta. Els xais eren els seguidors més fidels de la Manifestació Espontània i, si algú (com alguns animals feien de vegades, quan no hi havia ni els porcs ni els gossos a prop) es queixava que perdien el temps i que s’havien d’estar molta estona plantats amb el fred que feia, els xais els feien callar invariablement amb aquells bels formidables de «Quatre potes sí, dues potes no!». Però, en general, als animals els agradaven aquestes celebracions. Els consolava que els recordessin que, al capdavall, eren els amos veritables de la seva pròpia vida i que la feina que feien era en benefici propi. Així, amb les cançons, les desfilades, les llistes de xifres de l’Espinguet, les escopetades, el cant del gall i la hissada de la bandera, podien oblidar que tenien la panxa buida, si més no durant una estona.

A l’abril, la Granja dels Animals va ser proclamada una República, i es va fer necessari escollir un president. Només hi va haver un candidat, el Napoleó, que va ser elegit per unanimitat. El mateix dia es va anunciar que s’havien descobert nous documents que revelaven més detalls sobre la complicitat del Bola de Neu amb en Jones. Ara semblava que el Bola de Neu no tan sols havia intentat fer-los perdre la batalla de l’Estable de les Vaques per mitjà d’un estratagema, tal com els animals s’havien imaginat fins llavors, sinó que havia lluitat obertament a favor d’en Jones. De fet, era ell qui havia dirigit les forces humanes i qui havia entrat a la batalla amb el crit de «Visca la humanitat!» als llavis. Les ferides al llom del Bola de Neu, que alguns animals encara recordaven haver vist, havien estat infligides per les dents del Napoleó.

A mitjan estiu, el corb Moisès va reaparèixer de sobte a la granja, després d’uns quants anys d’absència. Havia canviat ben poc, continuava sense treballar i parlava amb la mateixa insistència de sempre sobre la Muntanya de Sucre Candi. Es posava en una soca, esbategava les ales negres i es passava hores enraonant amb qualsevol que el volgués escoltar. «Allà dalt, camarades», deia solemnement, assenyalant el cel amb el bec llarg, «allà dalt, just a l’altra banda d’aquest núvol fosc que veieu, allà hi ha la Muntanya de Sucre Candi, el benaurat país on nosaltres, els pobres animals, descansarem per sempre dels nostres treballs!». Fins i tot assegurava que hi havia arribat en un dels seus vols més alts i que havia vist els interminables camps de trèvol, els tortós de lli i els terrossos de sucre que creixien a les bardisses. Molts animals se’l creien. Si ara tenien una vida marcada per la fam i l’esforç, pensaven, no era just i necessari que en algun altre lloc existís un món millor? Una cosa difícil de determinar era l’actitud dels porcs envers el Moisès. Tots afirmaven amb menyspreu que les seves històries sobre la Muntanya de Sucre Candi eren falses, però tot i així deixaven que es quedés a la granja, sense treballar i amb una assignació de mig petricó de cervesa al dia.

Quan per fi va tenir la peülla curada, el Bòxer va treballar amb més afany que mai. De fet, aquell any tots els animals van treballar com esclaus. A més de la feina habitual de la granja i de la reconstrucció del molí, hi havia l’escola per als porcells, que es va començar al març. De vegades les llargues hores de feina sense menjar prou costaven de passar, però el Bòxer no defallia mai. En res del que deia o del que feia no es veia cap indici que la seva força ja no fos la d’abans. Només el seu aspecte havia canviat una mica; tenia el pelatge més apagat i semblava que la gropa se li hagués encongit. Els altres deien: «El Bòxer es refarà quan creixi l’herba de primavera»; però la primavera va arribar i el Bòxer no es va engreixar. De vegades, al pendent que duia al capdamunt de la pedrera, quan tibava els músculs per arrossegar alguna pedra grossa, semblava que l’únic que el mantenia dret era la voluntat per tirar endavant. En aquestes ocasions se’l veia formar amb els llavis les paraules: «Treballaré amb més afany»; ja no li quedava veu. Una vegada més, la Trèvol i el Benjamí li van recomanar que anés amb compte amb la salut, però el Bòxer no els va fer cas. Li faltava poc per fer els dotze anys. Tant li feia el que passés mentre hi hagués una bona quantitat de pedra acumulada abans de retirar-se.

Un dia d’estiu, cap al vespre, per la granja es va estendre el rumor sobtat que al Bòxer li havia passat alguna cosa. Havia sortit tot sol a traginar una càrrega de pedra fins al molí. I, en efecte, el rumor era veritat. Al cap de pocs minuts, dos coloms van arribar esverats amb la notícia: «El Bòxer ha caigut! Ha quedat tombat de costat i no es pot aixecar!».

Potser la meitat dels animals de la granja van anar corrent cap al turonet on s’alçava el molí de vent. El Bòxer era allà, entre les vares del carro, amb el coll estirat, incapaç fins i tot d’alçar el cap. Tenia els ulls vidriosos i els flancs amarats de suor. Li sortia un rajolí de sang de la boca. La Trèvol es va agenollar al seu costat.

—Bòxer! —va cridar—. Com estàs?

—És el pulmó —va fer el Bòxer amb una veu feble—. No passa res. Em sembla que podreu acabar el molí sense mi. Hi ha una bona reserva de pedra acumulada. De totes maneres, només em quedava un mes de treballar. Si he de dir la veritat, tenia ganes de jubilar-me. I, com que el Benjamí també es fa gran, potser el deixaran jubilar-se al mateix temps i em farà companyia.

—Hem d’anar a buscar ajuda de seguida —va dir la Trèvol—. Afanyeu-vos! Que algú vagi a explicar a l’Espinguet què ha passat.

Tots els altres animals van tornar immediatament al mas per donar la notícia a l’Espinguet. Només es van quedar la Trèvol i el Benjamí, que es va estirar al costat del Bòxer i, sense dir res, li espantava les mosques amb la cua. Al cap d’un quart va aparèixer l’Espinguet, tot interès i preocupació. Va dir que el camarada Napoleó havia quedat profundament consternat en assabentar-se de la desgràcia d’un dels treballadors més lleials de la granja, i que ja estava fent gestions per traslladar el Bòxer a l’hospital de Willingdon. En sentir això, els animals es van neguitejar una mica. Llevat de la Mollie i el Bola de Neu, cap animal no havia sortit mai de la granja, i no els agradava la idea de deixar el seu camarada malalt en mans dels humans. Tot i això, l’Espinguet els va convèncer amb facilitat que el veterinari de Willingdon podria tractar el cas del Bòxer més satisfactòriament que no pas ells a la granja. I, al cap de mitja hora, quan el Bòxer s’havia recuperat una mica, el van aixecar amb una certa dificultat i va poder tornar ranquejant a la seva quadra, on la Trèvol i el Benjamí li havien preparat un bon jaç de palla.

Els dos dies següents, el Bòxer es va quedar al seu jaç. Els porcs li havien enviat un gran flascó de xarop rosa que havien trobat a la farmaciola del quarto de bany, i la Trèvol l’hi administrava dues vegades al dia, després dels àpats. Als vespres, la Trèvol s’ajeia al seu costat i enraonava amb el Bòxer, mentre el Benjamí li espantava les mosques. El Bòxer assegurava que no li sabia greu el que havia passat. Si es recuperava bé, encara podria viure tres anys més, i ja esperava amb candeletes els dies plàcids que passaria al racó del prat gran. Seria la primera vegada que tindria temps lliure per estudiar i cultivar la intel·ligència. Tenia la intenció, deia, de dedicar la resta de la seva vida a aprendre les vint-i-dues lletres restants de l’alfabet.

Amb tot, el Benjamí i la Trèvol només podien estar amb el Bòxer després de la jornada de treball, i va ser durant el dia que el furgó va arribar per emportar-se’l. Tots els animals estaven treballant, birbant el camp de naps sota la supervisió d’un porc, quan van veure sorpresos com el Benjamí se’ls acostava galopant des dels edificis de la granja, bramant a plens pulmons. Era la primera vegada que veien el Benjamí alterat i, de fet, també la primera vegada que el veien galopar. «De pressa, de pressa!», va cridar. «Veniu de seguida! S’emporten el Bòxer!». Sense esperar ordres del porc, els animals van deixar la feina i van córrer cap als edificis de la granja. En efecte, al pati hi havia un gran furgó tancat, estirat per dos cavalls, amb lletres als costats i un home d’aire murri amb un bombí abaixat sobre el front i assegut al pescant. I el jaç del Bòxer estava buit.

Els animals es van aplegar al voltant del furgó.

—Adeu, Bòxer! —van cridar a cor—. Adeu!

—Beneits! Beneits! —va cridar el Benjamí, fent cabrioles al seu voltant i picant a terra amb les peülles—. Beneits! Que no veieu què hi ha escrit al costat del furgó?

Això va fer rumiar els animals, que van callar. La Muriel va començar a lletrejar les paraules. Però el Benjamí la va apartar i, enmig d’un silenci sepulcral, va llegir:

—«Alfred Simmonds, escorxador de cavalls i fabricant de cola, Willingdon. Tractant de pells i farina d’ossos. Proveïdor de gosseres». Que no enteneu què vol dir, això? S’emporten el Bòxer perquè el matin!

Els animals van cridar horroritzats. En aquell moment, l’home del pescant va fuetejar els cavalls i el furgó va sortir del pati a un trot viu. Tots els animals el van seguir, cridant tan fort com podien. La Trèvol va forçar el pas i va arribar al davant. El furgó va començar a accelerar. La Trèvol va intentar fer anar les seves potes robustes al galop, però només va arribar a un mig galop. «Bòxer!», va cridar. «Bòxer! Bòxer! Bòxer!». I, just en aquell moment, com si hagués sentit el xivarri de fora, el cap del Bòxer, amb la franja blanca al morro, va aparèixer a la finestreta del darrere del furgó.

—Bòxer! —va cridar la Trèvol en un to planyívol—. Bòxer! Escapa’t! Escapa’t de pressa! Et duen a matar!

Tots els animals van començar a cridar el mateix: «Escapa’t, Bòxer! Escapa’t!». Però el furgó continuava accelerant i s’allunyava. No sabien si el Bòxer havia entès el que la Trèvol li havia cridat. Però, al cap d’un moment, el seu cap va desaparèixer de la finestreta i es va sentir un gran estrèpit de peülles que picaven dins el furgó. Intentava sortir-ne clavant guitzes. En una altra època, amb unes quantes coces hauria deixat el furgó fet estellicons. Però, malauradament, la força l’havia abandonat; al cap de poc, el repic de les peülles es va anar fent cada cop més fluix fins que va desaparèixer del tot. Desesperats, els animals van començar a suplicar als dos cavalls que estiraven el furgó que s’aturessin. «Camarades, camarades!», cridaven. «No us emporteu el vostre germà perquè el matin!». Però aquelles bèsties nècies, massa ignorants per adonar-se de què passava, només van tirar les orelles enrere i van accelerar el pas. El cap del Bòxer no va tornar a aparèixer a la finestreta. Massa tard, algú va pensar a avançar-se corrent i tancar la porta de fusta; però, al cap de no res, el furgó ja la travessava i desapareixia carretera enllà. No van tornar a veure el Bòxer mai més.

Al cap de tres dies es va anunciar que s’havia mort a l’hospital de Willingdon, malgrat haver rebut totes les atencions que es podien dispensar a un cavall. L’Espinguet va anar a comunicar la notícia als altres. Ell havia estat present, va dir, durant les últimes hores del Bòxer.

—És l’escena més commovedora que he vist mai! —va exclamar l’Espinguet, aixecant l’unglot i eixugant-se una llàgrima—. Vaig ser al seu costat fins a l’últim moment. I, al final, quasi sense forces per parlar, em va dir que l’única recança que tenia era deixar aquest món sense veure el molí acabat. «Endavant, camarades!», va xiuxiuejar. «Endavant en nom de la rebel·lió! Visca la Granja dels Animals! Visca el camarada Napoleó! El Napoleó sempre té raó». Aquestes van ser les seves últimes paraules, camarades.

Llavors l’actitud de l’Espinguet va canviar de manera sobtada. Es va quedar un instant en silenci, i els seus ullets van llançar mirades de recel a banda i banda abans de prosseguir.

S’havia assabentat, va dir, que en el moment del trasllat del Bòxer havia circulat un rumor ridícul i pervers. Alguns animals s’havien fixat que al furgó que s’havia endut el Bòxer hi deia: ESCORXADOR DE CAVALLS, i havien tret la conclusió precipitada que enviaven el Bòxer a matar. Costava creure, va dir l’Espinguet, que cap animal pogués ser tan toix. Confiava, va cridar indignat, remenant la cua i saltironant d’un costat a l’altre, confiava que coneixien prou el camarada Napoleó per saber que no faria mai una cosa com aquella, oi? Perquè l’explicació era ben senzilla. El furgó havia estat propietat de l’escorxador, que després l’havia venut al veterinari, i aquest encara no n’havia esborrat el nom antic. Així era com havia sorgit el malentès.

Els animals van quedar enormement alleujats de sentir això. I quan l’Espinguet va continuar donant més detalls ben gràfics sobre el jaç de mort del Bòxer, les admirables cures que havia rebut i els medicaments tan cars que el Napoleó havia pagat sense pensar en la despesa, els últims dubtes que tenien van desaparèixer i el dolor que sentien per la mort del seu camarada va quedar mitigat per la idea que almenys havia mort feliç.

El mateix Napoleó va comparèixer a la reunió del diumenge següent i va pronunciar una breu al·locució en honor del Bòxer. No havia estat possible, va dir, tornar les despulles del camarada a qui tant ploraven per enterrar-les a la granja, però havia ordenat que es fes una gran corona amb els llorers del jardí del mas i que es dugués a la tomba del Bòxer. I, al cap de pocs dies, els porcs pensaven celebrar un banquet commemoratiu en honor del Bòxer. El Napoleó va acabar el discurs recordant les dues màximes favorites del Bòxer: «Treballaré amb més afany» i «El camarada Napoleó sempre té raó», unes màximes, va dir, que tots els animals farien bé d’adoptar com a pròpies.

El dia fixat per al banquet, un furgó de queviures va arribar de Willingdon i va entregar una gran caixa de fusta al mas. Aquella nit es van sentir uns cants escandalosos, que van anar seguits del que semblava una picabaralla violenta i van acabar cap a les onze amb una gran trencadissa de vidres. L’endemà al mas no es va bellugar ningú abans del migdia, i va córrer la veu que els porcs havien tret els diners d’un lloc o altre per comprar-se una altra caixa de whisky.





10


Van transcórrer els anys. Les estacions arribaven i se n’anaven, i les curtes vides dels animals passaven volant. Va arribar un dia que ja no hi havia ningú que recordés els vells temps d’abans de la rebel·lió, llevat de la Trèvol, el Benjamí, el corb Moisès i uns quants porcs.

La Muriel era morta; la Campaneta, la Jessie i el Pispa eren morts. En Jones també era mort; havia mort en un asil d’alcohòlics, en una altra banda del país. Ningú no recordava el Bola de Neu. Ningú no recordava el Bòxer, llevat dels pocs que l’havien conegut. Ara la Trèvol era una euga vella i robusta, amb les articulacions encarcarades i els ulls lleganyosos. Ja passava dos anys de l’edat de jubilació, però en realitat cap animal no s’havia jubilat mai. El projecte de reservar un racó del prat per als animals retirats ja feia temps que s’havia abandonat. Ara el Napoleó era un marrà madur de cent cinquanta quilos. L’Espinguet estava tan gras que amb prou feines s’hi veia. Només el vell Benjamí estava més o menys com sempre, si bé tenia el morro una mica més gris i, d’ençà de la mort del Bòxer, estava més emmurriat i més taciturn que mai.

Ara hi havia moltes més bèsties a la granja, tot i que l’augment no era tan gran com s’havia esperat els primers anys. Havien nascut molts animals per a qui la rebel·lió era tan sols una tradició remota, transmesa oralment, i se n’havien comprat d’altres que abans d’arribar no n’havien sentit a parlar mai. Ara la granja tenia tres cavalls, a part de la Trèvol. Eren uns animals nobles i distingits, treballadors i bons camarades, però molt toixos. Cap no va ser capaç d’aprendre’s l’alfabet més enllà de la lletra B. Acceptaven tot el que se’ls explicava sobre la rebel·lió i els principis de l’animalisme, especialment si venia de la Trèvol, per qui tenien un respecte gairebé filial; però era dubtós que entenguessin en què consistia realment.

Ara la granja era més pròspera i estava més ben organitzada; fins i tot s’havia ampliat amb dos camps comprats al senyor Pilkington. El molí de vent per fi s’havia acabat, i la granja tenia una trilladora i un elevador de fenc propis, i s’hi havien afegit uns quants edificis nous. En Whymper s’havia comprat una carreta lleugera. El molí, però, al final no s’havia utilitzat per generar energia elèctrica. Es feia servir per moldre-hi el blat i reportava uns guanys ben sucosos. Els animals treballaven de valent construint un altre molí; quan aquell estigués enllestit, es deia, s’hi instal·larien les dinamos. Però ja no es parlava dels luxes amb què el Bola de Neu havia fet somiar els animals, com ara els estables i els galliners amb llum elèctrica i aigua freda i calenta, o les setmanes de tres dies. El Napoleó havia decretat que aquestes idees eren contràries a l’esperit de l’animalisme. La felicitat veritable, deia, consistia a treballar de valent i a viure amb frugalitat.

Era com si la granja s’hagués enriquit sense que els animals mateixos s’haguessin fet més rics, llevat, és clar, dels porcs i els gossos. Potser era així, en part, perquè hi havia molts porcs i molts gossos. No era que aquests animals no treballessin, a la seva manera. Hi havia, tal com l’Espinguet no es cansava mai d’explicar, una feinada interminable a supervisar i organitzar la granja. La major part d’aquesta feina era d’una mena que els altres animals eren massa ignorants per entendre. Per exemple, l’Espinguet els explicava que els porcs havien de dedicar enormes esforços diaris a unes coses misterioses que es deien «arxius», «informes», «actes» i «memoràndums». Això eren grans fulls de paper que calia omplir amb lletres ben atapeïdes i, tan bon punt estaven plens, calia cremar-los al forn. Això era d’una importància cabdal per al benestar de la granja, deia l’Espinguet. Amb tot, ni els porcs ni els gossos no produïen menjar amb la feina que feien; i eren molts, i sempre tenien una bona gana.

Pel que feia als altres, la vida, que ells sabessin, era com sempre havia estat. Normalment passaven gana, dormien a la palla, s’abeuraven a la bassa i treballaven als camps; a l’hivern els molestava el fred, i a l’estiu les mosques. De vegades els més vells buscaven entre els seus records més esvaïts i intentaven determinar si al principi de la rebel·lió, quan l’expulsió d’en Jones encara era recent, la situació havia estat millor o pitjor que ara. No se’n recordaven. No hi havia res amb què poguessin comparar la seva vida actual: no es podien fixar en res que no fossin les llistes de xifres de l’Espinguet, que demostraven invariablement que tot anava cada cop millor. Per als animals era un problema irresoluble; en qualsevol cas, ara tenien poc temps per especular sobre aquesta mena de coses. Només el vell Benjamí assegurava recordar tots els detalls de la seva llarga vida i saber que la situació no havia estat mai ni millor ni pitjor, i que tampoc no ho podia ser: la gana, el patiment i el desengany, deia, eren la llei inalterable de la vida.

I, tanmateix, els animals no perdien mai l’esperança. Encara més, no perdien mai, ni per un instant, la sensació d’honor i privilegi que representava formar part de la Granja dels Animals. Continuaven sent l’única granja de tot el país —de tot Anglaterra!— propietat dels animals i administrada per ells. Cap d’ells, ni tan sols els més joves, ni tan sols els nouvinguts, portats de granges situades a vint o trenta quilòmetres, no deixava d’admirar-se davant d’això. I quan sentien retrunyir l’escopeta i veien la bandera onejant al capdamunt de l’asta, el cor se’ls inflava d’un orgull inextingible, i la conversa girava sempre entorn dels vells temps heroics, l’expulsió d’en Jones, la inscripció dels set manaments i les grans batalles en què els invasors humans havien estat derrotats. No havien abandonat cap dels antics somnis. Encara creien en la República dels Animals que el Comandant havia avançat, aquella en què els verds camps d’Anglaterra no serien trepitjats per peus humans. Algun dia arribaria: potser no seria aviat, potser no seria durant l’existència de cap animal que vivia ara, però malgrat tot arribaria. Potser la melodia d’«Animals d’Anglaterra» fins i tot es cantussejava en secret aquí i allà: en qualsevol cas, era un fet que tots els animals de la granja la coneixien, si bé ningú no hauria gosat cantar-la en veu alta. Era possible que tinguessin una vida dura i que no haguessin vist complertes totes les esperances; però eren conscients que no eren com els altres animals. Si passaven gana, no era perquè alimentessin humans tirànics; si treballaven de valent, almenys treballaven per a ells mateixos. Entre ells no hi havia cap bèstia que anés sobre dues potes. No n’hi havia cap que digués «amo» a una altra. Tots els animals eren iguals.

Un dia de principi d’estiu, l’Espinguet va manar als xais que el seguissin i els va dur a un tros de terra erma de l’altra punta de la granja que havia quedat coberta de rebrots de bedoll. Els xais s’hi van passar tot el dia rosegant les fulles sota la vigilància de l’Espinguet. Al vespre, l’Espinguet va tornar al mas, però, com que feia bon temps, va dir als xais que es quedessin on eren. Al final s’hi van passar una setmana sencera, durant la qual els altres animals no els van veure el pèl. L’Espinguet s’estava amb ells gairebé tot el dia. Va dir que els ensenyava a cantar una cançó nova, i que per això necessitava tranquil·litat.

Poc després que els xais haguessin tornat, un vespre plàcid en què els animals havien plegat i es dirigien cap als edificis de la granja, es van sentir uns renills esgarrifosos provinents del pati. Sobtats, els animals es van aturar en sec. Era la veu de la Trèvol. L’euga va tornar a renillar, i tots els animals es van posar a galopar i van entrar rabents al pati. I llavors van veure el que la Trèvol havia vist.

Era un porc que caminava sobre les potes del darrere.

Sí, era l’Espinguet. Sense gaire traça, com si no estigués del tot acostumat a suportar tota la seva corpenta en aquella posició, però amb un equilibri perfecte, caminava a poc a poc pel pati. Al cap d’un moment, de la porta del mas va sortir una llarga filera de porcs, tots caminant sobre les potes del darrere. Alguns ho feien millor que uns altres, un o dos anaven una mica insegurs i haurien agraït el suport d’un bastó, però tots van aconseguir completar la volta al pati amb èxit. Finalment es van sentir uns lladrucs terribles i un cant estrident del gall negre, i va sortir el mateix Napoleó, majestuosament dreçat, llançant mirades altives a banda i banda, amb els gossos guimbant al seu voltant.

Portava un fuet a l’unglot.

Es va fer un silenci sepulcral. Atònits, aterrits, apinyant-se els uns amb els altres, els animals van contemplar la llarga corrua de porcs voltant a poc a poc pel pati. Era com si el món s’hagués capgirat. Quan va haver passat la primera impressió, va arribar un moment en què, malgrat tot —malgrat la por que els feien els gossos, i malgrat el costum adquirit al llarg dels anys de no queixar-se mai, de no criticar mai, passés el que passés—, estaven a punt de proferir alguna paraula de protesta. Però, just en aquell moment, com si reaccionessin a un senyal, tots els xais van esclatar en uns bels terribles:

—Quatre potes sí, dues potes millor! Quatre potes sí, dues potes millor! Quatre potes sí, dues potes millor!

Això va durar cinc minuts seguits. I, quan els xais es van calmar, l’oportunitat d’expressar qualsevol protesta havia passat, ja que els porcs havien tornat a entrar al mas.

El Benjamí va notar que un morro li fregava l’espatlla. Es va girar. Era la Trèvol. Tenia els ulls més apagats que mai. Sense dir res, l’euga li va estirar suaument la crinera i el va dur cap al fons de la pallissa principal, on hi havia escrits els set manaments. Es van estar un o dos minuts mirant la paret enquitranada coberta de lletres blanques.

—Em falla la vista —va dir finalment la Trèvol—. Ni quan era jove podia llegir el que hi ha escrit aquí. Però em sembla que aquesta paret ha canviat. Els set manaments són els mateixos que abans, Benjamí?

Per una vegada, el Benjamí es va avenir a trencar la seva regla, i li va llegir en veu alta el que hi havia escrit a la paret. Ara només hi havia un sol manament. Deia així:

TOTS ELS ANIMALS SÓN IGUALS

PERÒ ALGUNS ANIMALS SÓN MÉS IGUALS QUE ALTRES



Després d’això, ningú no es va estranyar que l’endemà els porcs que supervisaven la feina de la granja portessin fuets als unglots. Ningú no es va estranyar que els porcs s’haguessin comprat un aparell de ràdio, que fessin els preparatius per instal·lar un telèfon i que s’haguessin subscrit al John Bull, al Tit-Bits i al Daily Mirror. Ningú no es va estranyar de veure el Napoleó passejant pel jardí del mas amb una pipa a la boca; no, ni tan sols que els porcs traguessin la roba del senyor Jones dels armaris i se la posessin, ni que el mateix Napoleó aparegués amb un abric negre, uns pantalons de caçador i unes polaines de cuir, mentre que la seva truja preferida apareixia amb el vestit de moaré que la senyora Jones solia portar els diumenges.

Al cap d’una setmana, a la tarda, van arribar a la granja unes quantes carretes. Havien convidat una delegació de propietaris de granges veïnes a fer una ronda d’inspecció. Els van ensenyar tota la granja, i ells van expressar una gran admiració per tot el que veien, sobretot pel molí de vent. Els animals birbaven el camp de naps. Treballaven diligentment, gairebé sense aixecar el cap de terra i sense saber si havien de tenir més por dels porcs o dels humans que els visitaven.

Aquell vespre es van sentir grans riallades i càntics provinents del mas. I, de sobte, aquell guirigall va despertar la curiositat dels animals. Què hi devia passar, allà a dins, ara que els animals i els humans es reunien per primera vegada en peu d’igualtat? Tots a l’una, van començar a acostar-se tan silenciosament com podien cap al jardí del mas.

Es van aturar al portal, mig temorosos de continuar avançant, però la Trèvol va passar al davant i els altres la van seguir. Van anar de puntetes fins al mas, i els animals que eren prou alts per fer-ho van mirar per la finestra del menjador. Allà, al voltant d’una taula llarga, hi havia asseguts mitja dotzena de propietaris i mitja dotzena dels porcs més eminents, amb el mateix Napoleó ocupant el lloc d’honor al cap de taula. Els porcs semblaven ben còmodes asseguts a les cadires. El grup jugava una partida de cartes, però l’havien interromput momentàniament, pel que semblava, per fer un brindis. Una gran gerra circulava per la taula, i els gots es reomplien de cervesa. Ningú no es va adonar de les cares de desconcert dels animals que miraven per la finestra.

El senyor Pilkington, de Foxwood, s’havia aixecat amb la gerra a la mà. De seguida, va dir, proposaria un brindis a tota la concurrència. Però, abans, li semblava que havia de dir unes paraules.

Era una font de satisfacció per a ell, va dir —i, n’estava segur, també per a tots els presents—, veure que per fi s’havia acabat una llarga etapa de desconfiances i malentesos. Hi havia hagut una època —per més que ell ni ningú dels qui eren allà haguessin compartit aquells sentiments—, però hi havia hagut una època en què els respectables propietaris de la Granja dels Animals havien estat vistos, ell no diria que amb hostilitat, però sí amb un cert recel, per part dels seus veïns humans. Havien tingut lloc alguns incidents lamentables, havien circulat idees equivocades. S’havia pensat que l’existència d’una granja propietat dels porcs i administrada per ells era una cosa anormal i susceptible de tenir un efecte desestabilitzador en el veïnat. Massa propietaris havien suposat, sense fer les degudes indagacions, que en una granja com aquella hi imperaria un esperit de llibertinatge i d’indisciplina. S’havien amoïnat pels efectes que allò podria tenir en els seus animals, o fins i tot en els seus treballadors humans. Però ara tots aquells dubtes s’havien dissipat. Avui ell i els seus amics havien visitat la Granja dels Animals i n’havien inspeccionat tots els racons amb els seus propis ulls, i què havien descobert? No tan sols els mètodes més avançats, sinó també una disciplina i un ordre que haurien de ser un exemple per als grangers de tot arreu. Creia que no s’equivocava si deia que els animals més humils de la Granja dels Animals treballaven més i menjaven menys que qualsevol animal del comtat. En efecte, avui ell i els seus companys de visita havien observat molts aspectes que volien introduir immediatament a les seves granges.

Acabaria els seus comentaris, va dir, recalcant una vegada més els sentiments d’amistat que subsistien, i que havien de subsistir, entre la Granja dels Animals i els seus veïns. Entre els porcs i els humans no hi havia, i no hi havia d’haver, cap mena de xoc d’interessos. Les seves lluites i les seves dificultats eren les mateixes. O és que el problema del treball no era el mateix a tot arreu? En aquest punt va semblar que el senyor Pilkington estava a punt de deixar anar alguna facècia que portava ben preparada per a l’ocasió, però per un moment li va fer tanta gràcia que va ser incapaç de pronunciar-la. Després de quedar-se ennuegat una bona estona, durant la qual se li van congestionar les diverses papades, va aconseguir amollar-la: «És cert que vostès se les han d’haver amb els animals inferiors», va dir, «però nosaltres també tenim les nostres classes inferiors amb qui bregar!». Aquest acudit va arrencar una gran riallada a la taula; i el senyor Pilkington va tornar a felicitar els porcs per les minses racions, les llargues jornades laborals i l’absència general d’obsequiositat que havia observat a la Granja dels Animals.

I ara, va dir finalment, demanava a la concurrència que es posessin drets i comprovessin que tenien les gerres plenes. «Senyors», va concloure el senyor Pilkington, «senyors, proposo un brindis: per la prosperitat de la Granja dels Animals!».

Tothom va cridar d’entusiasme i va picar de peus. El Napoleó estava tan agraït que va deixar el seu lloc i va fer la volta a la taula per fer dringar la gerra amb la del senyor Pilkington abans de buidar-la. Quan la cridòria es va haver calmat, el Napoleó, que s’havia quedat dret, va insinuar que ell també tenia unes paraules a dir.

Com tots els discursos del Napoleó, va ser breu i concís. Ell, va dir, també s’alegrava que l’etapa de malentesos s’hagués acabat. Durant molt temps havien corregut rumors —escampats, tenia motius per pensar-ho, per algun enemic pervers— que hi havia alguna cosa subversiva i fins i tot revolucionària en la seva actitud i la dels seus col·legues. Se’ls havia acusat d’intentar atiar la rebel·lió entre els animals de les granges del voltant. Res més lluny de la realitat! El seu únic anhel, tant ara com abans, era viure en pau i en bones relacions comercials amb els veïns. Aquella granja, que ell tenia l’honor de dirigir, va afegir, era una empresa cooperativa. Les escriptures, que estaven en el seu poder, eren propietat de tots els porcs en conjunt.

No creia, va dir, que encara durés cap de les antigues sospites, però últimament s’havien introduït alguns canvis en el funcionament de la granja que haurien de servir per promoure encara més la confiança. Fins llavors, els animals de la granja havien tingut el costum més aviat absurd de tractar-se de «camarada». Això se suprimiria. També hi havia hagut un costum molt estrany, d’origen desconegut, que consistia a desfilar cada diumenge al matí per davant d’una calavera de porc clavada en un pal al jardí. Això també ho suprimiria i, de fet, la calavera ja estava enterrada. Els visitants es devien haver fixat, també, en la bandera verda que onejava al capdamunt de l’asta. Si era així, potser s’havien adonat que se n’havien eliminat la peülla blanca i la banya que hi apareixien abans. En endavant seria simplement una bandera verda.

Només tenia una crítica a fer, va dir, a l’excel·lent i cordial discurs del senyor Pilkington. El senyor Pilkington havia parlat en tot moment de la «Granja dels Animals». Evidentment, no podia saber —perquè ell, el Napoleó, ho anunciava ara per primera vegada— que el nom de «Granja dels Animals» havia estat abolit. A partir d’ara la granja seria coneguda amb el nom de «Granja Pairal», que, segons creia, era el nom correcte i original.

—Senyors —va concloure el Napoleó—, els proposo el mateix brindis que abans, però amb una petita variació. Omplin les gerres fins a dalt de tot. Senyors, aquest és el meu brindis: per la prosperitat de la Granja Pairal!

Hi va haver els mateixos crits efusius que abans, i les gerres van quedar ben escurades. Però als animals que miraven l’escena de fora estant els va semblar que passava alguna cosa estranya. Què era allò que havia canviat a la cara dels porcs? Els ulls envellits i apagats de la Trèvol van anar passant d’una cara a l’altra. Alguns porcs tenien quatre papades a la barbeta, alguns en tenien tres, alguns en tenien dues. Però què era allò que semblava diluir-se i canviar? Llavors, un cop es van acabar els aplaudiments, els presents van tornar a agafar les cartes i van continuar la partida que havien deixat a mitges, i els animals se’n van anar en silenci.

Però, quan encara no havien fet ni vint metres, es van aturar en sec. Es va sentir una gran cridòria dins el mas. Van recular ben de pressa i van tornar a mirar per la finestra. Sí, s’estava produint una batussa violenta. Hi havia crits, cops damunt la taula, penetrants mirades de desconfiança i negatives furioses. Pel que semblava, l’origen de la disputa era que el Napoleó i el senyor Pilkington havien jugat un as d’espases al mateix temps.

Dotze veus cridaven indignades, i totes eren iguals. Ja no hi havia dubte sobre el que passava a les cares dels porcs. Des de fora, els animals van mirar ara els porcs ara els homes, ara els homes ara els porcs; però ja era impossible distingir els uns dels altres.

Novembre del 1943 - Febrer del 1944





GEORGE ORWELL, el veritable nom del qual era ERIC ARTHUR BLAIR, va néixer a la ciutat de Bengala, a l’Índia, el 1903, i va morir a Londres, el 1950. D’origen escocès, va estudiar a Anglaterra, però va tornar a l’Índia, on va formar part de la policia imperial. El 1928 va tornar a Europa. Va viure a París, ciutat en la qual va portar una dura existència; després es va traslladar a Londres i allà va treballar com a mestre d’escola i en una llibreria. Aquells anys serien descrits en el seu primer llibre Sense ni cinc a París i a Londres (1933), en el qual es marca la tendència social que caracteritza tota l’obra, d’Orwell. El 1934 va publicar les seves dues primeres novel·les: Dies Birmans i La filla del reverend, aquesta última sobre la vida anglesa. Dos anys després va editar altres dues obres: la novel·la Keep the Aspidistra Flying i El Camí del Moll Wigan, llibre en què descriu els efectes de la depressió i examina les perspectives del socialisme a Anglaterra.

Orwell va ser sempre socialista, però extremadament crític. Va participar en la guerra civil espanyola, on va ser ferit. Durant la seva convalescència va escriure Homenatge a Catalunya (1938), obra amb la què ataca als comunistes d’inspiració soviètica, per la seva política partidista i monopòlica, a la qual atribueix les causes de la derrota. Amb la novel·la Pujar a buscar aire (1939) va tornar al tema de la vida social anglesa. És l’última obra que va publicar abans de la Segona Guerra Mundial, en la qual no va poder intervenir per la seva feble salut. En 1943 va ingressar a la redacció del diari Tribune i va col·laborar també en l’Observer.

D’aquesta època daten la majoria dels seus assajos. El 1945 va publicar La rebel·lió dels animals. És una animada sàtira del règim soviètic, amb la qual va aconseguir èxit internacional. El 1949 va aparèixer la seva novel·la d’anticipació, 1984, on presenta un quadre del món futur, en una prolongació ideal de la línia del comunisme soviètic portat a les seves més desoladores conseqüències. En opinió d’alguns dels seus crítics, la importància d’Orwell resideix principalment en la franquesa i clarividència amb què tractà els problemes de política social.





