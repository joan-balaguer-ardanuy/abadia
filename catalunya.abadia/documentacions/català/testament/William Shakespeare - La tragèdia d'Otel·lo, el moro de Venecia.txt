La història original del moro de Venècia, de Gianbattista Giraldi Cinthio (1565), va servir a William Shakespeare per crear Otel·lo, l’única de les seves grans tragèdies basada en una obra de ficció. Contravenint la imatge isabelina del «moro», Shakespeare inverteix els papers dels protagonistes i atorga a Otel·lo el caràcter d’home noble i aristocràtic, mentre que reserva per a l’italià Yago la perversitat i la hipocresia, desenvolupant en ell un dels estudis més profunds del mal.

Otel·lo es presenta com la tragèdia de la incomprensió, en la que lluiten l’amor pur, la passió, l’orgull, la gelosia i la venjança. Com un autèntic heroi tràgic, el protagonista, conscient de la seva degradació i de la seva pèrdua, escriu el seu propi epitafi amb l’angoixa de l’heroi destrossat.





William Shakespeare





La tragèdia d’Otel·lo, el moro de Venècia


Traducció de Miquel Desclot



ePUB v1.0

Puck 12.12.21





Títol original: The Tragedy of Othello, the Moor of Venice

William Shakespeare, 1603

Traducció: Miquel Desclot, 2017

Disseny de portada: Laura Comellas

Edició digital: Raticulina (v0.9)

Segona edició: Puck (v1.0)

ePUBCat base r1.3





PERSONATGES


OTEL·LO, el Moro, general al servei de Venècia

BRABANZIO, pare de Desdèmona, senador venecià

CASSIO, lloctinent honorable d’Otel·lo

IAGO, bergant, alferes d’Otel·lo

RODERIGO, cavaller enganyat

DUX DE VENÈCIA

SENADORS de Venècia

MONTANO, governador de Xipre

CAVALLERS de Xipre

LODOVICO, noble venecià, parent de Brabanzio

GRAZIANO, noble venecià, germà de Brabanzio

MARINERS

BUFÓ, servent d’Otel·lo

DESDÈMONA, muller d’Otel·lo i filla de Brabanzio

EMÍLIA, muller de Iago

BIANCA, cortesana, amant de Cassio

Mariner, Missatger, Herald, Oficials, Cavallers, Músics, Assistents

Escena: a Venècia i a Xipre.





ACTE PRIMER





ESCENA PRIMERA


Venècia. Un carrer.

Entren Roderigo i Iago.

RODERIGO

I ara! Què dius! No em fa cap gràcia, Iago,

que tu, que saps lligar la meva bossa

com si fos teva, hagis sabut això…

IAGO

Sang de Déu, em volguessis escoltar!

Si mai he somiat cosa semblant,

avorreix-me.

RODERIGO

Tu bé m’havies dit que el detestaves.

IAGO

Escup-me si no és cert. Tres grans senyors,

barret en mà, li han demanat que em fes

lloctinent seu; i a fe que sé el que valc

i que jo no em mereixo un lloc menor.

Però ell, pagat del seu voler i orgull,

els esquiva amb discursos ampul·losos

horriblement farcits de termes bèl·lics,

i, en conclusió,

rebat els meus padrins. «I és que» els diu ell

«ja he triat qui serà el meu oficial».

I doncs qui era?

Redéu, un ínclit aritmètic,

un que es diu Miquel Cassio, florentí,

un de mig condemnat a dona bella

que mai no ha dut al camp un esquadró

ni sap de l’ordre de batalla més

que una monja; si no és pel vell manual

amb què els senyors togats donen lliçons

tan bé com ell: la xerrameca sense pràctica

és el seu grau. Però ell, senyor, és l’elegit,

i jo, que he estat provat sota els seus ulls

a Xipre, a Rodes i en tot altre camp

cristià o pagà, jo em veig entrebancat

per un comptable de l’haver i el deure:

ell en bon punt serà el seu lloctinent

i jo l’alferes de sa Moreria!

RODERIGO

Per Déu, jo abans seria el seu botxí.

IAGO

Què s’hi pot fer? És el mal de la milícia;

l’ascens s’obté per lletres o favors,

no com abans per grau, on tot segon

era hereu del primer. Ara tu jutja

si hi ha cap bona causa perquè estimi

el Moro.

RODERIGO Jo al teu lloc no el seguiria.

IAGO

Estigues ben tranquil.

Jo només el segueixo per servir-me’n.

Ni tothom pot ser amo ni tot amo

pot ser de cor servit. Segur que has vist

més d’un ruc complidor i esquenajup

que, encantat de la pròpia esclavitud,

s’escarrassa, com l’ase del seu amo,

per tres garrofes i, ja vell, l’engeguen.

Que el pengin, aquest ximple honrat! N’hi ha, en canvi,

que, sota forma de complir amb el deure,

en el seu cor s’ocupen d’ells mateixos,

i mostrant-se al servei dels seus senyors

prosperen al seu compte fins que, ben folrats,

ja no els cal amo. Aquests són gent de seny,

i jo em tinc per un d’ells, perquè, senyor,

tan segur com que tu ets Roderigo,

si fos jo el Moro, no seria Iago;

servint-lo a ell, només a mi em serveixo.

Déu sap que no em regeix l’amor ni el deure,

sinó, malgrat fingir-ho, el meu designi.

Si els meus actes visibles descobrissin

l’objecte i la figura del meu cor

en compliment extern, fóra posar-me

el cor damunt la màniga, a l’abast

dels becs garsers. Jo no sóc el que sóc.

RODERIGO

Ja ha de tenir fortuna el llavigròs,

si se’n surt!

IAGO Au, vés, crida el pare d’ella:

i aixeca el Moro, amarga-li el plaer,

exposa’l pels carrers i fes-lo odiós

als parents, i si viu en paradís

omple’l de mosques, i si el goig li és goig

esquitxa’l de llavors de perjudici

perquè perdi una mica de color.

RODERIGO

Aquí és a casa el pare; cridaré.

IAGO

Fes-ho amb accent d’espant i el crit horrible

de quan, en nit de negligència, el foc

s’alça al bell mig d’una ciutat poblada.

RODERIGO

Ei, Brabanzio! Senyor Brabanzio, ei!

IAGO

Au, desperteu, Brabanzio! Lladres! Lladres!

Vetlleu la casa, la filla i la bossa!

Lladres! Lladres!

Brabanzio apareix a la finestra.

BRABANZIO

Què us fa fer aquesta crida tan horrible?

Què hi passa, aquí?

RODERIGO

Signor, és tota la família a casa?

IAGO

Heu tancat bé?

BRABANZIO Per què m’ho demaneu?

IAGO

Redéu, senyor, que us roben; revestiu-vos;

que us fuig el cor i la meitat de l’ànima;

aquest mateix instant, un vell boc negre

munta la vostra anyella blanca. Alceu-vos!

Toqueu a despertar tothom que ronqui

o altrament el diable us farà avi.

Alceu-vos, dic!

BRABANZIO Que us heu begut el seny?

RODERIGO

Honorable senyor, no em coneixeu?

BRABANZIO

No per la veu: qui sou?

RODERIGO

Sóc Roderigo.

BRABANZIO Malvingut dos cops;

t’he manat que no em rondis més la porta;

prou clarament t’he dit que no és per tu,

la meva filla. I ara, alienat

per un sopar amb begudes destrempants,

goses venir, amb fatxenda maliciosa,

a torbar-me el repòs.

RODERIGO

Senyor, senyor…

BRABANZIO Però estigues segur

que tinc poder, per posició i caràcter,

de fer-te’n penedir.

RODERIGO Senyor, paciència.

BRABANZIO

Què parles de robar? Això és Venècia,

no pas un mas al camp.

RODERIGO Noble Brabanzio,

amb l’ànima més pura vinc a vós.

IAGO Hòstia, senyor, vós sou d’aquells que no servirien Déu si els ho demanés el diable. Mentre nosaltres venim a fer-vos servei i vós ens tracteu com a rufians, un cavall de Berberia cobrirà la vostra filla, els vostres néts us renillaran a la cara, i tindreu corsers per cosins i haques per parents.

BRABANZIO

Quin miserable malparlat ets tu?

IAGO Jo sóc aquell, senyor, que us ve a dir que la vostra filla i el Moro estan fent ara mateix la bèstia de dos lloms.

BRABANZIO

Ets un bergant.

IAGO I vós… un senador.

BRABANZIO

D’això n’has de respondre, Roderigo.

RODERIGO

Us respondré de tot. Però, us ho prego,

si és el vostre plaer i consentiment

(com en part sembla) que la vostra filla,

en aquesta deshora de la nit,

sense més bona guàrdia ni més mala

que un servidor llogat, un gondoler,

corri als braços grollers d’un lasciu moro:

si n’esteu al corrent i ho permeteu,

us hem fet aleshores un greu dany.

Però si no ho sabeu, el seny em diu

que ens increpeu a tort. No cregueu pas

que, perdut tot sentit de cortesia,

gosi fer broma amb vostra reverència.

La vostra filla, si no en té el permís,

us dic que s’ha aixecat en greu motí,

lligant deure, bellesa, seny i herència

a un bàrbar vagabund i extravagant

d’aquí i d’arreu. Veieu-ho vós mateix.

Si és a la seva cambra o a la casa,

feu caure la justícia sobre meu

per mentider.

BRABANZIO Au, vinga, enceneu l’esca!

Vull una torxa! Feu llevar tothom.

El fet s’assembla massa al meu malson;

creure’l real, tan sols, ja m’oprimeix.

Llum, us dic! Llum!

Surt.

IAGO Adéu, haig de deixar-te:

no és escaient, i menys en el meu càrrec,

que comparegui (com caldrà, si em quedo)

contra el Moro. Perquè, ja ho sé, l’estat,

ni que li faci avui mossegar el fre,

no el pot pas engegar: l’han aclamat

tan de cor per la guerra encara encesa

al llunyà Xipre, que per salut seva

no en trobaran cap més de semblant tremp

per menar els seus afers; per la qual cosa,

tot i odiar-lo com el foc d’infern,

per la necessitat de l’ocasió

em cal alçar penó i senyal d’amor,

però només senyal. Si el vols trobar del cert,

guia la gent que el busqui al Sagitari,

i allí seré jo amb ell. Ara, a reveure.

Surt.

Entren Brabanzio, ja vestit,

i servents amb torxes.

BRABANZIO

Massa que és cert el mal. La noia és fora,

i el que em queda de vida menyspreable

només serà amargor. Doncs, Roderigo,

així, on l’has vista? Noia malaurada!

Dius que amb el Moro? Qui voldrà ser pare?

Com has sabut que era ella? M’ha enganyat

fora seny! Què t’ha dit? Porteu més teies,

crideu tothom. I creus que són casats?

RODERIGO

Francament, crec que sí.

BRABANZIO

Oh déu! Com s’ha escapat? Oh traïció de la sang!

Pares, no confieu en una filla

pel que veieu que fa. ¿No hi ha encanteris

amb els quals la innocència d’una verge

pugui torçar-se? Digues, Roderigo,

n’has llegit res?

RODERIGO I tant que sí, senyor.

BRABANZIO

Crideu el meu germà. Si te l’hagués donada!

Uns per aquí i els altres per allà.

Saps on podem sorprendre el Moro amb ella?

RODERIGO

Crec que puc descobrir-lo si aplegueu

un escamot d’escorta i em seguiu.

BRABANZIO

Guia’ns, si et plau. Trucaré a cada casa;

que arreu m’obeiran. Ei, vinga, armeu-vos!

I crideu-me oficials del torn de nit:

au, Roderigo; et pagaré els afanys.

Surten.





ESCENA SEGONA


Venècia. Un altre carrer.

Entren Otel·lo, Iago i servents amb torxes.

IAGO

Encara que a la guerra he mort molts homes,

tinc per norma arrelada a la consciència

no assassinar a sang freda. De vegades

la iniquitat em falla. Més d’un cop

l’hauria foradat sota la melsa.

OTEL·LO

Val més així.

IAGO Però xerrava tant,

deia coses tan vils i ignominioses

en contra vostra,

que jo, amb la poca santedat que gasto,

no podia aguantar-me. Però, a veure,

ja sou casat en ferm? Tingueu en compte

que aquí el magnífic és molt estimat,

i té veu al consell tan poderosa

com la del dux. Us forçarà al divorci

o us collarà amb tants càstigs i entrebancs

com la llei, aplicada amb el seu puny,

li permetrà.

OTEL·LO Que esventi el seu despit:

els serveis que he fet jo a la Senyoria

faran callar els seus planys. Ningú no sap

—però ho divulgaré quan presumir-ne

sigui un honor— que el meu llinatge ve

de gent de seu reial, i que els meus mèrits

bé es poden mesurar amb aquesta sort

tan alta que he assolit. Sàpigues, Iago,

que, si no fos per la gentil Desdèmona,

jo no confinaria en cercle estret

la meva oberta i lliure condició

ni per tot l’or del mar. Guaita quins llums!

IAGO

Són el pare enfurit i els seus amics;

val més que entreu.

OTEL·LO No, i ara! Vull que em trobin:

el caràcter, el títol i el cor net

ja diran prou com sóc. Però són ells?

IAGO

Per Janus, crec que no.

Entren Cassio, amb oficials i torxes.

OTEL·LO

Són el servents del dux, i el meu segon!

La dolçor de la nit sigui amb vosaltres.

Què hi ha de nou?

CASSIO El dux, senyor, us saluda

i reclama la vostra més urgent

compareixença.

OTEL·LO Saps què deu voler?

CASSIO

Cosa de Xipre, crec endevinar.

És un afer d’urgència. De galeres

han enviat dotzenes de missatges

aquesta nit, estalonant-se entre ells;

i molts dels cònsols, tots llevats i a punt,

són ja al palau ducal. Us han cridat amb ànsia

i, com que no us trobaven al lloc vostre,

el senat ha enviat tres escamots

a cercar-vos.

OTEL·LO Que bé que em trobis tu.

Deixa’m dir alguna cosa dins la casa

i ja et segueixo.

Surt.

CASSIO Alferes, què hi fa, aquí?

IAGO

Ha abordat un navili en terra ferma;

i si és de llei, ja està ancorat per sempre.

CASSIO

No entenc pas res.

IAGO Que s’ha casat.

CASSIO Amb qui?

Entra Otel·lo.

IAGO

Redéu, amb… Capità, hi anem?

OTEL·LO Sí, som-hi.

CASSIO

Sembla que us ve a buscar un altre escamot.

Entren Brabanzio, Roderigo i oficials amb torxes i armes.

IAGO

Doncs és Brabanzio. Alerta, general,

que ve amb mala intenció.

OTEL·LO Alto! Atureu-vos!

RODERIGO

Senyor, és el Moro.

BRABANZIO Vinga, doncs, al lladre!

Desembeinen tots dos bàndols.

IAGO

Vós, Roderigo? Vinga, aquí em teniu.

OTEL·LO

Embeineu, que la nit rovella el ferro.

Bon senyor, més poder us donen els anys

que no les armes.

BRABANZIO

Oh lladre vil! On tens la meva filla?

Damnat com ets, la deus haver embruixada,

perquè… que em digui tot el seny del món

si, sense ser fermada per art màgica,

una noia tan tendra i tan bonica,

tan contrària a casar-se que ha esquivat

els figurins més rics d’aquest país,

s’hauria així exposat a burla pública

fugint del clos pairal al pit de sutge

d’un com tu, per passar més por que goig.

Que jutgi el món si no és més clar que l’aigua

que li has fet els més vils encantaments,

i que l’has corrompuda amb sals i drogues

que el seny afluixen. Ja ho faré esbrinar;

és probable, i palpable al pensament.

En conseqüència, ara t’arresto i lligo

per entabanador, per practicant

d’arts proscrites i fora de la llei.

Ja el podeu agafar. I si es resisteix,

sotmeteu-lo a risc seu.

OTEL·LO Que ningú es mogui,

ni els partidaris meus ni cap dels altres.

Si el meu paper em manés lluitar, ho sabria

sense un apuntador. ¿On voleu que vagi

a respondre d’això?

BRABANZIO A la presó,

fins que el curs de la llei i del judici

et cridi per respondre.

OTEL·LO I si obeeixo,

¿com podré satisfer el desig del dux,

que m’ha fet enviar els seus missatgers

perquè hi vagi corrents per un afer

urgent d’estat?

OFICIAL PRIMER És cert, noble senyor;

el dux és al consell i vós mateix

hi deveu ser esperat.

BRABANZIO Ara, consell?

A aquesta hora? Emporteu-vos-el d’aquí;

la meva causa no és pas cap fotesa.

El dux o qualsevol dels meus iguals

no poden sinó prendre el tort com seu;

si fets semblants poden anar endavant,

esclaus i heretges ens governaran.

Surten.





ESCENA TERCERA


Sala del consell.

Entren el dux i senadors, que s’asseuen entorn d’una taula amb llums, i assistents.

DUX

No hi ha prou concordança en les notícies

per creure-hi gaire.

SENADOR PRIMER Sí, són oposades.

Els missatges m’han dit cent set galeres.

DUX

Doncs a mi, cent quaranta.

SENADOR SEGON A mi, dos centenars;

però mal que discrepin en la xifra

—com sol passar amb els diferents reports

en punt de càlcul— tots de fet confirmen

un estol turc fent vela cap a Xipre.

DUX

Sí, és prou possible, ben considerat:

no em vull tranquil·litzar amb la discordança,

perquè el tema central ja em sembla causa

de greu alarma.

MARINER (Des de dins.) Gent! Ei, gent! Ei, gent!

OFICIAL PRIMER

Un missatger de les galeres.

Entra un mariner.

DUX Doncs, què hi ha?

MARINER

La flota turca posa rumb a Rodes;

així em fa reportar-ho aquí, al senat,

el signor Angelo.

DUX

Què en penseu d’aquest canvi?

SENADOR PRIMER No pot ser,

no té sentit. És una maniobra

de distracció. Si sospesem amb compte

la importància que Xipre té pel turc,

i volem aturar-nos a comprendre

que al turc li convé més que no pas Rodes

i que li és molt més fàcil de guanyar-la

perquè no està guarnida per la guerra

i manca totalment de les defenses

que hi ha a Rodes. Tenint en compte això,

no hem de pensar que el turc serà tan ximple

de deixar a l’últim el que vol primer,

i negligir un intent de fàcil guany

per envestir un perill sense profit.

DUX

No, certament no és Rodes el que vol.

OFICIAL PRIMER

Més notícies.

Entra un missatger.

MISSATGER

Honorable excel·lència, els otomans,

seguint tot dret la ruta cap a Rodes,

s’han reforçat amb una nova flota.

SENADOR PRIMER

Ja m’ho temia. Quants n’hi deu haver?

MISSATGER

Trenta veles, i ja han virat de ruta

i mostren francament els seus propòsits

envers Xipre. I el bon senyor Montano,

el vostre lleialíssim servidor,

de bon grat us n’informa a través meu

i us prega que el cregueu.

DUX

Doncs és cert que va a Xipre.

Marc Lucchese no es troba a la ciutat?

SENADOR PRIMER

És a Florència.

DUX Escriviu-li en nom nostre

per correu urgentíssim.

SENADOR PRIMER

Aquí vénen Brabanzio i el bon Moro.

Entren Brabanzio, Otel·lo, Iago, Roderigo i oficials.

DUX

Valent Otel·lo, ens heu de fer servei

contra el nostre comú enemic, el turc.

(A Brabanzio.) Ara no us veia: benvingut sigueu;

hem trobat a faltar el vostre consell.

BRABANZIO

I jo el vostre. Excel·lència, perdoneu-me:

no és pas pel deure ni per cap notícia

que sóc llevat, i el públic interès

no em treu la son, perquè el meu propi afany

és de mena tan aspra i torrencial

que embolca i engoleix tota altra angúnia

sense mudar de grau.

DUX Doncs, de què es tracta?

BRABANZIO

La meva filla!

SENADORS Morta?

BRABANZIO Per mi, sí.

Me l’han presa, enganyada i corrompuda

amb eixarms i remeis de xarlatà;

que no pot esgarriar-se una natura

no deficient, ni cega ni insensible

sense arts de bruixeria.

DUX

Qui sigui que amb aquestes males arts

us ha robat la filla a ella mateixa

tant com a vós, les penes de la llei

li podreu aplicar al peu de la lletra

a parer vostre, encara que el meu fill

fos l’acusat.

BRABANZIODe cor us ho agraeixo.

Ell és l’home: aquest Moro, que ara sembla

que una ordre vostra per afers d’estat

ha dut aquí.

TOTS Si que ens sap greu, això.

DUX (A Otel·lo.)

Vós, per part vostra, què teniu a dir-hi?

BRABANZIO

Res, sinó que és així.

OTEL·LO

Molt honorables i potents senyors,

benvolguts i digníssims amos meus,

que jo m’he endut la filla d’aquest home

és veritat; com ho és que m’hi he casat;

el llarg i l’ample de la meva ofensa

no tenen altre abast. Sóc tosc de llengua

i no gens fet al dolç parlar de pau,

perquè aquests braços, des dels seus set anys

fins fa tot just nou mesos, han provat

el seu millor exercici al campament;

i poc sé reportar d’aquest gran món

si no toca a fets d’armes i batalles;

doncs poc favor faré a la meva causa

parlant per mi. Però, amb la vostra vènia,

us contaré sencer, sense daurar-lo,

el curs del meu amor; amb quins eixarms,

quins filtres, quins conjurs i quina màgia

—perquè és de tot això que se m’acusa—

l’he guanyada.

BRABANZIO Una noia mai ardida;

de cor tan temperat que envermellia

del propi impuls; i que, malgrat els anys,

la natura, el país, el crèdit, tot,

s’enamori d’allò que l’espantava!

Només el seny més guerxo i esguerrat

dirà que pugui errar la perfecció

contra natura, i doncs haurà d’admetre

que calen maleficis infernals

per assolir-ho. Així, de nou afirmo

que li ha inflamat la sang amb una droga

o amb algun filtre màgic apropiat

l’ha embruixada.

DUX Afirmar-ho no és provar-ho.

Heu d’aportar una prova més palesa

que aquestes primparades conjectures

i aquestes versemblances tan tronades.

SENADOR PRIMER

Però parleu, Otel·lo:

¿heu, amb mitjans equívocs i forçats,

enverinat el cor d’aquesta noia?

O l’heu guanyada amb transparent requesta

d’ànima a ànima?

OTEL·LO Si us plau, us prego

que envieu a buscar-la al Sagitari

i que parli de mi davant son pare.

Si us semblo, doncs, culpable al seu relat,

lleveu-me no sols càrrec i confiança,

sinó feu que em recaigui la sentència

sobre la vida.

DUX Feu venir Desdèmona.

OTEL·LO

Alferes, guia’ls: tu ja saps el lloc.

Surten Iago i dos o tres assistents.

I, mentrestant, amb la lleial franquesa

amb què confesso al cel els meus pecats,

vull presentar a les vostres greus orelles

com vaig créixer en l’amor d’aquesta dama

i ella en el meu.

DUX Conta, Otel·lo.

OTEL·LO El seu pare

m’estimava, sovint em convidava

perquè jo li expliqués la meva vida,

any per any… les batalles, els atzars,

els setges que he passat.

Jo l’hi contava tot, de la infantesa

fins al moment mateix que l’hi explicava;

així li vaig parlar de grans desastres,

de fets commovedors en mar i en terra,

de salvacions al caire de la mort,

d’haver estat pres per l’enemic audaç

i venut com a esclau; i del rescat,

i amb tot plegat la història dels meus viatges:

per tant, d’avencs profunds i deserts àrids,

d’aspres cingles i pics a tocar el cel

em calia parlar… ho fèiem així;

i dels caníbals que entre si es devoren,

els antropòfags, i homes a qui el cap

creix sota les espatlles. A Desdèmona

li agradava escoltar-ho molt atenta;

i si els afers de casa la cridaven

s’afanyava a enllestir-los ben de pressa

per tornar, i amb l’orella ben parada

devorar el meu discurs; en jo adonar-me’n

vaig trobar l’oportuna avinentesa

per arrencar-li el prec del fons del cor

de contar-li sencer el pelegrinatge

que ella havia sentit només a trossos

i no seguidament. Vaig consentir-hi,

i li vaig fer saltar sovint les llàgrimes

parlant d’alguna greu malaventura

dels anys joves. I un cop la història llesta,

em va pagar amb una aura de sospirs:

va jurar que era estrany, molt més que estrany,

que era increïblement commovedor;

que ella hauria volgut mai no sentir-ho,

però hauria triat ser un home així.

I que si algú s’enamorava d’ella,

només que s’aprengués la meva història

la guanyaria. Això em va dur a parlar:

si ella em portava amor pels meus afanys,

jo n’hi portava a ella, que els planyia.

Aquest que us dic ha estat el meu embruix.

Ja ve ella: que en sigui testimoni.

Entren Desdèmona, Iago i assistents.

DUX

També hauria entendrit la meva filla.

Bon Brabanzio, preneu el bo d’aquest torçat afer:

val més lluitar amb una arma rovellada

que amb la mà nua.

BRABANZIO Us prego d’escoltar-la.

Si admet la seva part en el festeig,

mal llamp em mati abans que jo aquest home

gosi blasmar! Vine, gentil donzella:

¿saps percebre en tan noble companyia

a qui deus obediència?

DESDÈMONA Noble pare,

sí que hi percebo un deure migpartit:

a vós m’hi obliguen sang i educació;

l’una i l’altra m’ensenyen a obeir-vos.

Sou senyor del meu deure. He estat de grat

filla vostra. Però ara tinc marit;

i el deure que la mare us va mostrar

anteposant-vos al seu propi pare,

ara reclamo professar-lo al Moro,

senyor meu.

BRABANZIO Déu t’empari! Jo ja estic.

Excel·lència, tornem a afers d’estat.

Més valia adoptar un infant que fer-lo.

Acosta’t, Moro:

ara aquí vull donar-te de tot cor

el que, si no ho tinguessis, de tot cor

et negaria. Per tu, joia meva,

estic content de no tenir més fills,

que el teu cas em faria encadenar-los

com un tirà. Jo ja he acabat, senyor.

DUX

Doncs deixeu-me que dicti una sentència

que com un esglaó torni els amants

al favor vostre.

Quan ja no hi ha remei, se’n va el dolor

si es pensa el que esperàvem de pitjor.

Lamentar-se per un passat destret

és la manera de posar-se a tret.

Quan no es pot retenir el que vol la sort,

la paciència fa burla del seu tort.

El robat que somriu ja al lladre roba,

i es roba a si mateix qui el dol renova.

BRABANZIO

Doncs deixem el camí de Xipre lliure,

que no hi perdrem mentre puguem somriure;

bé sofreix la sentència el qui en sofreix

sols el consol que l’altre li ofereix,

però sofreix la pena i la sentència

qui per pagar ha de manllevar paciència.

Aquestes màximes, amb mel o amb fel,

són equívoques com un doble anhel.

Els mots són mots; i jo mai no he sentit

que es guarís per l’orella un cor ferit.

Tornem, us prego, als greus afers d’estat.

DUX El turc fa proa a Xipre amb un gran aparell de guerra. Otel·lo, vós coneixeu millor que ningú la força de la plaça; i encara que hi tinguem un comandant de reconeguda competència, l’opinió pública, l’àrbitre superior de totes les decisions, us concedeix a vós una major confiança. Per tant, doncs, us haureu de resignar a velar la lluentor de la vostra fortuna més recent amb aquesta expedició de mena més aspra i violenta.

OTEL·LO

Digníssims senadors, l’hàbit tirànic

ha fet del jaç guerrer d’acer i rocs

un llit de plomissol per mi: confesso

trobar una natural alacritat

en la duresa, i de bon grat emprenc

aquesta guerra contra l’otomà.

Doncs humilment servint el poder vostre,

suplico arranjament per la muller,

condigna assignació de residència,

amb el servei i parament que escau

al seu llinatge.

DUX Doncs, si us sembla bé,

que es quedi amb el seu pare.

BRABANZIO No hi consento.

OTEL·LO

Ni jo.

DESDÈMONA Ni jo; no vull pas residir-hi

per provocar al meu pare la impaciència

de veure’m tot el dia. Noble dux,

presteu al meu parlar indulgent orella

i assistiu amb la vostra veu segura

la meva poquedat.

DUX Què vols, Desdèmona?

DESDÈMONA

Que estimo el Moro prou per viure amb ell,

la meva tempestosa rebel·lió

massa ho proclama: jo he donat el cor

al caràcter mateix del meu marit.

Jo he vist la cara a Otel·lo en el seu geni

i al seu honor i coratjós comport

he consagrat l’ànima i la fortuna.

Per tant, senyors, si jo m’haig de quedar,

cuca de pau, mentre ell se’n va a la guerra,

els ritus em preneu pels quals l’estimo,

i així hauré de sofrir un feixuc parèntesi

de cara absència. Feu que vagi amb ell.

OTEL·LO

Vulgueu-hi consentir.

Déu sap del cert que no ho demano pas

per plaure el paladar del meu desig

ni satisfer ardentment els nous afectes

a la meva privada complaença,

sinó per deferència al seu voler.

I que el cel no us permeti imaginar

que negligeixo els vostres greus assumptes

perquè és amb mi. No, si els airosos tràfecs

de l’emplomat Cupido m’ennuvolen

les facultats de pensament i acció,

i si els plaers corrompen el meu deure,

que em requisin el casc per fer-hi sopes

i les adversitats més vils i indignes

envesteixin de cara el meu bon nom!

DUX

Decidiu vós mateix, privadament,

si ella resta o se’n va: l’afer té pressa

i vol resposta urgent. Sortiu aquesta nit.

DESDÈMONA

Aquesta nit?

DUX Exacte.

OTEL·LO De tot cor.

DUX

A les nou del matí ens trobem de nou.

Vós, Otel·lo, deixeu un oficial

perquè us pugui portar les nostres ordres

i encara tot allò que pugui caldre

de rellevant.

OTEL·LO Si us plau, el meu alferes:

és un home lleial i de confiança.

Li assigno d’escortar la meva dona

i el que la vostra gràcia tingui a bé

fer-me enviar.

DUXQue sigui com dieu.

Bona nit a tothom. (A Brabanzio.) I vós, senyor,

si no manca bellesa a la virtut,

té aquest gendre més llum que negritud.

SENADOR PRIMER

Adéu, brau Moro, tracta bé Desdèmona.

BRABANZIO (A Otel·lo.)

Guarda-la bé, si tens ulls a la cara:

et pot fallar, com ja ho ha fet al pare.

OTEL·LO

Responc d’ella amb la vida!

Surten (el dux, Brabanzio, Cassio, senadors i assistents).

Ara, honrat Iago,

haig de deixar Desdèmona al teu càrrec;

fes que la teva dona la serveixi,

i porta-les a l’ocasió primera.

Anem, Desdèmona, tinc menys d’una hora

d’amor, d’afers del món i d’instruccions

per passar amb tu: i cal obeir el rellotge.

Surten Otel·lo i Desdèmona.

RODERIGO Iago…

IAGO Què passa, noble cor?

RODERIGO Què et sembla que haig de fer?

IAGO Ves, anar al llit i fer un bon son.

RODERIGO Doncs jo em vaig a tirar de cap a mar.

IAGO Si ho fas, després ja no t’estimaré. Coi de beneit!

RODERIGO El que és beneit és viure quan la vida és un turment: i a més tenim la prescripció de morir, quan la mort és el metge.

IAGO Quina ximpleria! Ja fa vint-i-vuit anys que observo aquest món, i d’ençà que sé distingir entre un benefici i una injúria no he trobat mai cap home que sabés estimar-se a si mateix. I abans de dir que em tirava de cap a mar per l’amor d’una qualsevol em canviaria per un mico.

RODERIGO Què hauria de fer? Confesso que em fa vergonya estar tan encaramelat, però el que és jo no tinc pas la virtut de posar-hi remei.

IAGO Virtut? Botifarra! És de nosaltres que depèn ser així o aixà. El nostre cos és el nostre hort i la nostra voluntat n’és l’hortolà. De manera que si hi volem plantar ortigues o sembrar-hi enciams, si hi volem posar hisop o arrencar-ne la farigola, si l’omplim d’una mena d’herba o n’hi escampem de variades, si el volem deixar erm sense fer-hi res o bé femar-lo amb cura, la facultat de decidir tot això o de corregir-ho està en la nostra voluntat. Si les balances de la nostra vida no tinguessin un plat de seny per contrapesar-ne un altre de sensualitat, la sang i la baixesa de l’instint ens menarien a les conseqüències més absurdes. Però tenim el seny per apaivagar les rauxes furioses, les fiblades carnals, les passions desenfrenades; de les quals jo crec que això que tu anomenes amor no és més que un brot o un empelt.

RODERIGO Impossible.

IAGO És només una foguerada de la sang i una concessió de la voluntat. Vinga, sigues un home. Tu, ofegar-te? Ofega gats o cadells cecs. M’he declarat el teu amic i em confesso lligat a la teva sort amb cordes resistents i duradores. Mai no tindré ocasió de fer-te més servei que ara. Omple la bossa de diners, que et portaran sort. Enrola’t en aquesta guerra. Desfigura’t la cara amb una barba usurpada. Omple la bossa, et dic. No pot ser que Desdèmona estimi el Moro gaire temps —omple la bossa—, ni ell a ella. Violent ha estat el començament, i ja veuràs com semblant serà el final. Omple la bossa, sobretot. Aquests moros tenen la voluntat mudable: omple la bossa de diners. El menjar que ara troba deliciós com una garrofa aviat li semblarà més aspre que una coloquinta. La noia en voldrà un de més jove; quan s’haurà sadollat amb el cos d’ell s’adonarà de l’error de la seva elecció. Per tant, tu omple bé la bossa. Si de totes passades et vols condemnar, fesho d’una manera més delicada que tirant-te de cap a mar. Aplega tants diners com puguis. Si el sagrament i el fràgil vot entre un bàrbar errant i una sofisticada veneciana no són una cosa massa dura de rosegar pel meu enginy i tota la tribu de l’infern, tu gaudiràs d’aquesta dona. Per tant, fes diners. Ni parlar-ne, de tirar-te a mar! Això no té cap solta. Més et valdria fer-te penjar abraçant la teva joia que no pas tirar-te de cap a mar i quedar-te sense.

RODERIGO Seràs fidel a les meves esperances, si emprenc aquest camí?

IAGO Pots comptar amb mi. Vés a trobar diners. Ja t’he dit prou sovint, i ara t’ho torno a dir un cop i encara un altre, que jo odio el Moro. La meva causa és profundament sentida, i la teva no té pas menys fonament. Ajuntem forces en la nostra venjança. Si tu aconsegueixes fer-lo banyut et donaràs un gust a tu mateix i a mi una diversió. A la matriu del temps hi ha molts esdeveniments per donar a la llum. En marxa! Vés, procura’t els diners. Demà en tornarem a parlar. Adéu.

RODERIGO On ens trobem, demà al matí?

IAGO A casa meva.

RODERIGO Hi seré de bona hora.

IAGO Vés; que vagi bé. M’has entès, Roderigo?

RODERIGO Què dius?

IAGO Res de tirar-te a mar, entesos?

RODERIGO He canviat de parer.

IAGO Vés; que vagi bé. Omple fins dalt la bossa.

RODERIGO Em vendré totes les terres.

Surt.

IAGO

Així d’un ruc me’n faig sempre una bossa;

massa profanaria el meu enginy

si amb un pardal així perdés el temps

sinó pel meu profit. Jo odio el Moro,

i tothom creu que a casa, entre els llençols,

m’ha suplantat. No sé si és veritat,

però amb una sospita ja en tinc prou

per fer com si fos cert. Ell em valora:

tant millor el meu propòsit obrarà.

Cassio és un home recte: ara, vejam;

guanyar el seu lloc i coronar la cosa

amb redoblat ardit. Com? Com? Vejam.

D’aquí a un temps fer arribar a orelles d’Otel·lo

que Cassio és massa pròxim a Desdèmona;

que té un comport i un tracte delicat

d’allò més just per seduir les dones.

El Moro és de natura oberta i franca,

i té per home honrat aquell que ho sembla

i es deixarà portar amb docilitat

com ase pel ronsal.

Ja està engendrat. Ara diable i nit

facin néixer aquest monstre ben parit.

Surt.





ACTE SEGON





ESCENA PRIMERA


Xipre. Un port.

Entren Montano i dos cavallers.

MONTANO

Es veu res des del cim del promontori?

CAVALLER PRIMER

Res de res; hi ha una mar enfurismada.

Entre el cel i l’onatge no hi sé veure

ni tan sols una vela.

MONTANO

Crec que el vent ha bramat de ferm a terra,

mai no havia sacsat així els merlets.

Si ha rugit igualment endins del mar,

¿quin costellam haurà aguantat l’embat

de tals muntanyes? Què en deurem saber?

CAVALLER SEGON

La desbandada de la flota turca:

només mirant des de l’esquerpa riba,

l’onatge foll sembla escometre els núvols;

la maror, amb tan horrible i alta crina,

sembla escopir fins dalt de l’Óssa encesa

i negar els dos companys de la Polar.

Jo mai no he vist un daltabaix semblant

en mar tempestejat.

MONTANO Si l’estol turc

no ha trobat cap recer, ja són al fons:

és impossible que hagin resistit.

Entra un tercer cavaller.

CAVALLER TERCER

Notícies, nois! La guerra és acabada:

la galerna ha batut talment els turcs

que els ha girat els plans. Un vaixell de Venècia

ha vist el greu naufragi i la desfeta

de quasi tot l’estol.

MONTANO

És cert, això?

CAVALLER TERCER El vaixell ha entrat just ara,

una nau veronesa; Miquel Cassio,

lloctinent de l’intrèpid moro Otel·lo,

ja és en terra; i el Moro, encara en mar,

ve amb plens poders a Xipre, a fer-se’n càrrec.

MONTANO

Me n’alegro; és un bon governador.

CAVALLER TERCER

Però Cassio, content per una banda

pel fat del turcs, sembla intranquil d’una altra,

pregant pel Moro; es veu que els separava

una inclement tempesta.

MONTANO Déu l’escolti;

jo l’he servit, i és home que comanda

com cap guerrer. Vinga, baixem a port!

A veure aquest vaixell tot just entrat

i a buscar amb la mirada el brau Otel·lo

fins que el blau de la mar i el blau del cel

se’ns fonguin a la vista.

CAVALLER TERCER Vinga, som-hi;

cada minut que passa du esperança

de noves arribades.

Entra Cassio.

CASSIO

Gràcies, valents de l’illa bel·licosa,

que així parleu del Moro. Vulgui el cel

defensar-lo dels aspres elements,

que l’hem perdut en mar molt perillosa.

MONTANO

Ve en bona nau?

CASSIO

Té les millors quadernes i fustatges

i el pilot s’ha guanyat renom d’expert;

doncs l’esperança, lluny de sucumbir,

es fa més forta.

UNA VEU (Dins.) Una vela, una vela!

Entra un quart cavaller.

CASSIO

Què és tant soroll?

CAVALLER QUART

La vila s’ha buidat; i arran de mar

hi ha un munt de gent que criden «Una vela!».

CASSIO

L’esperança m’hi pinta el comandant.

Se sent una canonada (dins).

CAVALLER SEGON

Disparen salves de salut; almenys

ens són amics.

CASSIO Si us plau, senyor, avanceu-vos

i digueu-nos del cert qui ha arribat.

CAVALLER SEGON

Ja hi vaig.

Surt.

MONTANO

Lloctinent, és casat el general?

CASSIO

Feliçment: ha trobat una donzella

que iguala fama i descripció fantàstiques;

que aclapara la ploma dels poetes

i en l’essencial bellesa de la forma

abat l’artista.

Entra el cavaller segon.

Doncs, qui ha arribat?

CAVALLER SEGON

Un tal Iago, l’alferes del bon Moro.

CASSIO

Ha tingut un passatge afortunat:

les tempestes, els tràngols, les ventades,

els esculls erissats i els bancs de sorra

—sempre a punt d’aturar la ingènua quilla—,

com sentint la bellesa, han suprimit

els seus poders mortals perquè passés

la divina Desdèmona.

MONTANO I qui és?

CASSIO

La que us deia, senyora del senyor,

deixada a càrrec de l’intrèpid Iago,

que així s’ha anticipat als nostres plans

en set nits. Guarda Otel·lo, suprem Júpiter,

i infla-li la vela amb el teu bleix,

que delecti aquest port amb el seu buc,

exalti amor en braços de Desdèmona,

renovi el foc als nostres cors extints

i dugui a Xipre el seu consol!

Entren Desdèmona, Iago, Emília i Roderigo.

Guaiteu,

el tresor del vaixell fa peu a terra!

Homes de Xipre, agenolleu-vos tots.

Salut, senyora! I la gràcia divina

davant, darrere, sempre, a tot arreu,

us envolti pertot!

DESDÈMONA Gràcies, bon Cassio.

Quines noves em dus del meu senyor?

CASSIO

Encara no ha arribat; l’únic segur

és que està bé i que ja no pot trigar.

DESDÈMONA

Però tinc por… com l’has deixat de petja?

CASSIO

La gran contesa entre la mar i el cel

ens ha allunyat. Però, atenció, una vela!

VEUS (Dins.)

Una vela, una vela! (Se sent una canonada.)

CAVALLER SEGON

Saluda amb el canó la ciutadella;

aquest també és amic.

CASSIO Cerqueu notícies.

Surt el cavaller segon.

Alferes, benvingut. (A Emília.) I vós, senyora.

Bon Iago, no us amarguin la paciència

les meves formes. És l’educació

que em força a ser gosat en cortesia.

Besa Emília.

IAGO

Si amb els llavis us dóna tant a vós

com a mi a totes hores amb la llengua,

bé que us n’afartareu.

DESDÈMONA

Si mai no parla!

IAGO Massa i tot, ho fa:

sobretot quan tinc ganes de dormir.

Senyora, és evident que davant vós

es mossega la llengua i sols rondina

de pensament.

EMÍLIANo tens raó de dir-ho.

IAGO

Au, vinga, vinga, sou quadrets fora de casa,

zing-zings en tornar a dins, genetes a la cuina,

santetes en ofrendre i bruixes en ser ofeses,

mandroses a la feina i diligents al llit.

DESDÈMONA

Calumniador! Vergonya!

IAGO

Si no és cert, sóc un turc remaleït:

jugueu de dia i treballeu de nit.

EMÍLIA

No m’escriuràs l’elogi.

IAGO No, val més.

DESDÈMONA

Què escriuries de mi, en el meu elogi?

IAGO

Gentil senyora, no m’ho demaneu,

perquè jo no sóc res si no sóc crític.

DESDÈMONA

Vinga, prova-ho. Algú ja ha anat al port?

IAGO

Sí, senyora.

DESDÈMONA (A part.)

No estic contenta, però sí que amago

allò que sóc, semblant una altra cosa.

Doncs què, em faràs l’elogi?

IAGO

És que l’enginy em surt de la carbassa

com el vesc de la llana, que m’arrenca

cervell i tot. Però la musa és plena

i a punt de donar a llum:

«Si una té seny i pell immaculada,

l’un és per ús i l’altra per ser usada».

DESDÈMONA

Ben dit! Però, i si l’assenyada és negra?

IAGO

«Si és negra, però amb seny captivador,

trobarà un blanc que estimi la negror.»

DESDÈMONA

De bé en pitjor.

EMÍLIA I si és bella i ximpleta?

IAGO

«Mai per ara una bella ha estat ximpleta,

que fins això l’ajuda a fer panxeta.»

DESDÈMONA Tot això són velles paradoxes absurdes per fer riure els babaus a la taverna. Quin miserable elogi tens per la que és lletja i ximple?

IAGO

«Cap de tan lletja i ximple al món no bada

que no enganyi tan bé com l’assenyada.»

DESDÈMONA Quina ignorància tan penosa! Versifiques millor el pitjor. ¿Quina lloança sabries fer tu d’una dona de veritable mèrit, d’una que, per l’autoritat dels seus mereixements, obtingués el sufragi de la malícia mateixa?

IAGO

«La que sempre és bonica i mai altiva,

i, amb do de llengua, massa no s’abriva;

que no és pobra i no té parenceria;

ferma el desig, però sap dir “podria”;

la furiosa que és prop de la venjança

i guarda ofensa i llença destemprança;

la que mai no elegeix, amb raó oscada,

cua de lluç i no cap d’arengada;

la que pensa i es guarda el pensament,

la que passa i no mira el pretendent,

aquesta és bona, si hi ha tal troballa…»

DESDÈMONA

Bona per què?

IAGO

«Per servir els ximples i comptar xavalla.»

DESDÈMONA Quina conclusió tan coixa i impotent! No prenguis lliçó d’ell, Emília, encara que sigui el teu marit. Què hi dius, Cassio? ¿No et sembla un conseller ben descarat i llicenciós?

CASSIO No es talla els pèls de la llengua, senyora; més us deurà agradar com a home d’armes que no com a home de lletres.

IAGO (A part.) Li agafa la mà. Sí, ben fet; xiuxiuegeu. Amb una teranyina tan tènue com aquesta atraparé un borinot tan gros com Cassio. Sí, au, somriu-li, i tant. Ja t’encadenaré amb el teu propi festejar. És ben veritat, ja ho crec que sí. Si aquestes magarrufes t’acabessin costant la lloctinença, t’hauria valgut més no besar-te els tres dits tan sovint, com segurament vols tornar a fer per donar-te l’aire de senyoret. Molt bé, un bon besamans, una cortesia excel·lent! Això mateix, i tant. Però un altre cop els dits als llavis? Com m’agradaria que fossin per tu tres xeringues de lavativa!

So de trompetes a dins.

El Moro! Reconec el toc.

CASSIO És cert.

DESDÈMONA

Anem-lo a rebre.

CASSIO Ja és aquí, guaiteu!

Entren Otel·lo i assistents.

OTEL·LO

Dolça guerrera!

DESDÈMONA Oh, estimat Otel·lo!

OTEL·LO

Em meravella tant com em fa goig

que ja siguis aquí. Oh, joia meva,

si cada tràngol porta tals bonances,

que brami el vent fins a aixecar la mort,

i s’enfili la fusta per cims d’aigua

alts com l’Olimp, per caure un altre cop

fins a l’infern. Si ara calgués morir,

fóra una gran ventura; perquè em temo

que el goig que sento a l’ànima és tan alt

que no n’hi pot haver cap de semblant

en el futur incert.

DESDÈMONA El cel no vulgui

sinó que el nostre amor i goig augmentin

amb els dies!

OTEL·LO Amén, poders dolcíssims!

No sé explicar amb paraules tant plaer;

se’m fa un nus a la gola; és massa joia.

Es besen.

I aquesta sigui tota dissonància

entre nosaltres.

IAGO (A part.) Tu ja estàs a to!

Però jo haig d’afluixar-te les clavilles

que fan tal so.

OTEL·LO Vinga, anem al castell.

Ja no hi ha guerra, amics; el turc s’ofega.

Què fa la meva antiga gent de l’illa?

Nina, a Xipre hi seràs ben estimada;

hi he trobat sempre afecte. Però, dolça,

parlo fora de mida i em recreo

massa en el propi goig. Si et plau, bon Iago,

vés a la nau i desembarca els cofres:

fes pujar el capità a la ciutadella;

és un patró molt bo, i el seu valor

exigeix tot respecte. Anem, Desdèmona,

un cop més, ben trobada a Xipre.

Surten (tots menys Iago i Roderigo).

IAGO (A un assistent que se’n va.) Vine’m a trobar d’aquí a una estona al port. (A Roderigo.) Acosta’t. Si ets coratjós —bé diuen que fins els plebeus enamorats adquireixen una noblesa que no era pròpia de la seva natura—, escolta’m. Aquesta nit el lloctinent està de servei al cos de guàrdia. Primer de tot, però, t’haig de dir una cosa: Desdèmona n’està sens dubte enamorada.

RODERIGO D’ell? Bah, no és possible!

IAGO Tu no badis boca i deixa’t instruir. Fixa’t amb quina violència es va enamorar ella del Moro només amb les fatxenderies i les mentides fantàstiques que ell li contava. I deu continuar estimant-lo per la seva xerrameca? Que ni s’ho imagini el teu cor discret! Els seus ulls necessiten nodriment. I quin plaer vols que trobin a contemplar el diable? Quan la sang s’ha apaivagat després de l’acte del plaer, el que cal per tornar-la a inflamar i per obrir a la sacietat un nou apetit, és delicadesa d’aspecte, correspondència d’edat, maneres i bellesa: i en totes aquestes coses el Moro és deficient. Ara: per manca d’aquests atractius necessaris, la delicada tendresa de la noia se sentirà decebuda, començaran a venir-li basques, a sentir repugnància i a avorrir el Moro. La seva pròpia natura la guiarà i la impulsarà a fer una segona tria. Ara, amic, un cop això assegurat —i a mi em sembla una hipòtesi d’allò més sòlida i plausible—, qui està més ben situat en l’escala que mena a tal fortuna que Cassio? Un bergant de parlar florit, sense més consciència que la que es necessita per adoptar una aparença d’allò més civil i educada per tal de satisfer tota la passió lúbrica i desfermada que amaga. Ningú! Ningú millor que ell. Un bergant subtil i esmunyedís, un caçador d’avinenteses, amb una traça infal·lible per encunyar i contrafer avantatges, encara que d’avantatge de debò no en pugui presentar cap. Un bergant diabòlic! A més, el bergant és ben plantat, jove i gaudeix de tots aquells requisits que l’estupidesa i la inexperiència farien mans i mànigues per aconseguir. Un perfecte bergant pestilent, vaja. I la dona ja l’ha descobert.

RODERIGO No puc creure tal cosa d’ella. És plena de totes les perfeccions celestials.

IAGO I una celestial botifarra! El vi que beu és fet de raïm. Si tan celestial hagués estat no hauria estimat mai el Moro. Celestial pasterada! No l’has vista com joguinejava amb la mà de Cassio? No te n’has adonat?

RODERIGO És clar que me n’he adonat, però això no era més que pura cortesia.

IAGO Pura lascívia, venint d’aquesta mà: un índex i un pròleg obscur a una història de pensaments obscens i luxuriosos. Els seus llavis eren tan a prop ells amb ells que les alenades s’entrellaçaven. Pensaments execrables, Roderigo! Quan aquesta mena de correspondències desbrossen el camí, no triga gens a arribar l’exercici mestre i principal, la conclusió feta carn. Arri allà! Però, amic, deixa’t governar per mi, que t’he dut aquí des de Venècia. Fes la guàrdia aquesta nit. Pel que fa a l’ordre, jo mateix te la faré arribar. Cassio no et coneix. Jo no seré gaire lluny de tu. Mira de trobar ocasió de fer enrabiar Cassio, ja sigui parlant massa alt o contrastant la seva disciplina, o de qualsevol altra manera que se t’acudeixi, segons l’hora i l’avinentesa.

RODERIGO D’acord.

IAGO Amic, pensa que ell és arrauxat i de còlera fàcil, i que et pot clavar alguna bastonada. Tu provoca’l a fer-ho, perquè d’això jo en puc treure un bon motiu per encendre una rebel·lió entre la gent de Xipre, que no es podria apaivagar de nou amb res que no fos la destitució de Cassio. D’aquesta manera obriràs una drecera als teus desitjos pels mitjans que jo els prepararé, un cop apartat avantatjosament l’entrebanc que ens podria barrar tota esperança d’èxit.

RODERIGO Així ho faré, si me’n procures l’oportunitat.

IAGO Te la garanteixo. Vine després a trobar-me a la ciutadella. Ara haig d’anar a desembarcar el seu equipatge. A reveure.

RODERIGO Adéu.

Surt.

IAGO

Que Cassio se l’estima ho crec del cert;

que ella l’estimi és d’allò més creïble.

El Moro, mal que jo no el puc sofrir,

és de mena fidel, amant i noble,

i goso dir que serà per Desdèmona

un bon marit. I també jo l’estimo,

no pas per fam de dona —que és possible

que sigui reu també d’aquest pecat—,

sinó impulsat en part per la venjança,

perquè sospito prou que el lasciu Moro

ja em va usurpar la sella, i sols pensar-ho

em rosega l’entranya com un àcid;

res al món no em podrà satisfer l’ànima

com arribar a l’empat, dona per dona;

i si hi fallés, que deixi almenys el Moro

en un estat tan greu de gelosia

que el seny no hi pugui res. I per fer això,

si aquest gos de Venècia que jo atio

perquè caci amb braó, m’aguanta el tipus,

tindré aquest Miquel Cassio a mercè meva,

el pintaré lasciu als ulls del Moro

—temo que també Cassio em pren el llit—,

faré que el Moro em degui gratitud…

per haver-lo tornat un ase egregi

i conspirar contra la seva pau

i el seu seny. Vet-ho aquí, confús encara;

la vilesa és en l’acte que pren cara.

Surt.





ESCENA SEGONA


Xipre. Un carrer.

Entra l’herald d’Otel·lo amb una proclama.

HERALD És voluntat d’Otel·lo, el nostre noble i coratjós general, que tothom celebri com un triomf l’arribada de les notícies certes de la completa desfeta de l’estol turc: els uns ballant, els altres encenent fogueres, tothom lliurant-se al goig i al divertiment que més li vingui de gust; perquè a més de celebrar aquestes bones notícies, avui també celebrem les seves noces. Això és tot el que li ha plagut que es proclamés. Tots els establiments són oberts, i hi ha plena llibertat de banquetejar des d’aquest punt de les cinc fins al toc de les onze. Déu beneeixi l’illa de Xipre i el nostre noble general Otel·lo!

Surt.





ESCENA TERCERA


Una sala del castell.

Entren Otel·lo, Desdèmona, Cassio i assistents.

OTEL·LO

Bon Miquel, pren la guàrdia aquesta nit.

Aprenguem l’honorable contenció

del goig sotmès a mida.

CASSIO

Iago ja té instruccions sobre el que cal;

així i tot, vetllaré amb els propis ulls

que rutlli tot.

OTEL·LO Iago és un home honrat.

Bona nit; a trenc d’alba de demà

voldria parlar amb tu. (A Desdèmona.) Som-hi, estimada,

darrere el tracte, els fruits n’han de seguir;

el guany està esperant entre nosaltres.

Bona nit.

Surten Otel·lo, Desdèmona i assistents.

Entra Iago.

CASSIO Benvingut, Iago; cal anar al lloc de guàrdia.

IAGO No pas ara mateix, lloctinent; encara no són les deu. El general ens ha despatxat tan d’hora per l’amor de la seva Desdèmona; i no l’hi retraurem pas: encara no s’ha gaudit la nit amb ella; i a fe que aquesta és un mos digne de Júpiter.

CASSIO És una dama molt exquisida.

IAGO I sens dubte plena de foc.

CASSIO Certament, és una criatura d’allò més fresca i delicada.

IAGO I quins ulls! Sembla que et cridin a la trobada de la provocació.

CASSIO Uns ulls incitants, i amb tot, em sembla, perfectament modestos.

IAGO I quan parla, no és una crida a la batalla d’amor?

CASSIO Sí, és la perfecció mateixa.

IAGO Bé, doncs, felicitat als seus llençols! Anem, lloctinent, tinc una gerra de vi; i aquí a fora hi ha un parell de galants xipriotes que de bon grat faran un glop a la salut del negre Otel·lo.

CASSIO No pas aquesta nit, bon Iago; no tinc bon cap ni bon pap per la beguda. Tant de bo la cortesia es volgués inventar alguna altra mena d’entreteniment!

IAGO Oh, són amics nostres… només un glopet; ja beuré jo per vós.

CASSIO Aquesta nit he begut només una copa, i encara ben batejada, i guaita ja quin trastorn que em causa! Aquesta feblesa meva ja és prou desgràcia, i no goso imposar-li una prova més.

IAGO I ara, home! Aquesta és una nit de festa; i els galants ho demanen.

CASSIO On són?

IAGO Aquí a la porta; feu-los entrar, us ho prego.

CASSIO Ho faré, però no m’agrada gens.

Surt.

IAGO

Si puc forçar-lo a beure un altre got,

per afegir al que ja ha begut fins ara,

estarà més rabiós i batisser

que un gosset llepaconys. Ara, el foll Roderigo,

que l’amor ha girat com una mitja,

per Desdèmona avui ha estat munyint

més gots que un mort de set, i està de guàrdia.

El que és jo, ja he escalfat amb rius de vi

tres nois de Xipre, nobles arrogants

que gasten un honor molt susceptible,

com tots en aquesta illa bel·licosa,

i fan guàrdia. N’hi ha prou d’encendre amb Cassio,

al mig d’aquests borratxos, una espurna,

per alçar l’illa en flames. Té, ja vénen.

Entren Cassio, Montano i cavallers.

Si els fets volen complir el que he somiat,

la meva nau té el rumb assegurat.

CASSIO A fe de Déu que ja m’han fet empassar una bona glopada.

MONTANO I ara! Un glopet de no res; no pas més d’una pinta, paraula de soldat.

IAGO Ei, una mica de vi!

(Cantant.)

I que els gots facin dring-dring,

i que els gots facin dring-dring.

Si el soldat ha de patir

fins a l’hora de morir,

bé en pot beure quatre o cinc!

Més vi, nois!

CASSIO A fe de Déu, una cançó excel·lent.

IAGO La vaig aprendre a Anglaterra, on en el ram del got no els ve mai d’una gota: els danesos, els alemanys o els holandesos panxarruts —no deixeu de beure, vinga!— no són res al costat dels anglesos.

CASSIO Tan bons són aquests anglesos, en l’art de trincar?

IAGO Ui, l’anglès guanya amb facilitat el danès estabornit de beure; l’anglès ni tan sols sua per derrotar l’alemany; i a l’holandès li fa treure les tripes abans que els hagin tornat a omplir el got.

CASSIO A la salut del nostre general!

MONTANO Jo us segueixo, lloctinent, i faré justícia al vostre brindis.

IAGO Oh, dolça Anglaterra!

(Cantant.)

El rei Esteve va pagar

per uns calçons una corona,

però tan cars els va trobar

que deia al sastre «cul de mona»!

Ell era un príncep de nom clar

i tu una cuca sense estrella;

l’orgull ens ha d’arruïnar;

ja et pots posar la capa vella.

Més vi, au!

CASSIO A fe de Déu que aquesta cançó és encara més exquisida que l’altra.

IAGO La voleu tornar a sentir?

CASSIO No, que em sembla indigne del seu rang, el que fa aquesta mena de coses. Bé, Déu és dalt del cel i en aquest món hi ha ànimes que se salvaran i ànimes que no se salvaran.

IAGO És cert, bon lloctinent.

CASSIO El que és jo, sense ofendre el general ni cap altre home de qualitat, espero salvar-me.

IAGO Així ho espero jo també, lloctinent.

CASSIO Sí, però després de mi, si no et sap greu; el lloctinent s’ha de salvar abans que l’alferes. Prou d’aquest color; ara anem per feina. Que Déu ens perdoni! Senyors, tots atents al nostre servei. No us penseu pas, senyors, que estigui begut; aquest és l’alferes, aquesta és la mà dreta i aquesta l’esquerra. No estic pas begut, ara mateix, i m’aguanto ben dret i parlo prou bé.

TOTS D’allò més bé.

CASSIO Au, molt bé, entesos; no heu de pensar de cap manera, doncs, que estigui begut.

Surt.

MONTANO

Al pati, amics. Vinga, muntem la guàrdia.

IAGO

Ja veieu aquest home que ha sortit,

és un soldat equiparable a Cèsar,

amb dots de comandant. Però aquest vici…

de la seva virtut just equinocci,

l’un tan llarg com ho és l’altra. Quina llàstima!

Em fa por, per la fe que li té el Moro,

que en alguna mala hora del seu vici

ensorri l’illa.

MONTANO Està sovint així?

IAGO

Cada dia és el pròleg del seu son:

veuria fins dos cops girar el rellotge

si el vi no el bressolés.

MONTANO Seria bo

que en donéssim notícia al general.

Potser ell no ho veu, o el propi bon caràcter

només li lloa les virtuts de Cassio

i no en mira els defectes: no ho trobeu?

Entra Roderigo.

IAGO (A part a Roderigo.)

Doncs què fas, Roderigo?

Ja pots anar darrere el lloctinent!

Surt Roderigo.

MONTANO

I és una llàstima que el noble Moro

s’arrisqui a deixar el càrrec de segon

en mans de qui té un mal tan arrelat;

seria un acte d’honradesa dir-ho

a Otel·lo.

IAGO Ni pel preu de tota l’illa:

estimo Cassio prou per fer el que fos

que li guarís el mal.

Crits a dins d’«Ajuda, ajuda!».

Què és tant soroll?

Entra Cassio, perseguint Roderigo.

CASSIO Sang de Déu, canalla, galifardeu!

MONTANO Què passa, lloctinent?

CASSIO On s’és vist un bergant volent-me ensenyar

el meu deure! L’estovaré fins a deixar-lo amb més

esquerdes que un cistell.

RODERIGO Estovar-me?

CASSIO Encara tens llengua, bergant?

Colpeix Roderigo.

MONTANO No, bon lloctinent, si us plau, atureu-vos, senyor.

CASSIO Deixeu-me anar, senyor, si no voleu que us obri el cap.

MONTANO Au, au, que esteu begut.

CASSIO Begut?

Lluiten.

IAGO (A part a Roderigo.)

Vés-te’n, et dic, i crida «rebel·lió».

Surt Roderigo.

Deixeu-ho, lloctinent; per Déu, senyors!

Ajuda! Lloctinent! Si us plau, Montano!

Ajuda, amics! Ves quina bella guàrdia!

Sona la campana.

Qui toca la campana? Rediable!

La ciutat s’alçarà. Prou, lloctinent!

Tindreu vergonya eterna.

Entren Otel·lo i cavallers armats.

OTEL·LO

Què hi passa, aquí?

MONTANO Redéu, que sagno a raig.

Estic ferit de mort.

OTEL·LO Prou, us conjuro!

IAGO

Prou, lloctinent; Montano, cavallers,

heu perdut tot sentit del seny i el deure?

Us parla el general; prou, prou, si us plau!

OTEL·LO

I ara, què ha estat? D’on ha vingut, això?

¿Que ja som turcs, i ens fem entre nosaltres

el que el cel ha impedit als otomans?

Si sou cristians, plegueu de bregues bàrbares.

El que es mogui primer, inflamat de ràbia,

no es té per res, que morirà a l’instant.

Feu callar la campana: espanta l’illa

i li roba la pau. Què ha estat, senyors?

Bon Iago, tu que sembles tan dolgut,

parla. Qui ha començat? Pel teu afecte.

IAGO

No ho sé. Fins ara tots érem amics;

en actitud, com nuvis despullant-se

per anar al llit; i al punt, ara mateix,

com si un astre els hagués eixelebrat,

pit a pit descarreguen les espases

en contrast sangonent. No sé explicar

com s’ha encès una brega tan absurda:

tant de bo hagués perdut en fets de glòria

aquestes cames que m’hi han dut al mig!

OTEL·LO

Com t’has pogut, Miquel, oblidar així?

CASSIO

Perdoneu-me, si us plau; no puc parlar.

OTEL·LO

Noble Montano, tan civil com éreu!

La gravetat del vostre tarannà

la sap el món, i el vostre nom és gran

entre els millors censors. ¿Què us ha passat

per desguarnir talment la vostra fama

i baratar el vostre digníssim nom

pel d’un trist cercabregues? Responeu-me.

MONTANO

Noble Otel·lo, jo estic ferit de mort;

el vostre alferes, Iago, us pot contar

—mentre jo callo, que el parlar em fa mal—

tot el que sé; no crec que aquesta nit

jo hagi dit o fet cosa entravessada,

si no és que l’amor propi sigui un vici

i defensar-se un greu pecat mortal

si ens puny la violència.

OTEL·LO Ara, per Déu,

la sang comença a dominar-me el seny,

i la passió, encegant-me tot criteri,

ja em vol guiar. Redéu, si em moc tan sols,

si alço aquest braç, el millor de vosaltres

caurà al fons del meu blasme. Vull saber

com s’ha aixecat la pugna, i qui l’ha encesa,

i el que surti culpable de l’ofensa,

per més que fos el meu germà bessó,

em perdrà. Vaja, en una ciutadella,

amb la gent neguitosa i espantada,

engegar un altercat d’arrel domèstica,

de nit, i al lloc i en el servei de guàrdia!

Això és monstruós. Iago, qui ha començat?

MONTANO (A Iago.)

Si per parcialitat o esp’rit de cos,

dius més, o menys, que la veritat nua,

no ets un soldat.

IAGO No em toqueu tan de prop.

Abans m’arrencaria aquesta llengua

que permetre-li ofendre Miquel Cassio.

Però, n’estic segur, la veritat

no li farà cap tort. Els fets, senyor:

mentre Montano i jo estàvem parlant,

arriba algú corrents, cridant «ajuda!»,

seguit de Cassio, amb l’arma decidida

a traspassar-li el cor. Senyor, aquest home

s’hi interposa i demana calma a Cassio;

jo mateix he seguit el que cridava,

per evitar que els brams, com així ha estat,

alarmessin la vila. Però ell, àgil,

se m’ha esmunyit, i jo he tornat de pressa,

perquè sentia el retentir d’espases

i el renegar de Cassio, que fins ara

no havia conegut. Quan he tornat

—perquè ha estat breu— ja se les emprenien

a estocades i cops, tal com estaven

quan vós mateix els heu descompartit.

De tot plegat ja no us en puc dir més;

l’home és home: el millor pot perdre el cap.

Mal que Cassio hagi fet un tort a l’altre,

com sol l’enfurismat amb els que estima,

sens dubte Cassio deu haver rebut

del que ha fugit alguna indignitat

de molt mal comportar.

OTEL·LO Massa veig, Iago,

que la teva honradesa ho vela tot

en bé de Cassio. Cassio, jo t’estimo,

però ja no seràs oficial meu.

Entra Desdèmona, amb seguici.

La meva dolça amor s’ha despertat!

Faré de tu un exemple.

DESDÈMONA Doncs, què passa?

OTEL·LO

No res, bonica, torna-te’n al llit.

(A Montano.) Jo, senyor, us curaré aquestes ferides.

S’enduen Montano.

Iago, vés a seguir tots els carrers

i calma els neguitosos per la brega.

Au, Desdèmona, és vida de soldat

que et despertin del son amb un combat.

Surten tots, tret de Iago i Cassio.

IAGO I doncs, que esteu ferit, lloctinent?

CASSIO Sí, i sense remei de cirurgià.

IAGO I ara, Déu no ho vulgui!

CASSIO Reputació, reputació, reputació! Oh, he perdut la reputació! He perdut la part immortal de mi mateix, i el que ara queda és tot bestial. La reputació, Iago, la meva reputació!

IAGO A fe d’home honrat, em pensava que havíeu rebut alguna ferida corporal: aquestes couen més que les ferides de la reputació. La reputació és una imposició d’allò més absurda i falsa, que sovint s’obté sense mèrit i es perd sense culpa. No heu perdut cap mena de reputació, si no sou vós mateix el que us en reputeu perdedor. Vinga, home! Hi ha maneres de recobrar el favor del general. Ara us ha foragitat en un cop de geni, un càstig més per tàctica que per malícia, com aquell que estomaca el seu pobre gos innocent per esporuguir un lleó imperiós. Imploreu-lo de nou i és vostre.

CASSIO Abans imploraria el seu menyspreu que no pas enganyar un cabdill tan bo amb un oficial tan irresponsable, tan borratxo, tan indiscret. Bevent! I dient ximpleries! I buscant raons! I fatxendejant! I renegant! I xerrant grandiloqüències sense solta amb la pròpia ombra! Oh tu, esperit invisible del vi, si no tens nom per designar-te, et direm «diable».

IAGO Qui era aquell que perseguíeu amb l’espasa nua? Què us havia fet?

CASSIO No ho sé.

IAGO Com és possible?

CASSIO Recordo una pila de coses, però cap de manera distinta: una baralla, però cap motiu. Oh, Déu, que els homes es fiquin un enemic a la boca perquè després els xucli el cervell! I que amb tanta alegria, plaer, fruïció i triomf ens transformem en bèsties!

IAGO Home, però ara esteu prou bé: com us heu refet tan de pressa?

CASSIO Al diable de la borratxera li ha plagut cedir el lloc al diable de la ira; una imperfecció me n’ensenya una altra, per fer-me menysprear obertament a mi mateix.

IAGO Vinga, home, sou un moralista massa sever. Tenint en compte el moment, el lloc i la situació del país, és cert que hauria preferit que això no hagués passat; però ja que la cosa ha anat com ha anat, repareu-la a profit vostre.

CASSIO Li demanaré que em torni el càrrec i ell em dirà que sóc un borratxo! Si jo tingués tantes boques com l’Hidra, aquesta resposta me les taparia totes. Ser ara un home de senderi, al cap d’una estona un beneit i al final una bèstia! Que estrany! Tota copa de massa està maleïda i l’ingredient és un diable.

IAGO Apa, home, el bon vi és una bona criatura amistosa, si se’n fa un bon ús; no us exclameu més en contra d’ell. I, bon lloctinent, em penso que penseu que us estimo.

CASSIO N’he tingut bona prova. Jo, borratxo!

IAGO Vós o qualsevol altre home a la terra pot estar begut alguna hora. Jo us diré el que heu de fer. La dona del general és ara el veritable general. Ho puc ben dir en el sentit que l’home s’ha consagrat enterament a la contemplació i fins la catalogació dels seus mereixements i gràcies. Confesseu-vos francament amb ella, importuneu-la perquè us ajudi a recobrar la vostra posició. Ella és de mena tan generosa, tan amable, tan justa i tan benigna, que considera un vici de la seva bondat no fer més del que se li demana. Supliqueu-li que repari l’esquerda que s’ha obert entre vós i el seu marit; i em jugo la meva fortuna contra qualsevol juguesca digna d’aquest nom que després d’aquesta fractura la vostra amistat serà més forta i tot que abans.

CASSIO És un bon consell.

IAGO Fruit, us ho asseguro, d’una amistat sincera i un afecte honrat.

CASSIO Ho crec francament; a primera hora del matí suplicaré a la virtuosa Desdèmona que intercedeixi per mi. Ja puc desesperar de la fortuna, si no em vol treure d’aquest mal pas.

IAGO Teniu raó. Bona nit, lloctinent; haig de fer la guàrdia.

CASSIO Bona nit, honrat Iago.

Surt.

IAGO

¿Qui diu, doncs, que jo actuo de dolent,

quan el consell que dono és franc i honrat,

ple de raó, i del cert la millor via

per reconquerir el Moro? I és que és fàcil

plegar la complaença de Desdèmona

a un pla honrat. És de mena generosa

com els francs elements. I li és planer

guanyar el Moro, mal fos a renegar

baptisme i sagraments de redempció;

li té el cor tan lligat al seu amor

que ella pot fer, desfer i refer al seu aire,

i el seu encant és més potent que un déu

sobre el seny d’ell. ¿Sóc, doncs, dolent, quan guio

Cassio al curs paral·lel cap al seu fi?

Divinitat profunda de l’infern!

El diable, en cridar als pecats més negres,

els presenta primer amb vestits celestes,

com ara jo. Mentre aquest pobre imbècil

suplica una reparació a Desdèmona,

i ella prega de ferm davant el Moro,

jo li destil·laré aquesta metzina:

que ella vol Cassio pel desig del cos;

i com més bé li voldrà fer la noia,

més perdrà el propi crèdit amb el Moro.

La virtut d’ella, així, mudaré en vesc,

i la seva bondat en una xarxa

que els atrapi a tots ells.

Entra Roderigo.

Què, Roderigo?

RODERIGO Que segueixo la cacera no pas com el llebrer que caça, sinó com el que lladra amb tota la canilla. De diners ja quasi no me’n queden; aquesta nit m’han atonyinat de valent; i em temo que al capdavall, de les meves penes no n’obtindré més que una pila d’experiència; i així, sense un cèntim a la butxaca, i amb una mica més d’intelligència, me’n tornaré a Venècia amb la cua entre cames.

IAGO

Que en són de pobres tots els impacients!

Quina ferida pella en un sol dia?

Treballem per enginy, no per embruix,

i l’enginy vol un temps ben dilatable.

No va tot bé? Sí, Cassio t’ha estovat,

però, amb els teus morats, tu l’has fet fora.

Per més coses que creixin sota el sol,

el que primer floreix primer madura.

Sigues sofert. Per Déu, som al matí:

els goigs i els actes fan les hores curtes.

Retira’t, vés al teu allotjament.

Vés-te’n, ja n’aniràs sabent més coses…

dic que te’n vagis! (Surt Roderigo.)

Queden dues coses.

La meva dona ha de maldar per Cassio

prop de Desdèmona… ja ho vetllaré.

I jo, alhora, haig de prendre el Moro amb mi

i portar-lo a sorprendre Cassio al punt

de pregar-li la dona. Aquesta és l’art:

no espatllar el pla per mandra o per retard.

Surt.





ACTE TERCER





ESCENA PRIMERA


Xipre. Davant el castell.

Entren Cassio, uns quants músics i el bufó.

CASSIO

Toqueu aquí; ja us pagaré la feina.

Un cant breu de bondia al general.

Toquen.

BUFÓ I ara, mestres! Per ventura han estat a Nàpols, els vostres instruments, que fan aquesta veu de nàpia?

MÚSIC PRIMER Què voleu dir, senyor?

BUFÓ Digueu, si us plau: són instruments de vent?

MÚSIC PRIMER I tant que sí, senyor!

BUFÓ Doncs això porta cua.

MÚSIC PRIMER Què és el que porta cua, senyor?

BUFÓ Punyeta, mestre, certs instruments de vent que jo sé. Però, senyors, aquí teniu diners per vosaltres; i al general li agrada tant la vostra música que us prega, en nom de l’amor, que deixeu de tocar el nas.

MÚSIC PRIMER Molt bé, senyor, d’acord.

BUFÓ Si sabeu cap tonada que no se senti, endavant, ja hi podeu tornar que no ha estat res; però el que és la música que se sent, com se sol dir, al general no li diu gaire res.

MÚSIC PRIMER No en sabem cap, d’aquestes, senyor.

BUFÓ Aleshores deseu les caramelles, que és tard i vol ploure. Marxeu, evaporeu-vos, vinga!

Surten els músics.

CASSIO Sentiu, bon amic meu?

BUFÓ No, no sento cap bon amic vostre. Però us sento a vós.

CASSIO Si et plau, guarda’t les gracietes. Aquí va una pobra peça d’or per tu. Si la dama que assisteix la muller del general ja és llevada i corre per casa, digue-li que un tal Cassio li demana la mercè d’un moment d’atenció. Voldràs fer-ho?

BUFÓ Ja corre per casa, senyor; i si corre fins aquí, faré per manera de notificar-l’hi.

CASSIO

Fes-ho, amic.

Surt el bufó.

Entra Iago.

En bona hora us trobo, Iago.

IAGO

No us heu ficat al llit, així?

CASSIO

No, en separar-nos ja trencava l’alba.

M’he permès, Iago, d’enviar un missatge

a la teva muller. El que li demano

és que em procuri accés a la virtuosa

Desdèmona.

IAGO Us l’envio de seguida;

jo trobaré el mitjà d’endur-me el Moro

perquè els vostres afers i parlaments

siguin més lliures.

CASSIO T’ho agraeixo amb l’ànima.

Surt Iago.

No he conegut cap florentí tan bo i honrat.

Entra Emília.

EMÍLIA

Bon dia, lloctinent; sento la vostra

desgràcia; però tot s’arreglarà.

El general i la muller ja en parlen,

i ella us defensa bé. Però ell respon

que el que heu ferit té molt bon nom a Xipre

i moltes relacions, i que en bon seny

us ha de refusar, tot i estimar-vos,

però que el seu afecte és prou motiu

per aferrar-se a l’ocasió primera

de restaurar-vos.

CASSIO Així i tot, us prego

que, si ho creieu factible o escaient,

m’aconseguiu una conversa breu

amb Desdèmona sola.

EMÍLIA Entreu, si us plau;

us duré allà on podreu ben esplaiar-vos

amb franquesa.

CASSIO Us n’estic molt agraït.

Surten.





ESCENA SEGONA


Una estança del castell.

Entren Otel·lo, Iago i cavallers.

OTEL·LO

Porta al pilot aquestes lletres, Iago,

que presenti al senat els meus respectes.

Ara faré camí cap a les obres;

vine a trobar-m’hi.

IAGO Així ho faré, senyor.

OTEL·LO

Anem a veure, doncs, aquests treballs?

CAVALLERS

Escortarem la vostra senyoria.

Surten.





ESCENA TERCERA


El jardí del castell.

Entren Desdèmona, Cassio i Emília.

DESDÈMONA

Tingues per cert, bon Cassio, que faré

tot el que estigui al meu abast per tu.

EMÍLIA

Feu-ho, senyora; que el meu home hi pena

com si fos el seu cas.

DESDÈMONA

És un xicot honrat. No dubtis, Cassio,

que assoliré que tu i el meu senyor

sigueu amics de nou.

CASSIO Dama magnànima,

esdevingui el que es vulgui Miquel Cassio,

sempre serà el vostre lleial servent.

DESDÈMONA

Ho sé; gràcies. Tu estimes el senyor,

i el coneixes de temps, i estigues cert

que no et voldrà allunyat més del que dicti

la política.

CASSIO Sí, però, senyora,

tal política pot durar tant temps,

o nodrir-se d’un règim tan frugal

o créixer amb l’obra de les circumstàncies,

que, jo absent i el meu lloc ben proveït,

el general oblidi el meu servei.

DESDÈMONA

No en tinguis por. Davant Emília, aquí,

t’asseguro el teu lloc. Tingue-ho per cert:

si faig vot d’amistat, el duc a terme

punt per punt. El senyor no tindrà treva,

no el deixaré dormir o tenir paciència;

al llit lliçó, i a taula confessió;

així entrelligaré amb tot el que faci

el plet de Cassio. Doncs alegra’t, Cassio;

perquè el teu advocat morirà abans

que donar aquesta causa per perduda.

EMÍLIA

Senyora, ve el senyor.

CASSIO

Senyora, m’acomiado.

DESDÈMONA

No, queda’t a escoltar-me.

CASSIO

No pas ara, senyora: em sento incòmode,

inútil per la meva pròpia causa.

DESDÈMONA

Bé, doncs fes el que et sembli més discret.

Surt Cassio.

Entren Otel·lo i Iago.

IAGO

Ui! No m’agrada gens, això.

OTEL·LO Què dius?

IAGO

No res, senyor; o si un cas… no sé pas què.

OTEL·LO

No és Cassio qui ha deixat la meva dona?

IAGO

Cassio, senyor? No, no s’esmunyiria

com un culpable, en veure-us arribar,

n’estic segur.

OTEL·LO Doncs jo bé crec que l’era.

DESDÈMONA

Ah, senyor meu!

He estat parlant aquí amb un suplicant,

un que pateix pel vostre desfavor.

OTEL·LO

De qui parles?

DESDÈMONA

De Cassio, el vostre lloctinent. Senyor,

si tinc cap gràcia o força per commoure-us,

obreu al punt la reconciliació.

Si ell no és un que us estima de tot cor,

que ha errat no per malícia, ans ignorància,

jo no sé judicar una cara honrada.

Si us plau, feu-lo tornar.

OTEL·LO Que ha marxat ara?

DESDÈMONA

Sí, i tan mortificat

que em deixava una part del seu dolor

per compartir. Amor meu, restituïu-lo.

OTEL·LO

No pas ara, Desdèmona; una altra hora.

DESDÈMONA

Però aviat?

OTEL·LO En breu, dolça, per plaure’t.

DESDÈMONA

A l’hora de sopar?

OTEL·LO No pas avui.

DESDÈMONA

Potser demà al dinar?

OTEL·LO No seré a casa.

M’haig de trobar amb els capitans al fort.

DESDÈMONA

Doncs demà vespre, o l’endemà al matí,

o al migdia, o al vespre; o l’altre, encara.

Fixeu una hora, però no més tard

de tres dies. Ell és un penedit;

i, a més, el seu error, a dreta llei

—mal que la guerra diu que ha de fer exemple

dels seus cabdills—, és dels que a penes volen

un regany en privat. Quan pot venir?

Digueu-m’ho, Otel·lo. Cerco al fons de l’ànima

si us negaria res que em demanéssiu

o dubtaria gens. Com! Miquel Cassio,

company vostre al festeig, que més d’un cop,

si jo parlava malament de vós,

us defensava, ¿hauria de costar

de perdonar? Molt més faria jo…

OTEL·LO

Prou, si et plau. Pot venir quan ho desitgi;

no vull negar-te res.

DESDÈMONA Ves quin favor!

És com si jo us pregués de portar guants,

o menjar bona carn, o anar abrigat,

o fer qualsevol cosa de profit

per vós mateix. Si faig una demanda

per posar a prova el vostre amor de veres,

serà cosa de pes i delicada,

terrible d’atorgar.

OTEL·LO No vull negar-te res.

I ara, t’ho prego, atorga’m tu això:

deixa’m una estoneta amb mi mateix.

DESDÈMONA

Com refusar-vos? No, adéu, senyor.

OTEL·LO

Adéu, Desdèmona: no trigo gens.

DESDÈMONA

Emília, anem. (A Otel·lo.) Feu el que us dicti el cor;

sigui el que sigui, jo us obeiré.

Surten Desdèmona i Emília.

OTEL·LO

Dona excel·lent! La perdició m’enfonsi

si no t’estimo! I mai que ja no ho faci,

el caos tornarà.

IAGO Noble senyor…

OTEL·LO

Què dius, Iago?

IAGO Sabia Miquel Cassio,

mentre vau festejar, del vostre amor?

OTEL·LO

Des del primer moment. Per què ho demanes?

IAGO

Només per satisfer els meus pensaments;

no per res més.

OTEL·LO Per què aquests pensaments?

IAGO

Jo no sabia que ell la conegués.

OTEL·LO

Oi tant. I fins ens era mitjancer.

IAGO

De veres?

OTEL·LO

I tant, de veres! És que hi veus cap mal?

Que no és honrat?

IAGO

Honrat, senyor?

OTEL·LO

Honrat? Sí, honrat.

IAGO

Sí, que jo sàpiga.

OTEL·LO Què estàs pensant?

IAGO

Pensant, senyor?

OTEL·LO

Pensant, senyor! Per Déu, m’està fent eco,

com si tingués un monstre al pensament

massa horrorós per dir. Què et bull al cap?

Ara deies que això no t’agradava,

quan Cassio s’ha esmunyit. Què era, això?

I quan t’he dit que ell m’era confident

durant el meu festeig, has fet «de veres?»

i has arrufat les celles en un nus

com si haguessis tancat dins el cervell

algun concepte horrible. Si m’estimes,

obre’m el pensament.

IAGO

Senyor, sabeu que us estimo.

OTEL·LO Així ho penso.

I és perquè sé que ets home honrat i bo,

i sospeses els mots en alenar-los,

que els teus silencis em fan doble angúnia;

coses així, en un deslleial bergant,

són trucs corrents, però en un home just

denoten explosions del fons de l’ànima

que el seny no pot fermar.

IAGO De Miquel Cassio

jo juraria que és un home honrat.

OTEL·LO

Jo també ho crec.

IAGO L’home ha de ser el que sembla;

i el que no ho és, no cal que sembli res!

OTEL·LO

Ben cert, els homes han de ser el que semblen.

IAGO

Llavors, jo crec que Cassio és home honrat.

OTEL·LO

Però aquí hi ha més coses.

T’ho prego, parla’m com a tu mateix

quan rumies, i dóna al pitjor indici

els pitjors mots.

IAGO Bon senyor, perdoneu-me;

bé que em lliguen els deures del servei,

no em lliga el que els esclaus poden fer encara.

Dir els pensaments! I si són vils i falsos?

No hi ha palau on mai cap cosa immunda

no pugui entrar-hi. ¿Qui té el cor tan pur

que cap idea bruta no s’hi assegui

en hores de judici, colze a colze

amb reflexions legítimes?

OTEL·LO

Conspires, Iago, contra el teu amic,

si el creus danyat i li mantens l’orella

estranya als teus raonaments.

IAGO Si us plau,

pot ser que sigui injust en els meus dubtes

—és mal del meu caràcter espiar

les traïcions, i sovint la malfiança

veu torts on no n’hi ha cap—; que el vostre seny,

per tant, no faci cas de qui imagina

tan imperfectament, ni us capfiqueu

per tan vagues i lleus observacions.

No escauria a la vostra calma i bé,

ni a la meva prudència o honradesa,

que us digués el que penso.

OTEL·LO Què vols dir?

IAGO

El bon nom, senyor meu, en home i dona

és el joiell més estimat de l’ànima.

Brossa té qui la bossa em roba; tot o res,

meva o seva, i esclava de milers:

però aquell que arrabassa el meu bon nom

em roba allò que no el fa ric a ell

i a mi em fa miserable.

OTEL·LO

Per Déu, sabré què penses?

IAGO

No podríeu, tenint-me el cor captiu,

ni ho sabreu mentre en sigui jo el custodi.

OTEL·LO

Ah!

IAGO

Senyor, guardeu-vos de la gelosia:

és el monstre d’ulls verds que mortifica

la carn que el peix; feliç viu el banyut

que, sabent-ho, no estima qui l’enganya;

però ¿quins maleïts minuts no compta

qui, adorant, dubta i, sospitant, estima?

OTEL·LO

Oh, misèria!

IAGO

Pobre i content, ja ets ric, i ric de sobres,

però la ingent riquesa és pobre hivern

per qui tothora tem poder ser pobre.

Bon Déu, guardeu les ànimes dels meus

de gelosia!

OTEL·LO A què ve, tot això?

¿Creus que faria un viure de gelós,

seguint tothora els canvis de la lluna

amb nous recels? No, i ara! Dubtar un cop

és convence’s d’un cop: ja em pots dir boc,

si mai em deixo dur els afers de l’ànima

per vanes conjectures de la brama,

com apuntes. No em fa gelós que diguin

que tinc dona tan bella com sociable,

que parla, canta, sona i balla bé:

on hi ha virtut, tals fets són virtuts noves.

Ni els meus pobres encisos m’han d’encendre

la més petita por del seu engany:

que amb els seus ulls em va escollir. No, Iago,

veuré abans de dubtar; i si dubto, proves!

I si en tinc prova, no hi ha més que això:

adéu alhora a amor i gelosia!

IAGO

Me n’alegro; que així tindré raons

per mostrar-vos l’amor que us duc, i el deure,

amb esperit més franc. Doncs, si així cal,

sentiu-me bé. No parlo encara amb proves.

Vigileu la muller, quan sigui amb Cassio;

feu l’ull viu, ni gelós ni confiat.

Que la vostra natura franca i noble

no s’enganyi, per pròdiga. Vetlleu.

Conec el tarannà del país nostre:

a Venècia s’ensenya a Déu la feta

que s’amaga al marit; i tot l’escrúpol

no és pas no fer, sinó no fer saber.

OTEL·LO

Això dius tu?

IAGO

Va enganyar el pare, per casar-se amb vós;

i quan semblava témer el vostre aspecte,

més l’estimava.

OTEL·LO És cert.

IAGO Doncs ja ho teniu.

Qui, tan jove, sabia fingir prou

per tapar els ulls al pare i fer-li creure

en bruixeria… però m’he excedit,

us demano humilment perdó per massa

estimar-vos.

OTEL·LO No, jo te’n sabré grat.

IAGO

Sembla que això us ha trasbalsat un xic.

OTEL·LO

No gens, no gens.

IAGO Em temo molt que sí.

Cregueu que no m’ha fet parlar sinó

l’afecte. Però veig que us heu torbat.

No doneu, us ho prego, al meu parlar

més importància ni més ample abast

que a una sospita.

OTEL·LO

No ho faré.

IAGO Que si ho fèieu, bon senyor,

el meu discurs tindria un èxit vil

que el seny no busca. Cassio és amic meu…

senyor, jo us veig torbat.

OTEL·LO No, no pas gaire.

Just penso que Desdèmona és honesta.

IAGO

Així sigui i pugueu pensar-ho sempre!

OTEL·LO

I amb tot, com la natura s’esgarria…

IAGO

Aquí hi ha el tema: com, per ser-vos franc,

això de rebutjar tants bons partits

del propi clima, complexió i estat,

com sol tendir-hi tot en la natura.

Uix! S’hi ensuma un voler de mala mena,

un lleig desordre, un seny innatural.

Però, perdó: de fet, no parlo d’ella

precisament; encara que puc témer

que el seu voler, tornant a la raó,

us pugui comparar amb els del país

i potser penedir-se’n.

OTEL·LO Au, adéu.

Si t’adones de més, fes-m’ho saber;

posa Emília a l’aguait. Deixa’m sol, Iago.

IAGO (Marxant.)

Senyor, amb la vostra vènia.

OTEL·LO

Qui em feia, doncs, casar? Aquest home honrat

sens dubte sap molt més del que revela.

IAGO (Tornant.)

Senyor, vull implorar a vostra excel·lència

que no hi doneu més tombs. Deixeu-ho al temps.

Tot i que és just que Cassio torni al càrrec,

perquè sens dubte l’exerceix amb traça,

si us plagués retenir-lo un temps encara

podríeu veure l’home i els seus mètodes.

Guaiteu si missenyora us importuna

amb vehemència ardent per restablir-lo…

això ja us dirà molt. I, mentrestant,

penseu que em precipito en els meus dubtes

—com jo mateix tinc prou raons per creure—

i deixeu-la anar lliure, us ho suplico.

OTEL·LO

No temis pas pel meu capteniment.

IAGO

Amb la vènia, de nou.

Surt.

OTEL·LO

Aquest xicot és altament honrat,

i coneix sàviament les mil natures

del tracte humà. Si ella sortís esmerla,

mal que lligada amb fibres del meu cor,

l’aviaria d’un xiulet al vent

a buscar sort. Potser perquè sóc negre

i no tinc la finesa de conversa

dels cortesans, o perquè ja rellisco

pel davallant dels anys —bé que no gaire—,

l’he perduda. Enganyat, l’únic consol

serà l’odi. Oh, damnable matrimoni,

que puguem creure nostres aquests éssers,

i no els seus apetits! Abans gripau,

i viure dels vapors d’un calabós,

que deixar un sol racó del cos amat

al goig d’un altre. I és el mal dels grans,

amb menys prerrogatives que els menuts;

és destí inesquivable, com la mort:

i aquest forcat flagell ja se’ns destina

al punt del néixer. Vet aquí Desdèmona.

Entren Desdèmona i Emília.

Si és falsa, oh, el cel es riu de si mateix!

No ho vull creure.

DESDÈMONA Què hi ha, estimat Otel·lo?

El sopar i els illencs de la noblesa

que heu invitat esperen l’honor vostre.

OTEL·LO

Culpa meva.

DESDÈMONA Per què parleu tan fluix?

Que no esteu bé?

OTEL·LO

És que sento un dolor, aquí, al lloc del front.

DESDÈMONA

Això és de no dormir; ja us passarà.

Deixeu-me que us el faixi, i en una hora

estareu bé.

OTEL·LO Aquest mocador és petit.

Aparta el mocador, que cau a terra.

Deixa-ho estar. Vine, entrarem plegats.

DESDÈMONA

Em sap molt greu que no us trobeu prou bé.

Surten Otel·lo i Desdèmona.

EMÍLIA

Ves quina sort, trobar aquest mocador:

perquè és el seu primer record del Moro.

L’arrauxat marit meu m’ha empès mil cops

a robar-lo; però ella hi té tal fe

—perquè ell la conjurava a conservar-lo—

que sempre el porta a sobre per parlar-hi

i per besar-lo. En faré fer un d’igual

per acontentar Iago.

Déu sap què deu voler-ne fer; jo, no:

jo em limito a complaure el seu capritx.

Entra Iago.

IAGO

I doncs? Què hi fas, tan sola?

EMÍLIA

No rondinis, que tinc per tu una cosa.

IAGO

Una cosa per mi? És cosa comuna…

EMÍLIA

Ja!

IAGO

… tenir una dona ximple.

EMÍLIA

Ah, i això és tot? Què em donaries, doncs,

per aquest mocador?

IAGO Quin mocador?

EMÍLIA

Quin mocador?

Doncs el que el Moro va donar a Desdèmona;

el que tants cops em deies que robés.

IAGO

Que l’hi has robat?

EMÍLIA

No, i ara! Li ha caigut en un descuit,

i com que jo era aquí, doncs l’he agafat.

Guaita, aquí el tens.

IAGO Bona minyona! Dóna-me’l.

EMÍLIA

I per què el vols, que et feia tanta set

que te’l portés?

IAGO (Arrabassant-l’hi.)I tu què n’has de fer?

EMÍLIA

Si no és per una causa d’importància,

torna-me’l. Missenyora embogirà

quan no el trobi.

IAGO Li dius que no en saps res:

li he pensat un bon ús. Au, deixa’m sol.

Surt Emília.

Perdré aquest mocador a casa de Cassio,

perquè el trobi. Una volva lleu com l’aire

és pels gelosos una prova sòlida

com l’evangeli. Això farà el seu fet.

El meu verí ja fa trasmudar el Moro:

els pensaments malignes són verins

que al principi no es fan desagradables,

però així que s’esmunyen a la sang,

cremen com mines de sulfur. Ja ho deia:

Entra Otel·lo.

aquí el tenim! Ni cascall ni mandràgora

ni tots els filtres dormitius del món

et medicinaran cap al son dolç

que gaudies ahir.

OTEL·LO Ha! Falsa amb mi!

IAGO

Ja hi tornem, general? Deixeu-ho estar.

OTEL·LO

Enrere! M’has lligat a la tortura.

Et juro que és millor ser molt traït

que saber-ho una mica.

IAGO I doncs, senyor?

OTEL·LO

Què en sabia dels seus plaers secrets?

No ho veia, no ho pensava, no em feria.

Dormia bé, menjava bé, exultava, lliure,

no sentia als seus llavis els de Cassio.

Qui és robat i no estranya allò sostret,

mentre no ho sàpiga, no ha estat robat.

IAGO

Em sap greu sentir això.

OTEL·LO

Fóra feliç si tot el campament,

fins al soldat més ras, l’hagués tastada,

i jo no en sabés res. Ara, per sempre,

adéu, tranquil·litat! Adéu, delit!

Adéu, soldats emplomallats! Batalles

que fan de l’ambició virtut, adéu!

Adéu, renill aspriu, trompeta aguda,

tambor encoratjador, pifre estrident,

penó reial, i totes les virtuts,

orgull i pompa de la glòria bèl·lica!

I vosaltres, oh ginys mortals de gola

retrunyent, que estrafeu els trons de Júpiter,

adéu! El fet d’Otel·lo s’ha acabat.

IAGO

És possible, senyor?

OTEL·LO

Bergant, demostra’m que ella és una puta;

ja pots maldar: en vull proves ben visibles,

o, pel mèrit etern de la meva ànima,

voldràs haver nascut un gos abans

que tastar el meu furor.

IAGO Ja estem així?

OTEL·LO

Fes-m’ho veure, o almenys prova-ho talment

que no hi hagi rebava on un sol dubte

hi quedi pres… o ai de la teva vida!

IAGO

Noble senyor…

OTEL·LO

Si és que la calumnies i em tortures,

no resis més, no et penedeixis mai;

apila horrors a sobre de l’horror;

fes plorar el cel, la terra esborronar-se:

que no pots afegir a la damnació

res de més greu.

IAGO Oh, cel! Déu em perdoni!

Sou home? Teniu ànima? O senderi?

Déu sigui amb vós; preneu-me el grau. Oh, ximple,

que fas de l’honradesa pròpia un vici!

Oh, món monstruós! Pren nota, oh món, pren nota

que ser honrat i directe no és segur.

Gràcies per la lliçó. D’ara endavant

no haig d’estimar, si amor agreuja tant.

OTEL·LO

No, no, queda’t aquí. Tu has de ser honrat.

IAGO

Llest, haig de ser, que l’honradesa és ximple

i perd el que defensa.

OTEL·LO Com hi ha món,

crec que Desdèmona és fidel, i no;

i alhora crec que tu ets decent, i no.

Vull proves! El seu nom, que era tan clar

com el front de Diana, és ara fosc

com el meu rostre. Si hi ha espases, cordes,

metzines, foc, o onades sufocants,

no haig d’aguantar-ho. Ah, si ho sabés del cert!

IAGO

Ja veig, senyor, que la passió us rosega.

Ara em reca d’haver-vos-hi menat.

Ho voldríeu saber?

OTEL·LO Voldria? Ho vull!

IAGO

I podeu. Però com voleu saber-ho?

Espiant, amb la boca mig oberta,

com us la munten?

OTEL·LO Mort i damnació!

IAGO

Seria empresa complicada, em penso,

empenye’ls a tal punt. Maleïts siguin

si mai els veuen ulls mortals al llit,

fora dels seus. Doncs què, llavors? I com?

Què us diré? Com es guanya la certesa?

No seria possible que ho veiéssiu,

ni que fossin lascius com bocs, o micos,

calents com llops en zel, o enzes borratxos

que la ignorància escalfa. Així i tot, dic,

si la impressió de fortes circumstàncies

que de dret porten a la veritat

us han de dur certesa, la tindreu.

OTEL·LO

Dóna’m raó vivent del seu engany.

IAGO

No m’agrada l’ofici;

però ja que he arribat fins a tal punt,

dut per amor i estúpida honradesa,

continuaré. Fa poc jo jeia amb Cassio,

però un mal de queixal que em turmentava

m’impedia dormir.

Hi ha una llei d’homes d’ànima tan fluixa

que parlen en el son dels seus afers.

Cassio és d’aquesta mena.

Jo vaig sentir-li dir: «Dolça Desdèmona,

siguem prudents, hem d’amagar això nostre».

I, estrenyent-me la mà, llavors em deia:

«oh, dolça criatura!», i em besava

com si arrenqués els besos dels meus llavis

de soca-rel; i em posava la cama

sobre la cuixa, sospirant, besant,

i fent «Quin mal destí et va donar al Moro!».

OTEL·LO

Monstruós! Monstruós!

IAGO No, només era un somni.

OTEL·LO

Però que denotava un fet complert.

IAGO

Un indici punyent, tot i ser un somni;

i que pot donar gruix a d’altres proves

de prima certitud.

OTEL·LO La trinxaré a bocins!

IAGO

Sigueu prudent: encara no hem vist res,

podria ser fidel. Però, digueu-me:

¿no li heu vist alguna hora un mocador

amb maduixes brodades, a la mà?

OTEL·LO

Jo vaig donar-l’hi: el meu primer regal.

IAGO

No ho sabia; doncs un d’igual que aquest

—segur que era el mateix— l’he vist avui

que Cassio s’hi eixugava.

OTEL·LO Si era aquest…

IAGO

Si era aquest, o algun altre que fos d’ella,

li parla en contra, com les altres proves.

OTEL·LO

Tingués el monstre quatre-centes vides!

Una és insuficient per la venjança!

Prou veig que és cosa certa. Mira, Iago,

al cel aleno el meu amor il·lús;

tot s’ha esvaït.

Alça’t, negra venjança, del teu cau!

Cedeix, amor, el ceptre i la corona

a l’odi! Inflama’t, pit, amb el teu pes,

perquè és de llengües d’àspid!

S’agenolla.

IAGO Però, calma.

OTEL·LO

Oh, sang, sang, sang!

IAGO

Paciència, us dic; podeu mudar d’idea.

OTEL·LO

No, Iago, mai. Així com el mar Pòntic,

d’ona gelada i de corrent forçós

que mai no reflueix, sempre s’escola

cap al Propòntic, fins a l’Hel·lespont,

els meus somnis de sang, amb curs violent,

ja no recularan al dolç amor,

fins que una ampla revenja els engoleixi.

I ara, per aquest cel llunyà de marbre,

en el respecte immens d’un vot sagrat,

m’hi comprometo tot.

IAGO No us aixequeu.

S’agenolla.

Sou testimonis, llums eterns de dalt,

elements que pertot ens envolteu,

que aquí Iago consagra tot l’esforç

del seu seny, els seus braços i el seu cor

a l’ultratjat Otel·lo. Que ell comandi,

que obeir l’ordre serà un íntim deure,

fins si és cruel.

S’aixequen.

OTEL·LO Saludo el teu afecte

no amb vanes gràcies, sinó amb confiança,

i et penso posar a prova de seguida.

D’aquí a tres dies vull sentir-te dir

que no viu Cassio.

IAGO El meu amic és mort;

per vós és fet. Però a ella estalvieu-la.

OTEL·LO

Mala bruixa, a l’infern! Ah, maleïda!

Vine amb mi. Jo em retiro a procurar-me

ràpids mitjans de mort pel bell diable.

D’ara endavant, ets tu el meu lloctinent.

IAGO

Senyor, per sempre vostre.

Surten.





ESCENA QUARTA


Davant el castell.

Entren Desdèmona, Emília i bufó.

DESDÈMONA ¿Saps, galifardeu, on para el lloctinent Cassio?

BUFÓ Jo no gosaria dir que pari enlloc.

DESDÈMONA Què vols dir?

BUFÓ Que ell és un soldat, i el que digui que un soldat para es pot guanyar una estocada.

DESDÈMONA Au, vinga: on s’allotja?

BUFÓ Dir-vos on s’allotja és dir-vos on jo paro.

DESDÈMONA Se’n pot treure l’entrellat, d’això?

BUFÓ No sé pas on s’allotja, i si jo ara m’empesqués un allotjament i digués que para aquí o que para allà, seria com parar de dir la veritat.

DESDÈMONA Pots informar-te’n, i edificar-te amb el resultat?

BUFÓ Sotmetré el món sencer a catequesi per ell: és a dir, faré preguntes per rebre les respostes apropiades.

DESDÈMONA Busca’l, i demana-li que vingui; digue-li que he amorosit el senyor en favor seu i que espero que tot anirà bé.

BUFÓ Fer això sembla dins l’àmbit de l’enginy humà, i per tant intentaré l’empresa.

Surt.

DESDÈMONA

On dec haver perdut el mocador?

EMÍLIA

No ho sé, senyora.

DESDÈMONA

Preferiria haver perdut la bossa

d’unces d’or; tot i ser el meu noble Moro

de seny dret i de pasta molt més fina

que no els gelosos, això fóra prou

per posar-lo en sospita.

EMÍLIA No és gelós?

DESDÈMONA

Ell? No, el sol del seu poble va eixugar-li

aquesta llei d’humors.

EMÍLIA Aquí el teniu.

Entra Otel·lo.

DESDÈMONA

Ara no el deixaré; fes cridar Cassio

que vingui aquí. (A Otel·lo.) Com està el meu senyor?

OTEL·LO

Bé, senyora. (A part.) Que és dur, dissimular!

I tu, Desdèmona?

DESDÈMONA Molt bé, senyor.

OTEL·LO

Dóna’m la mà. Veig que la tens humida.

DESDÈMONA

Doncs no coneix encara edat ni penes.

OTEL·LO

Això anuncia un cor fecund i pròdig.

Sí, ardent i humida. Això és que necessita

pèrdua de llibertat, dejuni i rés,

exercici devot i deixuplines;

perquè aquí hi ha un dimoni suador

sempre insurgent. És una bona mà,

una mà franca.

DESDÈMONA Ja ho podeu ben dir,

perquè és la mà que va donar el meu cor.

OTEL·LO

Mà liberal! Abans els cors donaven mans;

però l’heràldica ara és mans, no cors.

DESDÈMONA

D’això no en sé parlar. Ara, la promesa.

OTEL·LO

Quina promesa, reina?

DESDÈMONA

He manat cridar Cassio a parlar amb vós.

OTEL·LO

M’he refredat i no estic gaire bé;

deixa’m el mocador.

DESDÈMONA Sí, aquí el teniu.

OTEL·LO

El que et vaig regalar.

DESDÈMONA No el duc a sobre.

OTEL·LO

No?

DESDÈMONA

No, senyor.

OTEL·LOMolt mal fet. El mocador

l’hi va donar a la mare una gitana:

era bruixa i llegia els pensaments,

i li va dir que mentre el conservés

sabria plaure i subjugar el meu pare

al seu amor, però que si el perdia

o el donava, el meu pare amb desencís

li prendria aversió i empaitaria

altres encants. Me’l va donar en morir,

dient-me que quan jo prengués muller

l’hi donés. Ho vaig fer, i tingue-ho en compte:

guarda’l com la nineta dels teus ulls.

Donar-lo o perdre’l fóra una desgràcia

com res de comparable.

DESDÈMONA I és possible?

OTEL·LO

És veritat. Hi ha màgia al seu ordit:

una sibil·la que en el món havia

numerat dos-cents cops el curs del sol,

en profètica fúria el va brodar;

els cucs d’aquella seda eren sagrats,

i el van tenyir amb tintura de la mòmia,

que es treu dels cors de verge.

DESDÈMONA És veritat?

OTEL·LO

I molt, que ho és! Per tant, vigila’l bé.

DESDÈMONA

Doncs tant de bo jo mai no l’hagués vist!

OTEL·LO

I doncs? Què hi ha?

DESDÈMONA

Per què em parleu tan aspre i excitat?

OTEL·LO

L’has perdut? Ja no hi és? Digues, no el tens?

DESDÈMONA

Déu ens empari!

OTEL·LO

Què dius?

DESDÈMONA

No l’he perdut. Però, i si ho hagués fet?

OTEL·LO

Com?

DESDÈMONA

Dic que no l’he perdut.

OTEL·LO Vés-lo a buscar.

DESDÈMONA

Bé podria, senyor, però ara no.

Això és un truc per apartar el meu prec.

Torneu a rebre Cassio, us ho suplico.

OTEL·LO

Porta’m el mocador. Jo ja malpenso.

DESDÈMONA

Vinga, vinga;

no trobareu cap home més capaç.

OTEL·LO

El mocador!

DESDÈMONA Si us plau, parlem de Cassio.

OTEL·LO

El mocador!

DESDÈMONA Un home que tothora

ha lligat el seu fat al vostre afecte,

que ha compartit perills…

OTEL·LO

El mocador!

DESDÈMONA A fe que sou injust.

OTEL·LO

Redéu!

Surt.

EMÍLIA

I no és gelós?

DESDÈMONA No l’he vist mai així.

Alguna cosa té aquest mocador;

quin greu que em sap haver-lo extraviat!

EMÍLIA

Ni dos anys basten per conèixer un home.

Ells són estómacs i nosaltres menges.

Amb molta fam se’ns mengen i, un cop tips,

ens roten.

Entren Cassio i Iago.

Vénen Cassio i el meu home.

IAGO

No hi ha altra via: això ha de fer-ho ella.

Ei, quina sort! Aneu i importuneu-la.

DESDÈMONA

I doncs, bon Cassio? Què conteu de nou?

CASSIO

Senyora, el prec de sempre: feu si us plau,

per la vostra virtut, que pugui jo

tornar a existir, i ser part del dolç afecte

de qui amb tota la força d’aquest cor

revereixo. No tinc ja més espera.

Si el meu pecat és tan esgarrifós

que ni el servei passat ni el mal present,

ni els més nobles propòsits de futur,

no em poden redimir en el seu afecte,

saber-ho, almenys, em fóra un benefici:

em vestiria de conformitat

i em reclouria en altra banda a rebre

l’almoina de la sort.

DESDÈMONA Digníssim Cassio!

La meva intercessió no troba el to:

el meu senyor, ni el reconeixeria

si hagués mudat el rostre com l’humor.

Així m’ajudin tots els sants del cel

com jo us he defensat amb tota l’ànima

i he estat així el fitó del seu disgust

pel meu parlar! Ara us cal tenir paciència.

El que pugui, ho faré; fins més i tot

del que per mi faria. Que això us basti.

IAGO

El senyor està furiós?

EMÍLIA Ara ha sortit

i estava certament molt trasbalsat.

IAGO

Furiós, està? Jo he vist com el canó

feia volar a bocins les seves files,

i arrencar-li del braç, com el diable,

el seu propi germà… i està furiós?

Doncs deu ser cosa greu. Vaig a trobar-lo.

N’ha de tenir raons, si està furiós.

DESDÈMONA

Vés-hi, si et plau.

Surt Iago.

Algun afer d’estat,

de Venècia potser, o bé una conxorxa

descoberta tot just en aquesta illa

li ha enterbolit el seny; i en aquests casos

els homes malden per afers minúsculs

quan els grans els reclamen. És així;

quan el dit ens fa mal, sembla que empenyi

els membres sans a sentir aquell mateix

dolor. Bé és cert que els homes no són déus

i que no en tindrem sempre la tendresa

de la lluna de mel. Renya’m, Emília,

que he estat —mala guerrera com em sé—

denunciant-lo per manca d’afecció;

i ara veig que he comprat el testimoni

i que ell és acusat sense motiu.

EMÍLIA

Doncs Déu faci que sigui afer d’estat

i no capritx fantàstic de gelós

sobre el vostre comport.

DESDÈMONA

Déu no ho vulgui! No n’hi he donat mai causa.

EMÍLIA

Però el gelós no sap què són raons.

El gelós no ho és mai per una causa,

sinó perquè és gelós. És, doncs, un monstre

engendrat i nascut en ell mateix.

DESDÈMONA

Déu allunyi d’Otel·lo el monstre aquest!

EMÍLIA

Senyora, amén!

DESDÈMONA

Vaig a buscar-lo. Cassio, no aneu lluny.

Si el veig propici, jo faré el que calgui

per defensar i guanyar la vostra causa.

CASSIO

Gràcies humils a vostra senyoria.

Surten Desdèmona i Emília. Entra Bianca.

BIANCA

Salut, bon Cassio!

CASSIO Què t’ha tret de casa?

Doncs, com et trobes, Bianca boniquíssima?

Ara mateix venia a casa teva.

BIANCA

Jo feia cap al teu estatge, Cassio.

Una setmana lluny! Set nits i dies!

Cent setanta hores! I hores de promesos,

cent cops més llargues que les del rellotge!

Quin compte més feixuc!

CASSIO Perdona, Bianca.

M’han oprimit greus pensaments de plom;

però en hores més calmes saldaré

aquest compte d’absència. Dolça Bianca,

fes-me un brodat igual. (Li dóna el mocador de

Desdèmona.)

BIANCA D’on l’has tret, Cassio?

És la penyora d’una nova amiga!

Com sentia l’absència, ara el motiu.

Així ens trobem? Bé, bé.

CASSIO Au, vinga, dona!

I engega les sospites al diable,

que és qui te les donava. Estàs gelosa

creient que és el record d’una estimada.

No, Bianca, a fe que no.

BIANCA Doncs, de qui és?

CASSIO

No ho sé pas; l’he trobat al meu estatge.

I és tan bonic… que abans no me’l reclamin

—i no deurà trigar— en vull fer una còpia.

Té, me la fas, i em deixes un moment.

BIANCA

Ah, deixar-te! I això?

CASSIO

Perquè estic esperant el general;

i no em sembla un bon crèdit, ni ho desitjo,

que em trobi amb una dona.

BIANCAAh, no? I per què?

CASSIO

No és pas que no t’estimi.

BIANCA Només que no m’estimes.

Acompanya’m almenys una estoneta

i digues si ens veurem aquesta nit.

CASSIO

Només et puc acompanyar un moment,

que haig d’esperar; però et veuré aviat.

BIANCA

D’acord. Haig d’acceptar les circumstàncies.

Surten.





ACTE QUART





ESCENA PRIMERA


Xipre. Davant el castell.

Entren Otel·lo i Iago.

IAGO

I ho creieu?

OTEL·LO Si ho crec, Iago?

IAGO Què, un petó

fet d’amagat?

OTEL·LO Però un petó no lícit!

IAGO

¿O jeure nua al llit amb l’amiguet

una hora o més, sense intenció de mal?

OTEL·LO

Nua al llit, Iago, i innocent de mal?

Això és hipocresia amb el diable.

Qui, estimant la virtut, actua així,

l’infern el tempta, quan ell tempta el cel.

IAGO

Si no fan res, és un pecat venial;

però si dono un mocador a la dona…

OTEL·LO

Llavors què?

IAGO

Llavors és seu, senyor; i si doncs és seu,

jo crec que el pot donar a qualsevol home.

OTEL·LO

Però ha de protegir el seu propi honor.

El pot donar?

IAGO

L’honor és una essència que no es veu:

en té massa sovint qui ja no en té.

Però aquest mocador…

OTEL·LO

Per Déu, de grat ho hauria ja oblidat.

Deies —però ja em torna a la memòria,

igual que torna a la casa empestada

el corb funest!— que ell té el meu mocador.

IAGO

Sí, i què?

OTEL·LO Que això és més greu.

IAGO ¿I si hagués dit

que jo l’havia vist deshonorant-vos?

O li hagués sentit dir —com solen fer

tants bergants que, per força d’insistència

o pel capritx mateix d’alguna dona,

la sedueixen, i llavors no saben

sinó xerrar-ho al món…

OTEL·LO Va dir cap cosa?

IAGO

Ja ho crec, senyor; però no res, creieu-me,

que ell no vulgui negar.

OTEL·LO Doncs què va dir?

IAGO

Que havia… no sé pas què havia fet.

OTEL·LO

Què, què?

IAGO

Estat…

OTEL·LO Amb ella?

IAGO O damunt d’ella, com vulgueu.

OTEL·LO Estar amb ella? Estar damunt d’ella? Si diem que li estem al damunt vol dir que no li traiem l’ull de sobre. Però estar amb ella vol dir jeure-hi. Redéu, això és esgarrifós! Mocador… confessions… mocador! Fer-lo confessar i després penjar-lo. O primer penjar-lo i després fer-lo confessar. Tremolo de pensar-hi. La natura no es deixaria endur per tan tèrbola passió si no en tingués cap fonament. No són pas les paraules les que em trasbalsen així. Uix! Nassos, orelles i llavis. És possible?… Confessió? Mocador? Quin infern!

Cau en un atac de convulsions.

IAGO

Fes feina, fes,

medecina! Que així s’atrapa els crèduls;

i fins alguna dama digna i casta

cau en la infàmia. Vinga, va, senyor!

Senyor, si us plau! Otel·lo!

Entra Cassio.

Ah, sou vós, Cassio!

CASSIO

Què passa?

IAGO

Que missenyor ha caigut en epilèpsia.

Ahir ja va tenir-ne un primer atac.

CASSIO

Doncs frega-li les temples.

IAGO No, deixeu-lo;

la letargia ha de seguir el seu curs.

Si no, comença a salivar i llavors

esclata en un deliri foll. Ja es mou.

Vulgueu-vos allunyar un moment, si us plau;

ara es recobrarà. Quan ell se’n vagi,

us voldria parlar d’un greu afer.

Surt Cassio.

Què, general? No us heu fet mal al cap?

OTEL·LO

Que em fas befa?

IAGO Jo, befa? No, per Déu!

Jo us vull veure refer-vos com un home!

OTEL·LO

Un banyut és un monstre i una bèstia.

IAGO

Doncs en una ciutat hi ha un munt de bèsties

i molts monstres civils.

OTEL·LO

Ho ha confessat?

IAGO Senyor, sigueu un home;

penseu que tot barbut junyit al jou

pot tirar amb vós: són a milions que jeuen

cada nit en un llit que no els és propi,

creient-lo seu. Millor és el vostre cas.

Oh, sarcasme infernal, burla diabòlica,

besar una qualsevol en llit segur

i creure-la decent! Jo vull saber-ho;

si sé el que sóc, ja sé el que ella serà.

OTEL·LO

Ets savi! És cert.

IAGO Doncs ara retireu-vos,

i limiteu-vos a escoltar amb paciència.

Quan fa un moment us ha vençut la pena

—passió impròpia d’un home com sou vós—

ha vingut Cassio. Jo l’he fet marxar,

amb l’excusa del vostre atac frenètic;

li he pregat que tornés per parlar amb mi

i ell ho ha promès. Doncs ara encofurneu-vos

i observeu les ganyotes i els menyspreus

que li fan niu a tot indret del rostre;

perquè li faré dir de nou la història:

on, com, de quan ençà, quants cops i quan

s’ha fet i es pensa fer la vostra dona.

Fixeu-vos bé en el gest. Però, paciència,

o hauré de dir que sou un arrauxat,

no pas un home.

OTEL·LO Iago, sents què et dic?

Em veuràs molt astut en la paciència,

però —em sents?— molt feroç!

IAGO No hi ha cap mal,

si espereu el moment. Us retireu?

Otel·lo es retira.

A Cassio li preguntaré per Bianca,

una meuca que ven els seus desitjos

per comprar pa i vestits. Està ben boja

pel seu Cassio; és el mal de tota puta,

que n’entabana molts, i un l’entabana.

I ell, quan sent parlar d’ella, no pot més

que esclatar a riallades. Aquí ve.

Entra Cassio.

Quan ell somrigui, Otel·lo embogirà;

i el gelós ignorant deurà llegir

els gestos i els somriures del bon Cassio

pel cantó errat. Com esteu, lloctinent?

CASSIO

Molt malament, si em dónes aquest títol

que em mata no tenir.

IAGO

Pregueu a fons Desdèmona, i ja és vostre.

(Baix.) Si aquest cas estigués en mans de Bianca,

ja seria resolt!

CASSIO Ha, pobra fleuma!

OTEL·LO (A part.)

Mira-te’l, ell, com riu!

IAGO

No he vist cap dona estimar tant un home.

CASSIO

Pobra beneita! Sí, crec que m’estima.

OTEL·LO (A part.)

Ara ho nega fluixet, i esclata a riure.

IAGO

Em sentiu, Cassio?

OTEL·LO (A part.) Té, ja l’importuna

perquè ho conti de nou. Bé, bé, endavant.

IAGO

Ella fa córrer que us hi casareu.

En teniu intenció?

CASSIO

Ha, ha, ha!

OTEL·LO (A part.) Ja triomfes, romà? Ja has triomfat?

CASSIO Casar-me amb ella? I ara! Una bagassa així! Si et plau, tingues una mica de caritat amb el meu seny. No el creguis pas tan corromput. Ha, ha, ha!

OTEL·LO (A part.) Així, així, així: riu el que guanya.

IAGO Doncs diu la brama que us hi casareu.

CASSIO Sigues seriós, t’ho prego.

IAGO Tingueu-me per canalla si no és cert.

OTEL·LO (A part.) Ja m’heu marcat prou? Molt bé.

CASSIO És una fantasia de la mona aquesta. Si està tan convençuda que m’hi casaré és pel seu propi amor i il·lusió, no pas perquè jo l’hi hagi promès.

OTEL·LO (A part.) Iago em fa senyals. Ara comença la història.

CASSIO Justament era aquí fa una estona. Em persegueix pertot arreu. L’altre dia jo estava parlant amb uns venecians, a la vora del mar, i vet aquí que arriba aquella ximpleta i se’m tira al coll així.

OTEL·LO (A part.) Cridant «Oh estimat Cassio!», pel que sembla. Així ho dóna a entendre el seu gest.

CASSIO I llavors se’m penja i repenja així, i sanglota damunt meu; i vinga estirar-me i empenye’m. Ha, ha, ha!

OTEL·LO (A part.) Ara explica com ella el va arrossegar a la meva cambra. Ah, prou que et veig el nas, però no encara el gos al qual el llençaré.

CASSIO Bé, és clar que haig de engegar-la.

IAGO Per la meva ànima, aquí la teniu!

CASSIO És una gata maula! I ben perfumada, marededéu!

Entra Bianca.

Què pretens, perseguint-me així?

BIANCA Que el diable i sa mare et persegueixin a tota hora! ¿Què pretenies amb el mocador que m’has donat fa una estona? He estat ben beneita d’agafar-lo. I haig de copiar-ne el brodat, oi? Bona història, aquesta que te’l vas trobar a la cambra i que no saps qui te l’hi va deixar! ¿I jo n’haig de copiar el brodat, quan això deu ser penyora d’alguna barjaula? Au, té, dóna-l’hi a aquesta fleuma, hagi sortit d’on hagi sortit. Jo no en penso fer res.

CASSIO I ara, Bianca preciosa! I ara!

OTEL·LO (A part.) Per Déu, aquest deu ser el meu mocador!

BIANCA Si vols venir aquest vespre a sopar, ja ho saps. I si no, ja pots venir la setmana dels tres dijous.

Surt.

IAGO Seguiu-la, seguiu-la!

CASSIO Sí, ho haig de fer. Si no, aquesta em muntarà un escàndol al carrer.

IAGO Hi sopareu?

CASSIO Així ho pensava fer.

IAGO Bé, doncs potser ens hi veurem, perquè m’agradaria parlar amb vós.

CASSIO I tant, ja pots venir, si et plau!

IAGO Aneu. No en parlem més.

Surt Cassio.

OTEL·LO (Avançant-se.) Com el mataré, Iago?

IAGO Us hi heu fixat com es reia de la seva malifeta?

OTEL·LO Oh, Iago!

IAGO I heu vist el mocador?

OTEL·LO Era el meu?

IAGO Era el vostre, com hi ha món. I ja veieu el cas que fa de l’esbojarrada de la vostra muller! Ella l’hi regalava, i ell l’ha regalat a la seva pepa.

OTEL·LO Em passaria nou anys sencers matant-lo. Una dona tan fina, tan bonica, tan adorable!

IAGO Au, no hi heu de pensar més.

OTEL·LO Sí, que ella es podreixi, que es mori i que es condemni aquesta nit mateix. Perquè no viurà pas. No, el cor se m’ha tornat de pedra: hi dono cops i em fa mal a la mà. No hi havia al món una criatura més dolça! Era digna de jeure al costat d’un emperador i donar-li ordres.

IAGO Au, no fa per vós, aquest parlar.

OTEL·LO Que la pengin! Només dic la mena de dona que és: tan delicada amb l’agulla, tan admirable amb la música… que amansiria un ós salvatge amb una cançó…! I, encara, d’una intel·ligència i una imaginació tan agudes i fèrtils!

IAGO Tot això la fa encara més culpable.

OTEL·LO Sí, un miler de milers de vegades… i amb tot, d’un caràcter tan tendre!

IAGO Sí, massa tendre.

OTEL·LO Sí, és veritat; però quina llàstima, Iago! Oh, Iago, quina llàstima, Iago!

IAGO Si tant n’esteu, de la seva iniquitat, doneu-li llicència per pecar; perquè si a vós no us afecta, no afecta a ningú.

OTEL·LO La trinxaré a bocins. Posar-me banyes!

IAGO És fastigós per part d’ella.

OTEL·LO I amb el meu oficial!

IAGO Més fastigós, encara.

OTEL·LO Aconsegueix-me una mica de verí, Iago, aquesta nit. No vull tenir-hi explicacions, no fos cas que el seu cos i la seva bellesa em tornessin a girar el cervell… aquesta nit, Iago.

IAGO No ho feu pas amb verí; escanyeu-la al llit, al llit mateix que ella ha contaminat.

OTEL·LO Bé, bé! Me n’agrada la justícia; molt bé!

IAGO Pel que fa a Cassio, deixeu que me n’encarregui jo. Ja en sabreu més coses abans de mitjanit.

OTEL·LO Excel·lent.

Sona una trompeta a l’interior.

Què vol dir aquesta trompeta?

IAGO Sens dubte alguna cosa de Venècia.

Entren Lodovico, Desdèmona i assistents.

És Lodovico. Això és cosa del dux. I mireu, la vostra muller ve amb ell.

LODOVICO

Salut, brau general!

OTEL·LO Amb tot el cor, senyor.

LODOVICO

Salutacions del dux i els senadors.

Li dóna una carta.

OTEL·LO

Jo beso l’instrument del seu plaer.

Obre la carta i la llegeix.

DESDÈMONA

Què hi ha de nou, bon cosí Lodovico?

IAGO

Estic content de veure-us, bon senyor.

Molt benvingut a Xipre.

LODOVICO

Moltes gràcies. Què fa el lloctinent Cassio?

IAGO

Viu, senyor.

DESDÈMONA

Cosí, hi ha hagut una fractura entre ell

i el meu senyor; i vós l’heu de reparar.

OTEL·LO

N’estàs segura?

DESDÈMONA

Missenyor?

OTEL·LO (Llegeix.)

«No deixeu de fer això, tan bon punt…»

LODOVICO

No us ha sentit; té feina amb el paper.

Hi ha una fractura, així, entre el senyor i Cassio?

DESDÈMONA

Sí, i ben infortunada; tant de bo

jo els conciliés, pel meu afecte a Cassio.

OTEL·LO

Foc i sofre!

DESDÈMONA

Missenyor?

OTEL·LO

Que hi ets tota?

DESDÈMONA

Que està furiós?

LODOVICO La carta l’ha afectat;

li deuen ordenar que torni a casa

i deixi Cassio com a comandant.

DESDÈMONA

Això sí que em fa goig.

OTEL·LO Ah, sí?

DESDÈMONA Senyor?

OTEL·LO

I a mi que hagis perdut el seny.

DESDÈMONA Què, dolç Otel·lo?

OTEL·LO

Dimoni!

Li pega.

DESDÈMONA

Això no ho mereixia.

LODOVICO

Senyor, això no ho creurà ningú a Venècia,

ni jurant que ho he vist. És massa fort.

Excuseu-vos. Està plorant.

OTEL·LO Dimonis!

Si fos plena la terra amb plors de dona,

cada gota que plora fóra un cocodril.

Fora d’aquí!

DESDÈMONA Me’n vaig, abans que ofendre-us.

Se’n va.

LODOVICO

Una dama obedient.

Us ho prego, senyor, feu-la tornar.

OTEL·LO

Mestressa!

DESDÈMONA

Missenyor?

OTEL·LO

Què li voleu, amic?

LODOVICO Jo, missenyor?

OTEL·LO

Sí, vós m’heu demanat fer-la girar.

Doncs sap girar, i girar, i anar endavant

per girar encara. I sap plorar, senyor.

I és obedient, com dèieu, obedient,

molt obedient. (A Desdèmona.) Ja pots anar plorant.

(A Lodovico.) Pel que fa a això… (A Desdèmona.) Quina emoció fingida!

(A Lodovico.) Em manen de tornar. (A Desdèmona.) Vés-te’n d’aquí!

Després ja et cridaré. (A Lodovico.) Senyor, obeeixo

i me’n torno a Venècia. (A Desdèmona.) Vés, enrere!

Surt Desdèmona.

Cassio tindrà el meu lloc. I avui, senyor,

vull proposar-vos que sopem plegats.

Benvingut, senyor, a Xipre… Bocs i micos!

Surt.

LODOVICO

¿I aquest és el bon Moro que el senat

creia excel·lent en tot? ¿I és el caràcter

immune a la passió? ¿La gran virtut

que ni tret d’accident ni dard d’atzar

fregava o traspassava?

IAGO Ha canviat molt.

LODOVICO

I hi és tot? No és un home trastocat?

IAGO

És el que és; jo no goso censurar-lo.

Si el que podria ser, de fet no ho és,

tant de bo ho fos!

LODOVICO I ara, pegar a la dona!

IAGO

Això no ha estat gens bé; però aquest fos

el cop pitjor!

LODOVICO Es comporta així sovint?

¿O la carta li ha encès potser la sang

i ha fet néixer un nou mal?

IAGO Déu meu, senyor!

No fóra gaire honrat que ara expliqués

tot el que he vist i sé. Si l’observeu,

el seu comportament ja us dirà prou

sense que parli jo. Només seguiu-lo

i fixeu-vos què fa.

LODOVICO

Em dol haver-me equivocat amb ell.

Surten.





ESCENA SEGONA


Una sala al castell.

Entren Otel·lo i Emília.

OTEL·LO

Així, tu no has vist res?

EMÍLIA

Ni ho he sentit, ni mai ho he sospitat.

OTEL·LO

Però els has vist plegats, a ella i Cassio.

EMÍLIA

I no hi he vist cap mal, i he sentit cada

síl·laba que ha passat de l’un a l’altre.

OTEL·LO

I no xiuxiuejaven?

EMÍLIA Mai, senyor.

OTEL·LO

Ni et feien retirar?

EMÍLIA No, ni un sol cop.

OTEL·LO

A buscar-li el ventall, els guants, o així?

EMÍLIA

Mai, senyor.

OTEL·LO

És ben estrany.

EMÍLIA

Senyor, jo apostaria que és honesta,

per la meva ànima. Deixeu-ho córrer,

si penseu altrament; us enganyeu.

Si cap canalla us ho ha ficat al cap,

que el cel l’hi pagui com va fer amb la serp!

Que si ella no és fidel, honesta i casta,

no hi ha marit amb sort: la millor dona

és bruta falsedat.

OTEL·LO Fes-la venir.

Surt Emília.

En diu prou bé; però com a alcavota,

què n’ha de dir! Si és una puta fina,

un cofre de secrets amb pany i clau,

que resa agenollada. Jo l’hi he vista!

Entren Desdèmona i Emília.

DESDÈMONA

Què voleu, missenyor?

OTEL·LO Vine, coloma.

DESDÈMONA

Quin és el vostre grat?

OTEL·LO Deixa’m que et vegi;

Mira’m als ulls.

DESDÈMONA A què ve, aquest malson?

OTEL·LO (A Emília.)

I tu a la teva feina: deixa sols

els que han de procrear, i tanca la porta;

i tus o fes «ehem» si algú s’acosta.

El teu ofici, el teu ofici! Vinga!

Surt Emília.

DESDÈMONA

Què vol dir, us ho suplico, aquest parlar?

Entenc prou el furor de les paraules,

però no les paraules.

OTEL·LO Tu, què ets?

DESDÈMONA

Sóc la vostra lleial muller, senyor.

OTEL·LO

Vinga, jura-ho; condemna’t;

que, semblant àngel, ni els dimonis gosen

agafar-te. Per tant, dos cops condemna’t:

au, jura que ets fidel.

DESDÈMONA El cel bé ho sap.

OTEL·LO

El cel bé sap que ets falsa com l’infern.

DESDÈMONA

Amb qui, senyor? Com he estat falsa, jo?

OTEL·LO

Ah, Desdèmona, vés-te’n, vés-te’n, vés-te’n!

DESDÈMONA

Ah, dia maleït! Per què ploreu?

Sóc jo, senyor, el motiu d’aquestes llàgrimes?

Si per ventura sospiteu que el pare

hagi estat l’instrument del retorn vostre,

no me’n culpeu. Si l’heu perdut, també

l’he perdut jo.

OTEL·LO Si hagués plagut al cel

provar-me amb aflicció, i m’hagués llançat

al cap nu tota llei de mals i injúries,

i m’hagués enfonsat en la misèria

i empresonat les meves esperances,

hauria aconseguit al fons de l’ànima

un brinet de paciència. Però fer-me

la xifra de rellotge perquè l’hora

del menyspreu m’assenyali amb dit immòbil!

I ho hauria també sofert prou bé;

però aquell lloc on jo he ensitjat el cor,

on em cal viure o rebutjar la vida,

la font d’on brolla tot el meu corrent

per no estar eixut… trobar-me’n expulsat

o tenir-hi una bassa perquè hi criïn

gripaus lascius! Trasmuda’t, tu, paciència,

oh, jove querubí de rosats llavis,

i mostra’t tan sinistra com l’infern!

DESDÈMONA

Espero que el meu amo em cregui honesta.

OTEL·LO

Sí, com les mosques a l’escorxador,

que crien tot brunzint. Oh, flor silvestre,

que ets tan bonica i tens tan dolça flaire

que fas mal als sentits: no haguessis nascut mai!

DESDÈMONA

Quin pecat he comès sense saber-ho?

OTEL·LO

¿Era aquest full, aquest bellíssim llibre,

fet per escriure-hi «puta»? Què has comès!

Què has comès? Oh tu, pública bagassa!

Aquestes galtes foren una farga

que fondria el pudor fins a la cendra

si contés els teus fets. Que què has comès!

El cel se’n tapa el nas, la lluna, els ulls;

el vent lasciu que besa tot quant troba

s’amaga a la fondària de la terra

per no sentir-ne res. Que què has comès?

Meuca immoral!

DESDÈMONA Per Déu, em feu ultratge.

OTEL·LO

No ets una meuca?

DESDÈMONA No, com sóc cristiana:

si preservar aquest vas pel meu senyor

de tot altre il·legítim toc grosser

és no ser meuca, jo no ho he estat mai.

OTEL·LO

No ets puta?

DESDÈMONA No, tan cert com que jo em salvo.

OTEL·LO

És possible?

DESDÈMONA

Déu ens perdoni!

OTEL·LO Et prego, doncs, disculpes:

t’he pres per una puta de Venècia

que es va casar amb Otel·lo. Tu, mestressa,

que tens l’ofici invers al de sant Pere,

portera de l’infern! Tu, tu, sí, tu!

Entra Emília.

Ja hem fet el fet; té, pren això per paga.

Roda la clau i guarda’ns el secret.

Surt.

EMÍLIA

Déu meu, què deu imaginar aquest home?

I vós com us trobeu, bona senyora?

DESDÈMONA

Estabornida.

EMÍLIA

Madona, què li passa a missenyor?

DESDÈMONA

A qui?

EMÍLIA

A missenyor, madona.

DESDÈMONA

Qui és el teu senyor?

EMÍLIA El vostre, senyora.

DESDÈMONA

Jo no en tinc cap. No em parlis més, Emília.

No puc plorar, ni em queda cap resposta

que no es desfaci en aigua. Aquesta nit

prepara’m els llençols de núvia, pensa-hi;

i crida el teu marit.

EMÍLIA Això són canvis!

Surt.

DESDÈMONA

És just que em tracti així, d’allò més just.

¿Què dec haver fet jo per inspirar-li

tant de menyspreu per una falta lleu?

Entren Iago i Emília.

IAGO

Què us plau, senyora meva? Què teniu?

DESDÈMONA

No ho sé dir. Aquells que ensenyen els infants

sempre ho fan amb dolçor i amb tasques fàcils.

M’hauria hagut de renyar així, que en renys

no sóc sinó un infant.

IAGO Què hi ha, senyora?

EMÍLIA

Iago, el senyor l’ha maltractat de puta,

li ha engegat tants insults i tants ultratges

com mai cap cor lleial no ho sofriria.

DESDÈMONA

Iago, sóc jo aquest nom?

IAGO Quin nom, senyora?

DESDÈMONA

El que ella diu que el senyor diu que sóc.

EMÍLIA

Li ha dit puta. Un captaire ple de vi

no ho gosaria dir a la seva meuca.

IAGO

Per què ho ha dit?

DESDÈMONA

No ho sé; jo estic segura de no ser-ho.

IAGO

No ploreu, no ploreu! Maleït dia!

EMÍLIA

Haver deixat enllà tants bons partits

i el pare i el país i tants amics,

per sentir-se dir puta? Qui no ploraria?

DESDÈMONA

És la meva dissort.

IAGO Maleït sigui!

D’on li ve aquesta dèria?

DESDÈMONA Ah, Déu ho sap.

EMÍLIA

Que em pengin si cap vil canalla etern,

cap bandarra manefla i intrigant,

cap esclau fraudulent, per tenir un lloc,

no ha ordit tan greu calúmnia. Sí, que em pengin!

IAGO

Tal home no existeix; és impossible.

DESDÈMONA

Déu el perdoni, si n’hi ha cap així!

EMÍLIA

Que el perdoni? L’infern li molgui els ossos!

Per què li ha de dir puta? Amb qui s’estava?

En quin lloc i ocasió, a quina hora i com?

Algun bergant ha entabanat el Moro:

un bergant fastigós, un cuc infame.

Déu del cel, exposeu aquesta púrria

i doneu una tralla a cada mà

per empaitar aquests bords, bo i nus, pel món,

de llevant a ponent!

IAGO Que et sentiran!

EMÍLIA

Maleït sigui! Un peça per l’estil

ja et va girar el cervell com una mitja

i et va fer sospitar de mi i el Moro.

IAGO

Vés, que ets una ximpleta.

DESDÈMONAOh, bon Iago,

què haig de fer per guanyar el senyor de nou?

Aneu-hi, amic; que, per la llum del cel,

no sé com l’he perdut. De genolls dic:

si mai he transgredit el seu amor,

sigui de pensament o sigui d’obra,

o si els ulls, les orelles o els sentits

m’han buscat mai plaer en una altra forma;

o si jo no l’estimo, o he estimat,

o estimaré —per més que se m’espolsi

amb el pitjor divorci— amb tot l’amor,

que el goig se’m negui! La impietat és forta,

i la seva bé em pot llevar la vida,

però no pas l’amor. No puc dir «puta»:

odio el mateix so de la paraula;

i a l’acte aquell que me la fes merèixer

no m’hi durà cap vanitat del món.

IAGO

Calmeu-vos; només és un cop d’humor.

Els afers de l’estat el contrarien,

i us ho fa pagar a vós.

DESDÈMONA

Si no és res més…

IAGO Només això, sens dubte.

Trompetes a dins.

Les trompetes ens criden a sopar!

Els amics de Venècia ja ens hi esperen.

Entreu, no ploreu més; tot rutllarà.

Surten Desdèmona i Emília.

Entra Roderigo.

Com anem, Roderigo?

RODERIGO No trobo que actuïs honradament amb mi.

IAGO Què t’ho fa pensar?

RODERIGO Cada dia em fas passar amb una raó o altra, Iago, i ara més aviat em fa l’efecte que m’apartes qualsevol oportunitat que em pugui beneficiar amb el més petit escreix d’esperança. Ja no penso aguantar-ho més. I no estic disposat a tolerar com si res el que fins ara ja he suportat com un beneit.

IAGO Vols escoltar-me, Roderigo?

RODERIGO Ja t’he escoltat massa; que les teves paraules i els teus fets no tenen entre si cap parentiu.

IAGO M’acuses ben injustament.

RODERIGO De res que no sigui la pura veritat. He escurat ja tots els meus recursos. Les joies que t’he donat per Desdèmona haurien corromput fins i tot una monja. M’has dit que ella les havia rebudes i em feies concebre esperances i conforts de favor i coneixença imminents, però el que és jo encara els espero.

IAGO Bé, continua; molt bé.

RODERIGO Molt bé! Continua! No puc continuar, home, i res de molt bé. I et dic que tot plegat és una canallada i que ja em començo a sentir estafat.

IAGO Molt bé.

RODERIGO Ja t’he dit que res de molt bé. Jo mateix em presentaré davant de Desdèmona. Si em torna les joies, deixaré córrer el festeig i em penediré de la meva sol·licitació il·legítima. Si no, estigues segur que te n’exigiré satisfacció.

IAGO Ja ho has dit tot?

RODERIGO Sí, i no he dit res més que el que tinc ferma intenció de fer.

IAGO Vaja, ara sí que veig que tens caràcter, i des d’aquest mateix moment em començo a fer una opinió de tu més alta que mai. Dóna’m la mà, Roderigo. M’has alçat una objecció ben justa; però així i tot t’asseguro que he obrat en el teu afer amb tota rectitud.

RODERIGO Doncs no s’ha vist.

IAGO Admeto que potser no s’ha vist, i la teva malfiança no manca d’agudesa ni de judici. Però, Roderigo, si de debò posseeixes això que ara tinc més raons que mai per creure que posseeixes —vull dir resolució, coratge i valor—, demostra-ho aquesta nit. Si aquesta nit no gaudeixes de Desdèmona, aparta’m d’aquest món amb traïdoria, i prepara atemptats contra la meva vida.

RODERIGO Bé, de què es tracta? ¿És dins els límits de la raó i de la possibilitat?

IAGO Han arribat ordres especials de Venècia per posar Cassio al lloc d’Otel·lo.

RODERIGO És cert, això? Aleshores, Otel·lo i Desdèmona deuran tornar a Venècia.

IAGO Oh, no, ell se n’anirà a Mauritània i s’hi endurà la bella Desdèmona, si no és que la seva estada aquí es prolongui per algun accident; i d’accident no n’hi pot haver cap de tan decisiu com l’eliminació de Cassio.

RODERIGO Què vols dir amb la seva «eliminació»?

IAGO Doncs tornar-lo incapaç d’ocupar el lloc d’Otello fent-li saltar el cervell.

RODERIGO I això és el que vols que faci jo?

IAGO Sí, si goses fer-te servei i justícia a tu mateix. Aquesta nit sopa amb una meuca, i allà l’aniré a trobar jo. Ell encara no sap res de la seva honorable promoció. Si estàs a l’aguait quan en surti, cosa que jo faré que passi entre les dotze i la una, el pots agafar a la teva mercè. Jo seré a prop per secundar el teu intent, i així caurà entre l’un i l’altre. Apa, no et quedis encantat i vine amb mi. Et demostraré tan bé la necessitat de la seva mort que et sentiràs obligat a dur-la a terme. Es fa tard per sopar i la nit comença a córrer. Som-hi!

RODERIGO Vull sentir més raons per decidir-me.

IAGO I seràs satisfet.

Surten.





ESCENA TERCERA


Una altra sala del castell.

Entren Otel·lo, Lodovico, Desdèmona,

Emília i assistents.

LODOVICO Us ho prego, senyor, no us molesteu més.

OTEL·LO Oh, permeteu-me; em farà bé caminar una mica.

LODOVICO Senyora, bona nit. Us quedo humilment agraït.

DESDÈMONA El vostre honor és sempre benvingut.

OTEL·LO Anem a caminar, senyor? Ah, Desdèmona…

DESDÈMONA Missenyor?

OTEL·LO Fica’t al llit de seguida. Jo tornaré en un no res. I fes marxar l’assistenta. Ocupa-te’n.

DESDÈMONA Així ho faré, senyor.

Surten Otel·lo, Lodovico i assistents.

EMÍLIA

Com va? Sembla que estigui més amable.

DESDÈMONA

M’ha dit que ara tornava de seguida;

m’ha manat que em fiqués al llit de pressa

i que després et fes marxar.

EMÍLIA A mi?

DESDÈMONA

Així ho ha disposat; per tant, Emília,

dóna’m la camisola i a reveure.

No l’hem de contrariar.

EMÍLIA

Tant de bo no l’haguéssiu conegut!

DESDÈMONA

No ho dic pas jo: l’amor me’l fa tan bo

que fins l’obstinació i el mal humor

—treu-me l’agulla— em semblen adorables.

EMÍLIA

Ja us he posat aquells llençols al llit.

DESDÈMONA

Tant és. A fe que en som de poca-soltes!

Si et plau, si em moro abans que tu, amortalla’m

amb un d’aquests llençols.

EMÍLIA Ves quin parlar!

DESDÈMONA

Vam tenir una minyona, una tal Bàrbara,

que estimava un ximplet que va fugir-li.

I ella sabia una cançó d’un salze;

un cant antic que deia el seu malviure,

i va morir cantant-lo. Tot el vespre

que em ressona per dins. I haig d’esforçar-me

per no decantar el cap i començar

a cantar com la Bàrbara. Au, afanya’t.

EMÍLIA

Us duc la bata?

DESDÈMONA No, però descorda’m.

Lodovico és un home ben plantat.

EMÍLIA

Un home de bon veure.

DESDÈMONA I parla bé.

EMÍLIA Jo conec una dama de Venècia que hauria

caminat descalça fins a Palestina per un sol frec

del seu llavi de baix.

DESDÈMONA (Cantant.)

La nina sospirava a l’ombra d’un auró,

canteu el verd del salze;

el pit es recollia, li queia el caparró,

verd salze, salze, salze;

els rierols brogien dient el seu dolor,

verd salze, salze, salze;

les llàgrimes brollaven cridant a compassió.

Té, desa això.

Verd salze, salze, salze…

Si et plau, afanya’t, que no pot trigar.

Canteu el verd del salze, garlanda de l’amor.

Ningú no l’hi retregui; jo aprovo el seu furor.

No, no diu pas això. Que ho sents? Qui truca?

EMÍLIA És el vent.

DESDÈMONA

Jo deia «tu m’enganyes»; sabeu ell què em va dir?

Verd salze, salze, salze;

«Si jo festejo dones, pren homes a dormir».

Au, vés-te’n; bona nit. Els ulls em couen…

deu ser que vénen plors?

EMÍLIA No és res d’això.

DESDÈMONA

Ho he sentit dir. Ah, aquests homes, aquests

homes!

En consciència, tu creus —digue-m’ho, Emília—

que hi ha dones que enganyen el marit

tan lletjament?

EMÍLIA Alguna, és clar que sí.

DESDÈMONA

Faries res semblant pel món sencer?

EMÍLIA

Vós, no?

DESDÈMONA No, per aquesta llum del cel!

EMÍLIA

Jo tampoc, amb aquesta llum del cel;

ho puc fer bé a les fosques.

DESDÈMONA

Faries res semblant pel món sencer?

EMÍLIA

El món és molt; un premi de profit

per un pecat petit.

DESDÈMONA No, no ho faries.

EMÍLIA Sí, sí que ho faria, i ja ho desfaria després de fer-ho. Marededéu, no faria pas una cosa així per un anell doble, ni per unes quantes mesures de lli, ni per vestits, enagos o barrets, ni per cap bagatel·la d’aquestes. Però pel món sencer! Per l’amor de Déu, qui no posaria banyes al marit per fer-lo monarca? Hi arriscaria el purgatori, per una cosa així.

DESDÈMONA Maleïda sigui, si mai faig una ofensa tal pel món sencer!

EMÍLIA Però l’ofensa només és una ofensa en aquest món, i si teniu el món sencer per recompensa, és una ofensa dins el vostre món, i per tant la podeu redreçar en un moment de no res.

DESDÈMONA

No crec que hi hagi enlloc cap dona així.

EMÍLIA

Sí, una dotzena; i tantes més com omplirien aquest món que s’hi juguen.

Però jo crec que és culpa dels marits

si fem això. O s’obliden del seu deure

i aboquen el que és nostre en altres faldes,

o esclaten en mesquines gelosies

i ens posen restriccions; o fins ens peguen

o ens estrenyen la bossa per despit;

doncs també tenim fel, i bo i pietoses,

també ens vengem. Que tots els marits sàpiguen

que no ens falten sentits: vista i olfacte

i paladar pel dolç i l’amargant,

com ells mateixos. ¿Què deu ser el que busquen

quan ens deixen per altres? És pur gaudi?

Crec que sí. I això ho cria la passió?

Crec que sí. I és així per la feblesa?

També ho crec. ¿I que no tenim passions

i feblesa i desitjos, igual que ells?

Doncs que ells ens tractin bé; mentre els diem

que els mals que fem és d’ells que els aprenem.

DESDÈMONA

Bona nit. Que m’ensenyi el cel rector

no a aprendre el mal del mal, sinó el millor.

Surten.





ACTE CINQUÈ





ESCENA PRIMERA


Xipre. Un carrer.

Entren Iago i Roderigo.

IAGO

Vine, amaga’t aquí, que ara vindrà.

Tingues el ferro nu, i enfonsa’l bé.

Apa, no tinguis por; jo et faig costat.

Això ens salva o ens perd; tingue-ho present

i conserva amb fermesa el determini.

RODERIGO

Queda’t a prop; no sigui cas que falli.

IAGO

Seré aquí; sigues fort i pren el lloc.

Es retira.

RODERIGO

No m’entusiasma gaire, aquesta feta,

tot i haver-ne rebut bones raons.

Re, un home menys. Un cop d’espasa, i mort!

IAGO

He gratat aquest gra fins a l’arrel

i ja s’irrita. Tant si mata Cassio,

com Cassio a ell, o bé tots dos entre ells,

jo hi guanyaré. Si queda Roderigo,

m’exigirà que li restitueixi

l’or i les joies que li he anat xuclant

amb l’esquer de Desdèmona.

Però això no serà. I si Cassio viu,

gaudeix de prou bellesa quotidiana

per fer-me lleig a mi; i, a més, el Moro

l’hi pot revelar tot… és massa risc.

No, no: ha de morir. Xit, que ja el sento.

Entra Cassio.

RODERIGO

Sí, li conec el pas… Canalla, ets mort!

Ataca Cassio.

CASSIO

Sí, em podia haver mort, aquest cop teu,

si la cota fos fina com et creies.

Vejam com és la teva.

Fereix Roderigo.

RODERIGO Ai, m’ha ferit!

Iago fereix Cassio a la cama i surt.

CASSIO

Ja m’ha esguerrat. Ajuda! A l’assassí!

Entra Otel·lo.

OTEL·LO (A part.)

La veu de Cassio: Iago té paraula.

RODERIGO

Que en sóc de desgraciat!

OTEL·LO (A part.) Ja ho pots ben dir.

CASSIO

Ajuda! Llum! Un metge!

OTEL·LO (A part.)

És ell. Oh, noble Iago, honrat i just,

que sents de cor l’ofensa de l’amic!

De tu aprenc. Reina, el teu amant jeu mort

i el teu malfat s’apressa. Ja vinc, meuca!

Els teus bells ulls, del cor s’han esborrat;

i el teu llit corromput serà ensagnat.

Surt.

Entren Lodovico i Graziano.

CASSIO

Ei! No hi ha guàrdia? A l’assassí! Sentiu?

GRAZIANO

Algun mal pas. El crit sona terrible.

CASSIO

Ajuda!

LODOVICO

Escolteu!

RODERIGO

Canalla miserable!

LODOVICO

Sí, dos o tres gemecs. I és nit espessa.

Podrien ser fingits. No és prou segur

anar-ho a veure sense més ajuda.

RODERIGO

No ve ningú? Perdré tota la sang.

LODOVICO

Escolteu!

Entra Iago, amb un llum.

GRAZIANO

Aquí ve algú en camisa, amb llum i amb armes.

IAGO

Qui hi ha? Què són tants crits a l’assassí?

LODOVICO

No ho sabem pas.

IAGO I no heu sentit un crit?

CASSIO

Aquí! Per Déu, ajuda!

IAGO Doncs, què passa?

GRAZIANO

És l’alferes d’Otel·lo, em fa l’efecte.

LODOVICO

És ell mateix, un tipus coratjós.

IAGO

Qui sou vós, que crideu adolorit?

CASSIO

Iago? Estic llest, per obra d’uns canalles.

Dóna’m ajuda.

IAGO

Oh, lloctinent! Qui són els miserables?

CASSIO

Crec que un d’ells és encara per aquí

i no es pot escapar.

IAGO Oh, traïdors canalles!

A Lodovico i Graziano.

Què hi feu, aquí? Doneu un cop de mà.

RODERIGO

Aquí, ajudeu-me!

CASSIO

Aquest n’és un.

IAGO Canalla! Criminal!

Apunyala Roderigo.

RODERIGO

Ah, Iago maleït! Gos inhumà!

Mor.

IAGO

Matar en la fosca! On són, aquests bandits?

Com calla la ciutat! Ei, assassins!

Lodovico i Graziano s’avancen.

Qui sou, vosaltres? Gent de bé o de mal?

LODOVICO

Judiqueu vós mateix.

IAGO

Senyor Lodovico?

LODOVICO

Exacte.

IAGO

Perdoneu. Uns bandits han ferit Cassio.

GRAZIANO

Cassio?

IAGO

Com va, germà?

CASSIO

Tinc la cama partida.

IAGO Déu no ho vulgui!

Llum, senyors. Ja l’embeno amb la camisa.

Entra Bianca.

BIANCA

Què hi ha passat, aquí? Qui és, que cridava?

IAGO

Qui és, que cridava?

BIANCA

Oh, estimat Cassio! Cassio meu!

Oh, Cassio, Cassio, Cassio!

IAGO

Oh, gran bagassa! Cassio, ¿sospiteu

qui poden ser els que us han malmès així?

CASSIO

No.

GRAZIANO

Sento que us trobi així; he estat buscant-vos.

IAGO

Em cal la lligacama: això mateix.

El portarem més bé amb una cadira!

BIANCA

Ai, que es desmaia! Oh, Cassio, Cassio, Cassio!

IAGO

Senyors, sospito molt que aquesta escòria

té a veure amb l’atemptat.

Tingueu paciència, Cassio. Vinga, un llum:

vejam si coneixem aquesta cara.

Que no és el meu amic i compatriota

Roderigo? No… sí! Déu, Roderigo!

GRAZIANO

Què, el de Venècia?

IAGO

Sí, senyor; el coneixíeu?

GRAZIANO Ben segur.

IAGO

Senyor Graziano! Ho sento, perdoneu-me.

Que aquesta sang m’excusi les maneres,

que no us he conegut.

GRAZIANO Content de veure-us.

IAGO

Com esteu, Cassio? Oh, vinga, una cadira!

GRAZIANO

Roderigo!

IAGO

Sí, ell, és ell.

Entren assistents amb una cadira.

Ben fet, tenim cadira!

Bona gent, emporteu-vos-el amb compte.

Aniré a buscar el metge. (A Bianca.) I tu, mestressa,

guarda’t l’afany. (A Cassio.) Qui aquí jeu mort, bon Cassio,

era amic meu. Quin odi us enfrontava?

CASSIO

Cap ni un, ni tan sols el coneixia.

IAGO (A Bianca.)

Què, estàs blanca? (Als altres.) Emporteu-vos-el a fora.

S’emporten Cassio. Retiren el cadàver de Roderigo.

Senyors, quedeu-vos. Estàs blanca, noia?

No li veieu la por arraulida als ulls?

(A Bianca.) Aquests ulls anuncien confessió.

Mireu-la bé; si us plau, mireu-la bé.

Veieu, senyors? La culpabilitat

parlaria fins sense l’ús de llengües.

Entra Emília.

EMÍLIA

Déu meu, què passa aquí? Què passa, Iago?

IAGO

Doncs que han atacat Cassio en la foscor,

Roderigo i uns altres que han fugit.

Està ferit, i Roderigo és mort.

EMÍLIA

Déu meu, pobre senyor! Déu meu, bon Cassio!

IAGO

Tot per anar de putes. Vés, Emília,

i indaga sobre Cassio on ha sopat.

(A Bianca.) Tremoles de sentir-ho?

BIANCA

Ho ha fet a casa meva, i no tremolo.

IAGO

Ah, a casa teva? Vine amb mi, t’ho mano.

EMÍLIA

Vergonya et mati, meuca!

BIANCA

No sóc cap meuca; i faig vida tan casta

com vós que m’insulteu.

EMÍLIA Com jo? Vergonya!

IAGO

Bons senyors, anem ara a curar Cassio.

Tu, noia, vine, ens has de dir més coses.

Emília, arriba’t a la ciutadella

i conta a missenyors el que ha passat.

Vinga, vés al davant. (A part.) Aquesta nit

o em du profit o em deixarà atuït.

Surten.





ESCENA SEGONA


Un dormitori al castell.

Entra Otel·lo, amb un llum, i Desdèmona al llit.

OTEL·LO

És la causa, és la causa, ànima meva:

no me la féssiu dir, castes estrelles.

És la causa. Però no li vull sang,

ni esquinçar-li la pell de neu blanquíssima,

fina com l’alabastre d’un sepulcre…

Ha de morir, però, i l’engany amb ella.

Apaga el llum, per apagar la llum.

Si et sufoco, ministre de la flama,

et puc tornar de nou la llum d’abans,

si me’n desdic; però un cop tu apagada,

superb model de la natura excelsa,

no sé on crema la flama prometeica

que et torni el foc. Si et vull collir la rosa,

ja no li puc donar nova creixença;

i es marcirà. L’haig d’olorar a la branca.

La besa.

Ah, alè flairós, que quasi fas trencar

l’espasa a la justícia. Un altre, un altre.

Sigues, bo i morta, així, i et mataré

per després estimar-te. Un altre, l’últim.

Dolçor fatal com cap. Em vénen llàgrimes,

però cruels: aquest dolor és diví…

fereix allà on estima. Ja es desperta.

DESDÈMONA

Qui hi ha? Sou vós, Otel·lo?

OTEL·LO Sí, Desdèmona.

DESDÈMONA

Veniu al llit, senyor?

OTEL·LO

Que ja has resat, Desdèmona?

DESDÈMONA Ben cert.

OTEL·LO

Si et recordes encara d’algun crim

no avingut amb la gràcia celestial,

ara mateix implora-la.

DESDÈMONA

Déu meu, senyor, què voleu dir amb això?

OTEL·LO

Fes-ho, i de pressa. Jo passejaré:

no vull matar-te l’esperit incaut.

No, Déu me’n guard! No vull matar-te l’ànima.

DESDÈMONA

Matar, dieu?

OTEL·LO Sí, ho dic.

DESDÈMONA Llavors que Déu

em protegeixi!

OTEL·LO Amén, amb tota l’ànima!

DESDÈMONA

Si això dieu, no em deureu pas matar.

OTEL·LO

Hum!

DESDÈMONA

Però em feu molta por, que sou fatal

quan us roden els ulls. No entenc per què,

si no em sé cap pecat, però tinc por.

OTEL·LO

Pensa els teus crims.

DESDÈMONA Són els amors que us duc.

OTEL·LO

És per això que mors.

DESDÈMONA

No és natural matar per ser estimat.

Ah, per què us mossegueu el llavi així?

Us sacseja una còlera de sang:

mals averanys; amb tot espero, espero

que no valguin per mi.

OTEL·LO Silenci, calla!

DESDÈMONA

D’acord. Què és el que us torba?

OTEL·LO

El mocador que et vaig donar, tu l’has

donat a Cassio.

DESDÈMONA No, per la meva ànima!

Aneu-l’hi a preguntar.

OTEL·LO Compte, petita,

amb el perjuri; que ets al llit de mort.

DESDÈMONA

No encara per morir.

OTEL·LO Sí, de seguida.

Doncs confessa amb franquesa el teu pecat;

ni negar cada article amb jurament

pot ofegar la ferma concepció

que així em fa gemegar. Has de morir.

DESDÈMONA

Doncs que Déu em perdoni!

OTEL·LO Amén, jo dic.

DESDÈMONA

I també vós! Perquè no us he ofès mai

en la vida; ni mai he estimat Cassio

més enllà del que el cel em permetia

estimar-lo. I no li he donat penyores.

OTEL·LO

Per Déu, jo he vist el mocador en mans seves.

Dona perjura! Em tornes pedra el cor

i em fas anomenar el que penso fer

assassinat, quan vull un sacrifici.

Jo he vist el mocador.

DESDÈMONA Doncs va trobar-lo;

jo mai no l’hi he donat. Feu-lo cridar

i ell ho confessarà.

OTEL·LO Ja ha confessat.

DESDÈMONA

Què, senyor?

OTEL·LO

Que t’ha tingut.

DESDÈMONA Il·legítimament?

OTEL·LO

Sí.

DESDÈMONA

No ho pot pas dir.

OTEL·LO No, li han tancat la boca:

l’honrat Iago ho ha pres a càrrec seu.

DESDÈMONA

La meva por interpreta! Així, és mort?

OTEL·LO

Si els seus cabells haguessin estat vides,

la revenja tenia pap per tots.

DESDÈMONA

Déu, a ell l’han traït i a mi ensorrat!

OTEL·LO

Meuca! Plores per ell al meu davant?

DESDÈMONA

Bandegeu-me, senyor, però salveu-me!

OTEL·LO

Mor, meuca!

DESDÈMONA

Feu-ho demà; deixeu-me aquesta nit!

OTEL·LO

No, si t’hi resisteixes…

DESDÈMONA

Mitja hora!

OTEL·LO El que es comença no s’atura.

DESDÈMONA

El temps d’una pregària!

OTEL·LO És massa tard.

DESDÈMONA

Oh, Déu meu! Oh, Déu meu!

Otel·lo l’escanya.

EMÍLIA (Dins.)

Senyor, senyor! Ei, ei! Senyor, senyor!

OTEL·LO

Sento un soroll? No és morta? No és ben morta?

Sí, sóc cruel, però també pietós;

no vull pas prolongar el teu sofriment.

Així, així.

EMÍLIA (Dins.)

Ei, ei, senyor! Senyor! Sentiu?

OTEL·LO Qui hi ha?

EMÍLIA (Dins.)

Oh, bon senyor, vull dir-vos una cosa.

OTEL·LO

Sí, és Emília… Ja vinc, ja vinc… És morta.

Deurà parlar-me de la mort de Cassio:

hi ha hagut soroll. Així, ja no es mou més?

Com una tomba. Li obro? Anirà bé?

Sembla que encara es mou. No. Què és millor?

Si entra, voldrà parlar amb la meva dona…

la meva dona! Quina? Ja no en tinc.

Ah, això és insuportable! Hora funesta!

Ara hauria d’haver-hi un gran eclipsi

de sol i lluna, i l’espantada terra

mig-obrir-se d’horror.

EMÍLIA (Dins.) Us ho suplico,

deixeu-me parlar amb vós. Si us plau, senyor!

OTEL·LO

Ja t’havia oblidat. Au, entra, Emília.

A poc a poc. Fem córrer les cortines.

On ets?

Obre la porta.

Es pot saber què et passa a tu?

Entra Emília.

EMÍLIA

Oh, bon senyor, hi ha hagut uns crims horribles!

OTEL·LO

Què? Ara?

EMÍLIA

Just ara, missenyor.

OTEL·LO

És cosa de l’esguerro de la lluna:

s’ha acostat a la terra més del compte

i fa embogir tothom.

EMÍLIA

Cassio ha mort, missenyor, un tal Roderigo,

un venecià.

OTEL·LO Que Roderigo és mort?

I Cassio és mort?

EMÍLIA No, Cassio no és pas mort.

OTEL·LO

No és mort Cassio! Així el crim es desafina

i la dolça venjança esdevé ronca.

DESDÈMONA

Ah, crim injust, injust!

EMÍLIA Què és, aquest crit?

OTEL·LO

Un crit? Quin crit?

EMÍLIA

Déu meu, era la veu de missenyora!

Descorre les cortines del llit.

Socors! Socors! Parleu de nou, senyora!

Dolça Desdèmona, parleu, si us plau!

DESDÈMONA

Moro sense cap culpa.

EMÍLIA

Ah, qui ho ha fet, això?

DESDÈMONA

No, ningú. Jo mateixa. Adéu.

Encomana’m a missenyor. Oh, adéu!

Mor.

OTEL·LO

Assassinada? I com?

EMÍLIA Déu meu, qui ho sap?

OTEL·LO

Tu ja li has sentit dir que no he estat jo.

EMÍLIA

És cert; i jo haig de dir la veritat.

OTEL·LO

I ella se’n va a l’infern, per mentidera.

L’he morta jo.

EMÍLIA Com més àngel és ella,

més dimoni sou vós!

OTEL·LO

S’havia desviat, i era una puta.

EMÍLIA

La calumnies, i tu ets un dimoni.

OTEL·LO

Era falsa com aigua.

EMÍLIA I tu arrauxat com foc.

Falsa, ella? Era divinament lleial!

OTEL·LO

Cassio la va muntar: pregunta a Iago.

Que jo caigui al més fondo de l’infern

si una causa ben justa no m’ha empès

a tal punt. El teu home ja ho sabia.

EMÍLIA

El meu home?

OTEL·LO El teu home.

EMÍLIA Que era adúltera?

OTEL·LO

Sí, amb Cassio. I si ella hagués estat lleial,

ni que el cel m’hagués fet un altre món

amb una sola pedra de topazi

mai no l’hi hauria canviat.

EMÍLIA El meu home?

OTEL·LO

Sí, ell va ser qui primer me’n va parlar;

i honrat com és, odia el negre llot

que embruta aquests fets lletjos.

EMÍLIA El meu home?

OTEL·LO

I tant cal repetir-ho? Sí, el teu home.

EMÍLIA

Senyora, el mal ha ensibornat l’amor.

El meu home acusant-la d’infidel?

OTEL·LO

Sí, el teu home. No entens ja la paraula?

L’amic meu, el teu home, l’honrat Iago.

EMÍLIA

Si ho diu, que la seva ànima es podreixi

engruna a engruna! Menteix per la gola.

Ella adorava el seu botxí execrable.

OTEL·LO

Ha!

EMÍLIA

Fes el pitjor que sàpigues.

No és més digne del cel aquest fet teu

que tu d’ella ho vas ser.

OTEL·LO Calla, et val més.

EMÍLIA

Tu no em pots fer ni la meitat del mal

que jo puc suportar. Babau! Idiota!

Ignorant com el fem! El que has comès…

no em fa por el ferro… jo ho faré saber

ni que perdés deu vides… Ei! Socors!

El Moro ha mort missenyora! L’ha morta!

Entren Montano, Graziano i Iago.

MONTANO

Què hi ha? Digueu, què passa, general?

EMÍLIA

Ja ets aquí, Iago? Has actuat molt bé,

si els altres et carreguen els seus morts.

GRAZIANO

Què passa?

EMÍLIA

Rebat aquest canalla, si ets un home:

li vas dir que la dona l’enganyava?

Sé que no, tu no ets pas tan miserable.

Parla, que el cor m’esclata.

IAGO

Jo li vaig dir el que creia, no pas més

del que ell va comprovar que era prou cert.

EMÍLIA

I li has dit mai que ella fos infidel?

IAGO

L’hi he dit.

EMÍLIA

Vas dir mentida, una mentida odiosa,

maleïda, perversa, com hi ha Déu!

I amb Cassio? Li vas dir infidel amb Cassio?

IAGO

Amb Cassio, sí. Mossega’t ja la llengua.

EMÍLIA

No ho faré pas; haig de parlar com sigui:

missenyora jeu morta al llit, guaiteu!

TOTHOM

Déu nos en guard!

EMÍLIA

I els teus reports han instigat el crim.

OTEL·LO

No us astoreu, senyors; és veritat.

GRAZIANO

Estranya veritat.

MONTANO

Acte monstruós!

EMÍLIA Infàmia, infàmia, infàmia!

M’ho pensava… ho sabia… oh, greu infàmia!

Prou que ho sabia… em mataré de pena.

Oh, infàmia, infàmia!

IAGO

T’has tornat boja? Vés a casa, et mano.

EMÍLIA

Senyors, doneu-me vènia per parlar.

L’hauria d’obeir, però ara no.

I a casa, Iago, no crec pas que hi torni.

OTEL·LO

Oh! Oh! Oh!

Cau damunt el llit.

EMÍLIA Ja pots jeure i bramular,

perquè has mort la innocent més dolça i pura

que hagi alçat mai els ulls.

OTEL·LO (Aixecant-se.) No, que era immunda!

Oncle, no us veia; allí jeu la neboda,

i aquestes mans li han estroncat l’alè.

Sé que aquest acte sembla horrible i aspre…

GRAZIANO

Sort que el teu pare és mort, pobra Desdèmona!

El teu enllaç el va ferir, i la pena

li va segar el vell fil. Si ara visqués,

això l’hauria dut a la follia

i hauria fet fugir el seu àngel bo

per damnar-se amb els rèprobes.

OTEL·LO

És una pena; però Iago sap

que ella amb Cassio va fer un miler de cops

l’acte infamant. Cassio ho ha confessat,

i ella li va pagar els plaents treballs

amb la penyora d’amor que li havia

donat jo abans; i l’he vist en mans d’ell:

un antic mocador, que el pare un temps

va regalar a la mare.

EMÍLIA Déu del cel!

IAGO

Redéu, calla!

EMÍLIA Ho diré, ho diré! Que calli?

No, parlaré amb la llibertat del vent;

ni que els àngels, els homes i els dimonis

em cobreixin d’infàmia, parlaré.

IAGO

Porta’t bé i vés a casa.

EMÍLIA No.

Iago desembeina i amenaça Emília.

GRAZIANO Vergonya!

Goses amb una dona?

EMÍLIA

Moro babau, el mocador que dius

jo el vaig trobar i el vaig donar al meu home,

perquè sovint, amb gravetat solemne

—impròpia d’una cosa tan menuda—,

em deia de robar-lo.

IAGOMala puta!

EMÍLIA

Donar-lo a Cassio! No, jo el vaig trobar

i el vaig donar al meu home.

IAGO Mentidera!

EMÍLIA

No menteixo, senyors, per Déu que no.

Ximple assassí! Què hi feia un ruc com tu

amb tan bona muller?

OTEL·LO El cel no té més pedres

que les dels trons? Canalla maleït!

S’abalança damunt Iago;

Montano el desarma;

Iago fereix Emília per darrere i surt.

GRAZIANO

La dona cau; el seu marit l’ha morta.

EMÍLIA

Sí; ajaieu-me al costat de la senyora.

GRAZIANO

Ha fugit, però ha mort la seva dona.

MONTANO

És un canalla. Preneu aquesta arma

que fa un moment he arrabassat al Moro.

Guardeu la porta; i no el deixeu sortir;

si no, el mateu. Jo vaig darrere l’altre,

que és un damnat covard.

Surten Montano i Graziano.

OTEL·LO I jo poc brau,

si el primer xitxarel·lo em pren l’espasa.

Per què l’honor viu més que l’honradesa?

Tot al carall!

EMÍLIA Què deia la cançó?

Em sents, senyora? Ara faré de cigne

i moriré cantant (canta): «Ai, salze, salze…».

Moro: era casta; t’estimava, brètol;

que el cel m’aculli, que no dic mentida;

dient, doncs, el que penso haig de morir.

Mor.

OTEL·LO

Encara tinc una arma dins la cambra;

és acer espanyol, trempat al glaç.

Sí, ja la tinc. Au, oncle, haig de sortir.

GRAZIANO (A dins.)

Si vols provar-ho, ho pagaràs molt car;

no vas armat i has d’obeir per força.

OTEL·LO

Doncs treu el cap i vine a parlar amb mi

o, desarmat i tot, t’atacaré.

Entra Graziano.

GRAZIANO

Què hi ha, què passa?

OTEL·LO Mira, tinc una arma

com mai cap altra n’ha jagut d’igual

en cuixa de soldat. Jo he vist el dia

que amb aquest braç i aquesta bona espasa

m’he fet pas a través de més obstacles

que vint dels teus. Però, vana jactància!

Qui pot guiar el seu fat? No pas jo ara.

No tingueu por, per molt armat que vagi:

sóc al cap del camí, sóc al fitó,

sóc al senyal que em dirigia el rumb.

Reculeu, espantat? Una por inútil.

Apunteu una canya al pit d’Otel·lo

i es farà enrere. Otel·lo, on ha d’anar?

Va cap al llit.

Com estàs ara? Oh, noia malastruga!

Pàl·lida com la cera! Al punt dels comptes,

aquests ulls han d’empènyer la meva ànima,

fins que caigui a l’infern. Que freda, nina:

com la teva virtut.

Miserable! Preneu-me a cops de tralla,

dimonis, tan angèlica visió!

Llanceu-me als huracans! Rostiu-me amb sofre!

Enfonseu-me en abismes de foc líquid!

Ai, Desdèmona morta! Ai, ai, Desdèmona!

Entren Lodovico, Montano, Cassio en una cadira i Iago a càrrec d’oficials.

LODOVICO

On és l’home impulsiu i malaurat?

OTEL·LO

Aquí teniu aquell que va ser Otel·lo.

LODOVICO

I on para l’escurçó? Feu-lo avançar.

OTEL·LO

Li miro els peus; però és una rondalla.

Si ets un dimoni, no et puc pas matar.

Fereix Iago.

LODOVICO

Preneu-li el ferro.

IAGO Sagno: no sóc mort.

OTEL·LO

No em sap pas greu; millor que siguis viu,

que, a parer meu, és una sort morir.

LODOVICO

Oh, Otel·lo, tu que un dia eres tan bo

i ara has caigut per obra d’un esclau,

què n’hem de dir, de tu?

OTEL·LO Qualsevol cosa:

un assassí honorable, si voleu,

que no he fet res per odi, ans per honor.

LODOVICO

Aquest canalla ha quasi confessat:

vau acordar-la amb ell, la mort de Cassio?

OTEL·LO

Sí.

CASSIO

Bon general, no us n’he donat mai causa.

OTEL·LO

Ho crec i te’n demano, doncs, perdó.

Si et plau, vols preguntar a aquest mig diable

per què ha hagut d’entrampar-me el cos i l’ànima?

IAGO

No cal; el que sabeu, vós ja ho sabeu.

Des d’ara no diré cap més paraula.

LODOVICO

Ni per pregar?

GRAZIANO

Amb turments, parlaràs.

OTEL·LO Sí, ja fas bé.

LODOVICO

Senyor, ara comprendreu el que ha passat,

que crec que no ho sabeu. Aquesta carta

la duia a la butxaca Roderigo,

amb aquesta altra: l’una discuteix

la mort de Cassio, encomanada al càrrec

de Roderigo.

OTEL·LO Oh, bèstia!

CASSIO Oh, bàrbar repugnant!

LODOVICO

I aquest altre paper desenganyat

també era damunt seu; i, pel que sembla,

anava destinat a aquest canalla,

sinó que Iago hi ha arribat abans

i li ha aclarit el fet.

OTEL·LO Oh, fera perniciosa!

Com vas trobar-lo, Cassio, el mocador

que era d’ella?

CASSIO Doncs a la meva cambra;

i ell mateix fa un moment ha confessat

que va deixar-l’hi amb l’especial propòsit

que ha obrat el seu designi.

OTEL·LO Oh, ximple, ximple!

CASSIO

I també aquest escrit de Roderigo

retreu a Iago que ell el fes burxar-me

durant la guàrdia, d’on se seguiria

que m’expulsessin: i ara encara ha dit,

quan tots el feien mort, que va ser Iago

qui el va ferir i qui el va primer atiar.

LODOVICO

Heu de sortir d’aquí i acompanyar-nos.

Se us relleva del càrrec i del grau,

i Cassio mana a Xipre. I aquest brètol,

si hi ha cap refinada crueltat

que el turmenti i li allargui l’agonia,

la tindrà. Vós haureu d’estar en arrest

fins que arribin els fets del vostre crim

al senat de Venècia. Ara, emporteu-vos-el.

OTEL·LO

Un moment; quatre mots abans d’anar-vos-en.

Jo he servit el senat, i allà bé ho saben.

No en parlem més. Us prego que, a les lletres,

quan conteu aquests fets desventurats,

parleu de mi com sóc; sense atenuants,

ni agreujants per rancúnia. Parleu, doncs,

d’un que estimava massa, sense seny;

d’un que no era gelós, però, atiat,

va rodolar a l’extrem; d’un que llençava,

com l’indi absurd, la perla que val més

que el poble seu; d’un que, amb els ulls vençuts,

tot i ser poc donat a emocionar-se,

fila llàgrimes com els arbres àrabs

la goma remeiera. Això, poseu-hi;

i afegiu-hi que a Alep una vegada,

en veure un turc pervers i enturbantat

pegant a un venecià, amb ofensa vostra,

vaig agafar aquell gos pagà pel coll

i vaig ferir-lo així.

Es talla el coll.

LODOVICO

Sagnant final!

GRAZIANO Tota paraula és vana.

OTEL·LO

T’he besat per matar-te: no vull més,

en matar-me, sinó morir amb un bes.

Cau damunt el llit i mor.

CASSIO

M’ho temia, però no el creia armat;

perquè era gran de cor.

LODOVICO (A Iago.) Gos espartà,

més feroç que tempesta, angoixa o fam,

guaita el tràgic bagatge d’aquest llit:

és obra teva. Que corromp la vista

i hem d’amagar.

Fa córrer les cortines del llit.

Graziano, apodereu-vos

de la casa i de tots els béns del Moro,

que en sou hereu. A vós, governador,

us cal dir el càstig d’aquest vil canalla:

l’hora, el lloc i el turment. Sigueu terrible!

I jo m’embarco per portar al senat

amb cor greu l’acte greu circumstanciat.

Surten.





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Hamlet (1603), El rei Lear (1606), Otel·lo (1603), Macbeth (1623) o Juli Cèsar (1623), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





