El noucentista Carles Soldevila va escriure aquesta maliciosa, lleugera i intel·ligent obra, Civilitzats, tanmateix!, el 1921: un triangle amorós en condicions difícils, els protagonistes del qual són els tres supervivents d’un naufragi: un matrimoni i un amic, que han anat a parar a una illa deserta, i allí miren d’adaptar-se a les circumstàncies i establir un nou tipus de relació entre ells. Soldevila ens mostra, de manera irònica, que fins i tot en els moments més insòlits, les aparences, la hipocresia i la forma de viure de la civilització de la qual provenen els nàufrags té més pes que els propis desitjos, que la possibilitat d’encetar un nou mode de relació, més d’acord amb la realitat en què es troben.





Carles Soldevila





Civilitzats, tanmateix!


Comedieta en un acte



ePUB v1.1

Papallona 21.07.22





Títol original: Civilitzats, tanmateix! Comedieta en un acte

Carles Soldevila, 1921

Edició digital: Papallona (v1.0)

Correcció d’errates: Puck (v1.1)

ePUBCat base r1.3





INTRODUCCIÓ


Publicació: Barcelona, Antoni López Llausàs, 1921

Estrena: Teatre Català Romea, Barcelona, 18-12-1922



Descripció

El matrimoni de Rosina i Oriol i el seu amic Eduard han estat els únics supervivents del naufragi d’un vaixell que anava cap a Amèrica. Fa un any que tots tres romanen en una illa deserta. Oriol l’ha feta habitable traient partit de les restes del vaixell amb els seus coneixements d’enginyer, mentre Eduard s’ha ocupat de la provisió d’aliments.

La commemoració de l’aniversari de l’arribada fa que Rosina evoqui amb nostàlgia els petits plaers de la vida barcelonina i del seu refinat cercle social; en contrapartida, Eduard, que ha esdevingut l’amant de la dona en els darrers mesos i que viu amb inquietud la traïció a l’amic i els neguits que les trobades furtives causen a Rosina, decideix proposar una nova regulació de les normes de convivència que institucionalitzi la bigàmia dins la seva petita comunitat.

Eduard se serveix de la seva traça dialèctica de jurista per convèncer Oriol, que accepta a contracor la solució, bo i admetent que potser mai no sortiran d’aquella illa. Quan els dos homes exposen l’alternativa a Rosina, la dona s’escandalitza i es nega en rodó a l’acord de compartir-la com si fos «una criatura sense ànima» que ambdós homes han pres, i els fa jurar solemnement que no en tornaran a parlar mai més.

Eduard es dol d’una resistència que el portarà a la desesperació i al suïcidi, però Rosina treu ferro a la dramàtica reacció del seu amistançat i li deixa entreveure dissimuladament que res no canviarà entre ells. L’advocat comprèn aleshores que si fa un any es van salvar ells, la resolució de Rosina salva vint segles de civilització.



Significació

Carles Soldevila va publicar per primer cop la peça dialogada el 1921, dins d’un recull de narracions titulat Una atzagaiada i altres contes. Gràcies a la insistència de Josep M. Millàs-Raurell, l’obra en un acte es va estrenar l’any següent en el marc d’una de les sessions del cicle de Vetllades Selectes al Teatre Català Romea (18 desembre 1922), que tots dos autors havien impulsat amb el concurs de l’empresari Josep Canals. Civilitzats, tanmateix! completava la presentació d’El paquebot Tenacity, de Charles Vildrac, traduïda al català per Soldevila mateix.

A desgrat de suscitar alguns recels d’ordre moral, l’obreta va ser prou ben rebuda per la crítica del moment, que en va subratllar l’enginy i la modernitat. I devien ser aquestes característiques les que en possibilitaren la projecció fora dels escenaris catalans: va ser traduïda a l’italià per Giuseppe Ravegnani i estrenada al Teatri degli Independenti de Roma el 1925, dirigida per Anton Giulio Bragaglia; Juan Chabás en va fer una versió en castellà el 1930, que la companyia d’Enrique de Rosas va passejar per terres llatinoamericanes.

Mereix una menció especial la traducció en francès, signada per Adolphe Falgairolle i Francesc Presas, publicada a la revista Candide el 1927, perquè aquesta feta ha alimentat les especulacions sobre el presumpte plagi comès per André Roussin anys després. Les similituds entre la peça en un acte del català i La petite hutte, que Roussin va estrenar el 1947, a Brussel·les primer i a París després, han donat pàbul a la creença —mai comprovada fefaentment— que la traducció de Falgairolle i Presas va ser el punt de partida per a l’obra en tres actes de Roussin. La comèdia francesa va adquirir una gran popularitat en ser adaptada al cinema el 1957: The Little Hut va ser dirigida per Mark Robson i protagonitzada per Ava Gardner, David Niven i Steward Granger.

Civilitzats, tanmateix! va ser reposada en diverses ocasions durant els anys vint i trenta. Després de la Guerra Civil, la companyia d’Esperança Ortiz i Josep Burguera van ser els primers professionals a representar-la de nou (Romea, 21 juliol 1947); Artur Carbonell en va dirigir una escenificació el 1959 amb alumnes de l’Institut del Teatre, i quatre anys després l’obra es va tornar a escenificar al Romea (28 setembre 1963) dins la programació del VI Cicle de Teatre Llatí, a càrrec de la Companyia Catalana del Festival, que encapçalava Joan Capri i que va dirigir Ricard Salvat. Fent parella amb un monòleg elaborat a partir de la novel·la Fanny (1927), Civilitzats tanmateix! va reaparèixer en el Cicle de Teatre Clàssic Català que el Centre Dramàtic de la Generalitat va organitzar a començament dels anys noranta (Romea, 9 novembre 1991). Finalment, el 2006 es va estrenar al Teatre Condal de Barcelona una comèdia musical, inspirada en la comèdia de Soldevila, amb lletres de Jordi Galceran i Esteve Miralles i música d’Albert Guinovart i Sergi Cuenca (4 gener 2006).

Atesa la seva significació dins de la història del teatre català, la comèdia soldeviliana ha tingut dues versions televisades: en va dirigir la primera Jordi Bas, el 1977, per al programa Taller de comèdies del circuit català de TVE, i la segona va formar part de la sèrie de programes En escena. 100 anys de teatre català, emès per TV3.

NÚRIA SANTAMARIA i ROIG, 2015





PERSONATGES


ROSINA, 26 anys. Robes sumàries i deslluïdes, però no ridícules. Peus a penes calçats per unes xinel·les. Cabell recollit amb agulles d’arrissar. Fa goig, tanmateix.

ORIOL, 35 anys. Home cepat, plascèvol. La barba li ha crescut amb cert desordre. Va en cos de camisa, pantalons esportius i cames embenades; salacot.

EDUARD, 33 anys. Esvelt, afaitat, clenxinat. També en cos de camisa, també pantalons esportius.





ESCENARI


Paisatge oceànic. Una cabana rústega feta de branques, fullaraca i romanalles de naufragi. Una estacada a mig fer. Una olla que fumeja damunt d’una fogaina. Un parell de rems, un salvavides circular amb aquesta llegenda: “California”. Al fons, la ratlla del mar.





ESCENA I


EDUARD, ROSINA i ORIOL.

(En alçar-se la cortina, hom veu Eduard que treballoteja, preparant pals per a la tanca. Immediatament surten de la cabana ORIOL, amb posat d’expedicionari, i ROSINA, col·locant-li bé el salacof i arranjant-li diversos detalls d’indumentària.)

ROSINA: Ja portes mocador?

ORIOL (comprovant-t’ho): Sí.

ROSINA (a Eduard): Miri, com és el meu marit. No se’n recordava que avui fa un any del naufragi i del salvament.

EDUARD: Sembla mentida!

ROSINA: Per tot el que no sigui la seva dèria, resulta l’home més distret del món. Ah, però a l’hora de dinar tindrà una sorpresa!

ORIOL: Una sorpresa? Ja sé, ja sé! Aquesta nit dues o tres vegades m’ha passat pel cap aquesta idea: no podem trigar gaire a menjar mongetes.

ROSINA: (amb desil·lusió): Oh! Ho has endevinat…

(Es dedica a preparar el dinar; entra i surt de la cabana. Només de tant en tant, para una mica d’atenció a la conversa.)

ORIOL: Ho he pressentit. L’única flaquesa física que he experimentat d’ençà del naufragi és aquesta mena de passió per les mongetes. Ho confesso. Al voltant d’aquesta menja modesta, s’han aplegat totes les meves enyorances d’home civilitzat.

EDUARD: Ets admirable, Oriol. Et basta el tast d’un petit llegum per refer la sabor de tota una cultura.

ORIOL: Us en rieu! No hi fa res. De tota manera, estic content. Entre totes les tasques que heu acomplit en pro de la comunitat cap com aquesta de treure d’una sola llavor tota una collita. Vàreu inscriure això en el dietari, oi? Em sembla que la solemnitat de l’esdeveniment exigeix una lectura… Ens hem d’afanyar a crear una tradició litúrgica.

EDUARD: Teniu raó! (To lleument oratori.) La litúrgia canalitza les penes i endega les alegries. Un ritual, per salvatge que sigui, és un començ d’ordre… Les religions…

ORIOL (sempre amb bon humor): Prou! Aneu a cercar el dietari. (A Rosina.) Rosina, suspèn un instant el teu tràfec. Anem a llegir una pàgina il·lustre, anem a recordar una efemèride gloriosa.

EDUARD (que ha tornat amb un diminut carnet de notes, es posa a llegir): “Avui, 3 de juny 1930, vuitè dia del nostre naufragi, hem fet una troballa transcendental. En una butxaca del vestit de Mr. Smith, la maleta del qual fou capturada abans-d’ahir, hi havia una capsa. Dins la capsa, pastilles de menta. Entre les pastilles, una mongeta, aparentment en bones condicions. Hem acordat de provar el conreu de la mongeta.”

ORIOL: Molt concís, molt precís, molt exacte.

EDUARD (excusant-se): El carnet és tan petit! Si m’estenc una mica…

ORIOL (pren del costat de la cabana una mena de magall rudimentari): No us excuseu, home. Aquest es l’estil que pertany a uns nàufrags conscients.

EDUARD: Cap a fer de minaire?

ORIOL: I doncs! (Amb gravetat.) Estic convençut que ens trobem davant d’uns jaciments de coure més importants que els de Río Tinto, i encara que els de Cuba.

EDUARD: Quina llàstima que no puguem exportar!

ORIOL: Ah, mira-te’l! Té instint comercial.

EDUARD: Com ho faríem els advocats, si no en tinguéssim!

ORIOL: Bé!… Jo me’n vaig. Deixeu-me fer, deixeu-me fer… Rosina; pensa en el meu plat favorit! (Desapareix.)





ESCENA II


ROSINA i EDUARD.

ROSINA (atansant-se a Eduard): Avui encara no m’has dat el bon dia.

EDUARD (abraçant-la): Ara te’l donaré tan llarg com vulguis…

ROSINA: Prou, que he de fer el dinar.

(Fuig dels braços d’Eduard i torna a la feina.)

EDUARD: I jo he d’enllestir la tanca.

ROSINA: No trigarem a tenir un galliner formal.

EDUARD: I moltes coses més. Ja sents el teu marit…

ROSINA: No es pot negar que val totes les pessetes.

EDUARD (amb entusiasme): Es veu amb cor de transformar aquesta illa inhospitalària en una mena de paradís oceànic. El crec capaç de tot. Quin home! No és un enginyer, és tota una escola d’enginyers i de pràctics! Admira imaginar el nombre de problemes que ha resolt amb els quatre estres i les quatre desferres que hem recollit del naufragi. ¿Què hauríem esdevingut si per atzar arribem a salvar-nos tu i jo sols?

ROSINA: Val més no pensar-ho.

EDUARD: Un advocat no serveix per res. Maleïda l’hora en què vaig triar aquesta carrera absurda! Al vostre costat em trobo convertit en un paràsit. No puc inventar res, no puc resoldre res, no posseeixo cap tècnica…

ROSINA: Exageres, Eduard, i et carregues amb culpes imaginàries. En primer lloc, els homes no trien la carrera per anar-se’n a naufragar enmig del Pacífic. Tu, fent d’advocat a Barcelona, no eres cap cosa absurda. I això que ets un paràsit no ho tornis a dir… ¿Qui ha caçat la primera gallina? Tu! Qui ha sembrat els primers llegums? Qui ha destriat less fruites bones de les dolentes? Tu, tu home de Déu, tu! ¿Qui porta cada dia una faldada de marisc?

EDUARD: Bé, si. Sóc el pagès, el caçador, el pescador… ¿Però tot plegat què representa al costat de les creacions del teu marit? A tot estirar, sóc un manobre intel·ligent.

ROSINA (somrient, provocativa): I res més?… Res més?

EDUARD (abraçant-la vivament): Sí… el teu adorador… el teu fanàtic…

ROSINA: Prou, si no no dinarem.

(Torna cadascú a la seva feina.)

EDUARD: Veus? Precisament perquè t’estimo i perquè m’estimes, em dol tant la meva inutilitat. Visc avergonyit. Fet i fet, més valia que us haguéssiu salvat tu i ell… sols!

ROSINA: No; per l’amor de Deu! No diguis disbarats. Ens moriríem de tedi.

EDUARD: Per què? Adam i Eva…

ROSINA (interrompent): Adam i Eva no enyoraven res, perquè no coneixien res. Però jo he conegut tantes coses! Les amistats, les visites, els passeigs, els espectacles, les modistes, les festes benèfiques… Tot em fa falta… i tu. Eduard, m’ajudes a recordar-ho. Mira. Alguna estona havia pensat de proposar-te que visquessis en una cabana una mica separada de la nostra, comprens?

EDUARD (amb estranyesa): No gaire.

ROSINA (enjogassada, acostant-se de nou a Eduard): Sí, home. Podries venir a visitar-nos: et convidaríem molt sovint a dinar. Jo t’aniria a veure a casa teva… Què sé jo! (Melancoliosa.) Semblaria que retrobo alguna cosa de les que he perdut.

EDUARD: Que n’ets de criatura!

ROSINA: Et sap greu?

EDUARD: No. Al contrari. T’envejo. Si fos com tu em sentiria feliç.

ROSINA: Ah, és que t’adverteixo una cosa. Si he cedit a les teves sol·licituds, ha estat per mor d’aquestes circumstanciés tan tràgiques i tan imprevistes. A Barcelona m’hauries trobat absolutament inexpugnable.

EDUARD (somrient, incrèdul). De debò?

ROSINA (amb gravetat exagerada): No ho dubtis, perquè m’ofendries.

EDUARD: Sí, indiscutiblement, el nostre amor en aquesta solitud, té unes excuses que no tindria enmig d’una ciutat. Ho comprenc. Però si vols que et sigui franc, jo més m’estimaria enganyar el teu marit allà que no aquí… qüestió de temperament…

(Hom sent un gran esbatec d’ales.)

ROSINA (esporuguida): Ai, el meu marit que torna!

(Es separa bruscament d’Eduard i corre vers la cabana.)

EDUARD (després d’una ràpida ullada): No, dona. És una avutarda.

ROSINA (sortint amb precaució): N’estàs segur? Ai, haver de viure així, sempre amb l’ai al cor. Té. (Li dóna la mà.) Mira quin pols. Estic glaçada.

EDUARD (entendrit): Pobra Rosina! Creu-me que tot el dia penso la manera de sortir d’aquesta situació equivoca. No tenim dret a fer-te patir! Jo et voldria veure serena i majestuosa com una reina…

ROSINA: Ja m’ha passat. Com que no té remei, no en parlem més… Quina hora deu ésser ara, a Barcelona?

EDUARD: Mira, aquí, si fa no fa, són les onze del matí; doncs, segons els càlculs de l’Oriol, allà són quarts d’una de la nit.

ROSINA (lentament, com embadalida): Deuen estar sortint dels teatres! D’aquí poca estona, les taules del Ritz i de Can Llibre seran plenes de gent. Quantes cares conegudes… Quantes veus familiars barrejades en la música… I aquella animació, aquell brogit… si vols, una mica poca-solta, una mica fals, però dolcíssim, dolcíssim. Acluco els ulls i sembla que m’hi trobo… Eduard, si nosaltres hi fóssim!

EDUARD (amb còmica gravetat): Tu esdevindries impassible, esquerpa i inexpugnable; no fa gaire que m’ho has anunciat solemnement.

ROSINA: Oh!, si ara, de cop, ens trobéssim allà, estaria tan contenta, tan contenta, que potser no sabria negar-te res.

EDUARD: Lloat siga Déu!

ROSINA: T’he d’estar tan agraïda! M’has estimat així… feta un carnestoltes… vestida amb aquests pellingots… ¿Te’n recordes de l’últim vestit que vaig estrenar en la temporada del Liceu?

EDUARD: Vagament. Ens fèiem tan poc aleshores!

ROSINA: Tot de pailletes: negre i clar de lluna. M’afavoria molt. Quina llàstima! El portava en el meu equipatge, per lluir-lo a San Francisco de California… Si haguéssim pescat els nostres baguls en lloc de les maletes d’aquella família anglesa!

EDUARD: Vols dir? La seva indumentària d’excursionistes ens ha fet més servei que els nostres vestits d’etiqueta. Aquell salacot que porta el teu marit és un tresor inapreciable. Li dóna caràcter. Pot sortir en qualsevol novel·la de Juli Verne.

(L’esbategar d’ales i, si pot ésser, el crit d’oques.)

ROSINA (altre cop esporuguida): Ara sí que és ell!

(Fuig vers la cabana.)

EDUARD (tot sol): Això no pot anar! Aquesta pobra dona acabarà malalta… I jo porto un feix massa gros damunt la meva consciència… M’ofego… Eduard: si conserves una espurna de sentit jurídic, cal que cuitis a cercar una fórmula! Sí! Cal que intentis una conciliació heroica.





ESCENA III


EDUARD i ORIOL.

EDUARD (prenent el magall a Oriol, i desant-lo a prop de la cabana): Esteu content, Oriol?

ORIOL: Més del que us penseu. La troballa del coure m’entusiasma. Saps el que representa? Imagines quines perspectives ens obre? És estupend.

EDUARD (que s’ha atansat de nou a Oriol): Però què es això? Porteu la barba plena de brossa.

ORIOL (fent per treure’s la brossa): Sí?

EDUARD: Espereu. (Pren un trempaplomes amb tisora i li talla algun manyoc de pèl.) No sé per que no us afaiteu; tenim un parell de navalles esplèndides.

ORIOL: No em vaga… i de més a més, no en sé.

EDUARD: Això rai! Us afaitaré jo.

ORIOL: Moltes gràcies. (Li estreny la mà afectuosament.) Sou un excel·lent company.

EDUARD (brandant el cap): No tant, no tant…

ORIOL: No?

EDUARD (amb emoció): No, Oriol. Jo deuria parlar-vos francament.

ORIOL: Parleu.

EDUARD: És que us he de fer una confessió molt greu.

ORIOL: M’alarmeu!

EDUARD: Oh, és que la cosa n’és d’alarmant!

ORIOL: Voleu dir d’una vegada?

EDUARD (amb humilitat): M’he enamorat follament de la vostra dona.

ORIOL (portant totes dues mans al cap, més aviat amb l’enuig del qui veu plantejat un problema que no és de la seva especialitat, que no pas amb la ira d’un marit espanyol): Vaja! Ja hi som.

EDUARD: Oh, era fatal, amic meu! És una d’aquestes coses que han de succeir… Rosina és l’única dona de l’illa… És bonica… La veig matí, tarda i vespre… Parlem, col·laborem…

ORIOL: Sí, sí. Era fatal. Els homes, al capdavall, no som sinó una màquina tan precisa com qualsevol altra. És humiliant però és així. Si hagués tingut lleure per pensar en aquestes falòrnies, ja hauria previst aquest conflicte… Ens hem lluït…

EDUARD: Ah, és un conflicte que em tortura i que no em deixa viure! ¿Què he de fer? M’he de tirar de cap a mar? M’esgarrifa la idea que la meva passió pogués convertir-se en un motiu de discòrdia i em repugna la idea d’enganyar-vos en aquesta illa inhabitada, perduda enmig del Pacífic…

ORIOL (amb angúnia): El problema no és del meu ram. Tanmateix, heu fet bé de plantejar-lo… I cal que li cerquem desllorigador. Ens entrebancaria, ens faria nosa. No podem perdre temps en escenes de família.

EDUARD (esperançat): Oi que sí? Nosaltres, vulgues no vulgues, som els fundadors d’una societat nova. Tenim el dret i l’obligació de crear un ordre que asseguri la nostra pacifica convivència. Fóra estúpid que per pobresa d’esperit ens abraonéssim en nom dels prejudicis d’una civilització que probablement no reveurem mai més…

ORIOL (amb vacil·lació): Sí, tot això és cert… però…

EDUARD: Vós sou un home d’enteniment clar, de temperament modern… A un altre, no gosaria dir-li… a vós, sí, Oriol. Feu-vos càrrec de les coses… i transigiu!

ORIOL: Eduard… Eduard… Això és massa fort!… Un altre home faria deu minuts que us hauria badat el cap d’una garrotada…

EDUARD: Ho reconec. Però, per això mateix, vós que, per privilegi de la naturalesa, podeu reflexionar, penseu que de la vostra decisió depèn tal vegada l’esdevenidor d’un poble… el naixement d’una raça…

ORIOL: Oh! La intel·ligència comprèn… però aquí dins (tustant la post del pit), aquí dins es revolten totes les tradicions civils i eclesiàstiques… Perquè, fet i fet, vós em proposeu un ménage à trois…

EDUARD: No! Quin error! No n’hi ha poca de diferència! El ménage à trois és una combinació vergonyant, quasi sempre implícita, feta al marge de l’ordre oficial… El que jo us proposo es una combinació clara, pública, solemne. De més a més, la cosa té precedents. La “Matriarquia” ha estat una institució que ha funcionat, que ha donat els seus fruits…

ORIOL: Tot el que vulgueu! És massa fort… Al capdavall, jo estimo la meva dona…

EDUARD: I què? La podreu seguir estimant! Fins i tot jo us prometo que sabré comportar-me amb discreció. Seré un marit modest, subaltern, secundari… Ni us en adonareu!… Jo el que vull és tranquil·litzar la meva consciència i fundar la nostra vida sobre bases ben sòlides i dignes.

ORIOL (impacient): Mireu. Tot el que puc fer és una cosa. Cridem la meva dona i que ella resolgui. ¿No n’hi heu parlat pas?

EDUARD (lleu vacil·lació): No… no, no. Però sospito que si arribàvem a un acord, li trauríem un pes de sobre.

ORIOL: Rosina! Rosina!





ESCENA IV


ORIOL, EDUARD i ROSINA.

ROSINA (sortint de la cabana; pentinada, polida, riallera): Què voleu?

ORIOL: (després de mirar-la uns segons, fent un esforç violent): Clar i net: l’Eduard s’ha enamorat de tu.

ROSINA: (fent un escarafall): Oh!, és possible? Com gosa…

ORIOL: Pretén que per estalviar enganys i violències i tenint en compte la situació, creem… (Titubeja.) Com t’ho diré jo?… Eduard, expliqueu-l’hi!

EDUARD: Rosina, la Humanitat no s’ha recolzat sempre en els mateixos fonaments. Cada època ha implicat les seves institucions i els seus principis…

ROSINA: Però, amic meu, ¿on vol anar a parar amb aquest exordi?

ORIOL: (fúnebrement): Aquesta vegada tota la retòrica és poca.

EDUARD: Vull dir-li, Rosina, que una situació extraordinària exigeix un estatut extraordinari. Som dos homes: l’Oriol i jo. Una sola dona: vostè. Jo l’estimo. El seu marit —marit en aquella societat que no hem de reveure— comprèn, es fa càrrec…

(Oriol llança un sospir sonor i dislacerant.)

EDUARD (després de mirar a Oriol): …Vencent els impulsos atàvics del seu cor, es fa càrrec dels deures que ens imposa a tots el paper de fundadors d’una societat nova…

ROSINA (interrompent): Ah, això és horrorós! Jo no em faig càrrec de res!… Ni us entenc! Però només l’endevinar ja m’esgarrifa. És a dir, que vosaltres us haveu posat d’acord per compartir la meva existència… com si jo fos una criatura sense ànima!… una joguina!

EDUARD (tímidament, amb gran prec). Rosina… recordi que vostè mateixa…

ROSINA (furiosament): Perquè recordo qui som i d’on venim, m’esgarrifa la proposta que heu tingut el cinisme de fer-me. (Sanglotant.) Quina brutalitat! Déu meu, quina vergonya!

ORIOL: Estimada Rosina; no hi havia cap intenció d’ofendre’t…

ROSINA: Tan feliç com era entre vosaltres. (Refent-se.) Però això no pot ser i no serà! Perquè hàgim tingut la desgràcia de caure en aquest racó de món, no hem d’esdevenir uns salvatges. Aquí com a tot arreu, nosaltres som unes persones com cal… Oriol. (Se li acosta i li pren les dues mans.) Mira’m: tu no seràs capaç d’acceptar una situació ignominiosa. Pensa que sóc teva davant de Déu i davant dels homes…

EDUARD: Els homes? (Girant-se i mirant a l’entorn.) Però l’únic home espectador, l’únic home passiu, l’únic home testimoni, sóc jo!

ROSINA (entregirant-se per mirar a Eduard): I què? Vostè sol representa tota la Humanitat.

ORIOL (dirigint-se a Rosina, compungit): Perdona’m, perdona’m… El canvi de clima, les exigències de la vida material, els sofismes d’aquest… (Per Eduard.) M’he deixat entabanar.

ROSINA (fent-li una moixaina): Perdonat. (Desfà l’abraçada i s’acosta a Eduard.) I vostè (li pren les mans i el mira de fit a fit), ¿com ha pogut imaginar una monstruositat semblant? Vostè que fins avui ha estat un company discret, ple de respecte, ple de delicadeses… Vostè que era la imatge de l’amistat perfecta! Per què es voldria canviar?

EDUARD (sordament): És que em condemnes a la desesperació i al suïcidi.

ROSINA: Fugi, ximplet! Ni es desesperarà ni es suïcidarà, jo li en responc. (Entregirant-se per al·ludir també a Oriol.) Que sou exagerats els homes! Jo no sé quina febre us agafa de capgirar les coses! (Somrient.) Revolucionaris!… Vine aquí. Oriol… (Resten tots tres al bell mig de l’escena; Rosina posa una mà damunt de llurs espatlles.) ¿Em jureu no tornar mai més a parlar d’aquest tema? Em jureu ni tan sols recordar-lo?

ORIOL: T’ho juro, Rosina!

EDUARD (redreçant-se, com qui ha pres un determini): Vaja! Jo també ho juro.

ROSINA: Així, així… ¿No hem passat un any vivint com Déu mana? Doncs, igual sabrem passar tota la vida. I ara anem a dinar.

(Pren el seu marit pel braç i el fa girar de manera que resta d’esquena a l’escenari; de seguida abandona una mà a Eduard, qui cuita a besar-la.)

Oriol, hi ha mongetes; no te’n recordes?

ORIOL: I és veritat! És una data ben assenyalada la d’avui.

ROSINA (somrient, a punt d’entrar dins la cabana amb el seu marit, es detura un instant, per dir): Eduard: no deixi de comentar-la en el seu dietari.

EDUARD: No tingui por. L’he compresa tan bé! Fa un any només ens salvàvem nosaltres: avui hem salvat vint segles de civilització!

TELÓ





CARLES SOLDEVILA i ZUBIBURU (Barcelona, 1892 - 1967). Cursà els seus estudis a la Universitat, d’on sortí llicenciat en Dret. L’any 1916 guanyava per oposició una plaça en els organismes provincials i, durant molts anys, exercí de funcionari. Però la seva autèntica vocació anava per uns altres camins i ja es manifestà en els seus temps d’estudiant: als disset anys ingressava al periodisme i en el seu transcurs aconseguí una envejable notorietat amb el «Full de Dietari», que fou potser la secció més llegida de La Publicitat. Cultivà amb èxit la poesia, però el seduí molt més la prosa literària, escrita amb una elegància i una pulcritud extraordinàries. Després de molt exercitar-se en el conte es llançà a la novel·la, en la qual se significà amb Fanny (1929), que ha estat diverses vegades reeditada, Eva (1931), Valentina (1932) i la trilogia «Els anys tèrbols» (Moment musical, 1936; Bob és a París, 1952; i Papers de família, 1960). Pompeu Crehuet l’inicià al teatre, on va aconseguir èxits molt notables amb obres com Civilitzats, tanmateix! (1921), Déu hi fa més que nosaltres (1925), Els milions de l’oncle (1927) o Bola de neu (1927). Les seves obres completes, que inclouen, a més de la producció narrativa i teatral, un gran nombre d’articles i una important quantitat de traduccions, van ser editades en la «Biblioteca Perenne» de l’editorial Selecta, el 1967, any de la seva mort.





