Marcus Garvey, empresonat a Londres, pot ser condemnat a mort. L’acusen d’haver assassinat dos germans, William i Richard, aristòcrates anglesos, en una expedició per trobar diamants a la selva del Congo. Per salvar Garvey, el seu advocat encarrega a un escriptor anònim que l’entrevisti a la presó i escrigui el relat del que va passar de debò a l’Àfrica, amb l’esperança que el llibre pugui ser útil per la seva defensa.

La història avança en dos escenaris molt contrastats: d’una banda, vivim la convencional societat anglesa del temps de la Gran Guerra, amb els pintorescos personatges de la pensió de la senyoreta Pinkerton; de l’altra, l’acció trasllada el lector a un llunyà racó de la selva, on els aventurers descobreixen, atònits, un món subterrani estranyament habitat.

Amb la força narrativa dels grans novel·listes clàssics i la capacitat de crear en cada llibre un nou univers literari, l’autor s’emporta el lector a la frontera entre veritat i mentida, crueltat i tendresa, ironia i èpica.





Albert Sánchez Piñol





Pandora al Congo


Premi Crítica Serra d’Or de novel·la 2006



ePUB v4.0

vidadoble 17.07.13





Títol original: Pandora al Congo

Albert Sánchez Piñol, 2005

Edició digital: vidadoble (v1.0)

Segona edició: vidadoble (v2.0)

Tercera edició: EpubCat (v3.0)

Tercera edició: Epubqüest (v4.0)

ePUBCat base r1.3





El Congo. Imaginem-nos una superfície tan gran com Anglaterra, França i Espanya juntes. Imaginem-nos, ara, tota aquesta superfície coberta d’arbres d’entre sis i seixanta metres d’alçada. I, sota els arbres, no res.

* * *

Per què torno a escriure el mateix llibre, la mateixa història? Fa més de seixanta anys que va ser escrit per primera vegada. En el seu moment va fer soroll, el van lloar, li van ploure totes les benediccions.

Ahir, després de molt temps, vaig tornar a llegir-lo. Jo n’era l’autor, i tanmateix no em reconeixia en el noiet que l’havia escrit. Aquelles pàgines havien creuat el temps, tot el meu temps. Però no arribaven fins a mi.

Per què hauria de tornar a explicar la mateixa història, escriure el mateix llibre? Per ella? No ho sé. Potser per alguna cosa encara més gran que ella.

Quan tot es va acabar li vaig fer un poema.

Estimada Amgam:

Tu: boira sota terra.

Jo: talp sense ales.

Entre tu i jo: totes les pedres del món.

Massa vist:

Winchester & Smith & Wenson,

confitura d’ulls

i escarabats ofegats

en una ampolla de xampany.

Mai vist:

guerres verticals,

torxes sota la pluja,

i l’escalfor d’una cafetera

rere una pell de farina.



És molt dolent, ja ho sé. Però el llibre que s’ajustava al guió era l’altre. Ara ens ho permetrem tot.

* * *

El Congo. Un oceà verd. I sota els arbres, no res.





1


Aquesta història va començar amb tres enterraments i va acabar amb un cor trencat: el meu. L’estiu de 1914 jo tenia dinou anys i era mig asmàtic, mig pacifista i mig escriptor. Mig asmàtic: tossia la meitat que els malalts però el doble que els sans. Mig pacifista: perquè en realitat jo era massa tou per militar contra les guerres, només estava en contra de participar-hi. Mig escriptor: la paraula «escriptor» és massa pretensiosa, i fins i tot quan dic «mig escriptor» exagero. Em dedicava a escriure llibres per encàrrec. O sigui, que era un negre literari. (En el món editorial s’anomena «negre» qui escriu llibres que signen els altres).

Qui se’n recorda, avui en dia, del Doctor Luther Flag? Ningú. I ben oblidat que està. Però abans de la Gran Guerra gaudia d’una certa popularitat. Era un d’aquests escriptors de novel·les barates. Totes les històries del Doctor Flag (mai vaig saber si realment era doctor) tenien l’Àfrica com a escenari i ocupaven vuitanta pàgines exactes.

A la contracoberta sempre hi apareixia la mateixa foto del Doctor Flag: un home amb una espessa mata de cabells blancs i barba rectangular a qui la vida havia guiat en línia recta pel camí de la saviesa. Inclinava el cos sobre una taula on s’estenia un gran mapa del continent negre. Amb el dit assenyalava algun punt ignot, amb l’altra mà sostenia un monocle davant de l’ull dret. La seva mirada insinuava tots els misteris.

Hi havia pocs llocs que oferissin un ventall d’elements narratius tan ampli com l’Àfrica negra. Els massai, els zulus, els rebels bòers. La sabana, la jungla. Elefants, cocodrils, hipopòtams i lleons, exploradors i caçadors. Tot això. Amb tants ingredients, tan suggeridors, i una imaginació desperta, era relativament senzill escriure un grapat d’històries fàcils. Però el Doctor Flag s’havia convertit en l’autor més prolífic de les lletres angleses. Feia vint anys que publicava tres novel·les a la setmana. Si cadascuna tenia les vuitanta pàgines de rigor, això volia dir que cada set dies escrivia dues-centes quaranta pàgines. Una mitjana, si no em fallen els càlculs, de 34,2 pàgines diàries. I ningú pot escriure 34,2 pàgines cada dia durant vint anys seguits. Ningú.

En aquella època vaig conèixer un tal Frank Strub. Strub feia de negre del Doctor Luther Flag. Va ser ell qui em va oferir la feina. Com que el Doctor Flag li pagava a tant el foli, a ell el que l’interessava era redactar el màxim nombre possible de pàgines al dia. Strub estava casat, tenia tres fills, i tres fills són un gran al·licient per fer hores extra. Però tot té un límit. Després d’una temporada a sou del Doctor Flag, Strub estava a punt de patir un col·lapse nerviós.

Tot i que feia poc que ens coneixíem, Strub era d’aquests homes amb qui s’intima fàcilment. Un dia em va convidar a dinar en un restaurant barat del nord de Londres ple de soroll i de proletaris. Hi havia tanta gent que els coberts els agafàvem amb els braços enganxats al coll, com les ales de les gallines al galliner. El soroll reverberava i per entendre’ns, encara que fóssim l’un enfront de l’altre, ens calia parlar amb veu de pregoner:

—Mira, Tommy —va dir Strub després de les postres—, si continuo així m’hauran de tancar en un sanatori. Però el vell Flag m’exigeix una quota de pàgines setmanals. Si no compleixo em despatxarà. És la seva tàctica. Explota el negre fins que el rebenta i després se’n busca un altre. No puc perdre la feina, Tommy, tinc tres fills.

—Carai, Frank —m’hi vaig solidaritzar—: és terrible.

—He pensat que podries ajudar-me. Et pagaré una mica menys del que ell em paga a mi. Jo em guanyaré una petita comissió per les pàgines que tu escriguis, és veritat. Però fes-te càrrec que tinc tres fills. A més, ets molt tendre, no tens cap experiència literària. M’arrisco. —Vaig dubtar una mica. Ell volia enllestir-ho ràpidament—: No t’amoïnis —va dir—, només hauràs de seguir els guions literaris del vell Flag. I recorda: vuitanta pàgines, ni una més ni una menys. És una exigència de la impremta. Vols el teu primer guió? —em va preguntar fent-me l’ullet—: Sí, és clar que el vols, et mors de ganes d’escriure’l. Doncs té.

I em va donar un parell de folis mecanografiats. Encara s’eixugava els llavis amb el tovalló i ja s’havia posat dret:

—Cambrer! Aquest noi paga el compte. —I girant-se cap a mi—: No et fa res, oi, Tommy? Ben mirat, t’he aconseguit una bona feina. Més que una feina: l’ocasió d’entrar al Parnàs. Me’n vaig. Avui encara no he acabat la meva quota de pàgines.

—Per quan ha d’estar escrit? —vaig demanar.

Strub va riure:

—Per quan? Per ahir. Afanya’t.

Un cop a casa em vaig llegir aquells folis. Hauria dit que Flag tenia pressa fins i tot per redactar els seus guions. Eren unes pàgines mecanoscrites a corre-cuita i de qualsevol manera. El guió es titulava Pandora al Congo. Va ser el meu primer contacte amb la indústria literària. Suposo que per això encara el conservo. Vet aquí.

PANDORA AL CONGO

Capítol 1:

—Faci el retrat d’un Jove Pastor Església Anglicana.

—Protagonista és cridat a acompanyar uns Pares Superiors de retorn a la seva missió africana.

(Recordi que el protagonista SEMPRE ha de ser JOVE i ATRACTIU, i per descriure la JOVENTUT i la BELLESA necessitem ADJECTIUS. Vostè ignora totalment l’art d’adjectivar, ja ho sé. Però començo a pensar que la seva intel·ligència, extraordinàriament limitada, fins i tot desconeix els conceptes de JOVENTUT i BELLESA).

Subtotal capítol 1:5 pàgines.

Capítol 2:

—Batalla espiritual a la Missió. Protagonista nota que la seva Fe trontolla un cop és a l’Àfrica pel contacte amb les misèries del paganisme. I és que el continent negre pot convertir-se fàcilment en una Caixa de Pandora, de la qual surten monstres i fantasmes interiors un cop l’obrim. (Entén ara el motiu del títol??).

—Protagonista s’interna a la Selva per reflexionar. Un Lleó vol Devorar-lo. Protagonista Domestica Lleó, a qui Bateja SIMBA.

—Protagonista i SIMBA (recordi, el Lleó domesticat) continuen passejant plegats selva endins. Es perden. Descobreixen un Castrum Romà!!!

(Nota: «Castrum» és un campament militar romà. No és que dubti de la seva cultura general. Si explicito el significat de «Castrum» és perquè dubto de la seva capacitat de trobar al diccionari qualsevol paraula de més d’una síl·laba).

—El castrum selvàtic està habitat per les restes d’una legió romana extraviada el segle I ABANS de Crist quan buscaven les fonts del Nil. La colònia ha anat disminuint i ara només queden dos legionaris modèlics molt rossos i molt militars.

(Òbviament NO tenim cap explicació plausible per justificar que uns legionaris romans s’hagin pogut perpetuar genèticament enmig d’una selva i sense suport de cap matriu femenina. Bé, aquest és el típic incident narratiu on no hi ha més remei que recórrer a la TEORIA DE LES ESPORES).

—Els dos legionaris romans mantenen una guerra indecisa amb tribus de pigmeus del voltant extremament bel·licoses, antropòfagues i reductores de caps.

Subtotal 2:25 pàgines.

Capítol 3:

—Protagonista no sap si fer conèixer la BONA NOVA DIVINA als dos legionaris (que la ignoren perquè els seus avantpassats van sortir de l’imperi romà el segle I ABANS de Crist, recordi). Com que no sap si ell ha perdut la fe, li sembla contradictori evangelitzar els legionaris.

(Entén aquesta subtilesa espiritual??????? Espero que sí).

Subtotal capítol 3:5 pàgines.

Capítol 4:

—Gran batalla entre horda de pigmeus antropòfags que assalta el castrum i legionaris romans que el defensen. Protagonista participa activament en la defensa, Simba també.

—Protagonista fa experiment científic amb 2 pigmeus capturats durant la batalla. Els trepana i vivisecciona en públic, i demostra que NO pertanyen al gènere humà, a diferència dels legionaris, que com ja he dit són rossos i parlen llatí.

—Abans no m’he recordat de dir-li que els dos legionaris emparaven una princesa bantu que era molt bonica però negra i que també havia arribat al castrum perduda. Els dos germans se l’estimen molt, però com que són molt castos no l’han tocat mai. (REMARQUI això). El nostre heroi també se n’enamora. Gran pugna interior entre el desig libidinós i el desig de santedat.

Subtotal capítol 4:15 pàgines.

Capítol 5:

—Hi ha un nou atac dels pigmeus, aquesta vegada en massa. Milions de pigmeus assalten el CASTRUM i exterminen els dos legionaris, tot i una heroica resistència. El protagonista no el maten, és clar, perquè s’acabaria la novel·la. Només el capturen. Simba és ferit en una pota. Davant de la catàstrofe el protagonista l’obliga a fugir, a despit de la resistència del fidel Simba, que es nega a abandonar el seu amo. Tot i així, al final Simba li fa cas i s’interna a la selva. Abans de tornar a la seva ciutat arborícola els Pigmeus passen la nit al castrum. El protagonista i la princesa són lligats en estaques paral·leles. La princesa confessa al nostre home que està perdudament enamorada d’ell!!!! Però els lligams impedeixen que el nostre home sucumbeixi a les passions de la carn. (Si plantegem l’escena d’aquesta manera tan hàbil s’evita que en el relat apareguin escenes de pecat, sempre incòmodes. Jutgi la meva habilitat narrativa! Això, senyor, té un nom que vostè desconeix en qualsevol de les seves variants: T-A-L-E-N-T).

—Pigmeus s’enduen el protagonista com a trofeu. La princesa bantu es queda al castrum amb un petit destacament de pigmeus encarregats de negociar la seva venda a comerciants d’esclaus àrabs. Un cop el protagonista arriba a la ciutat arborícola dels pigmeus es convoca una gran festa. (Viuen en cabanes construïdes entre les branques dels arbres, retrati’ls com micos amb certa intel·ligència manual). Horrorós espectacle nocturn. Pigmeus preparen l’olla on bulliran el protagonista. Pigmeus beuen sang en els cranis dels legionaris morts en combat. Bacanal: milions de pigmeus ballant i fornicant pertot arreu com un núvol de mosquits. (Bacanal, en efecte, però moderi les descripcions eròtiques. D’un degenerat com vostè pot esperar-se qualsevol cosa).

Subtotal capítol 5:10 pàgines.

Capítol 6:

—Al matí pigmeus volen bullir i devorar el nostre home. Protagonista els adverteix que si ho intenten «apagarà el Sol». (És, naturalment, un eclipsi que figura en el calendari astronòmic). Gran terror dels pigmeus quan el sol s’amaga. Simba, que l’ha anat a buscar fidelment tot i ferit, ataca els pigmeus amb molta ferocitat i hi afegeix confusió!

—Protagonista i Simba fugen.

Subtotal capítol 6:15 pàgines.

Capítol 7:

—Protagonista i Simba liquiden amb facilitat insultant els pocs pigmeus que s’havien quedat al CASTRUM romà custodiant la presonera. Alliberament apoteòsic de la princesa.

—Els esdeveniments han fet que Protagonista recuperi la FE en Déu. Gran decepció de la princesa quan el protagonista refusa l’oferta de matrimoni (exposi algun motiu raonable, el que vulgui, però que NO es casin. Les negrotes no es casen amb anglesos. I els amors fracassats són literàriament més rendibles, RECORDI-HO SEMPRE). Princesa bantu, Simba i protagonista tornen a Anglaterra. També s’endú un pigmeu particularment petit, és a dir, un pigmeu afectat de nanisme, com a mostra científica.

—Princesa bantu és molt feliç al convent, lleó Simba és molt feliç al zoo, pigmeu nan és molt feliç al zoo, protagonista els visita periòdicament i manté una amistat inexpressable amb tots tres.

Tota aquesta aventura el protagonista la recorda moltíssims anys després, quan ja s’ha convertit en l’arquebisbe de Canterbury i és molt reputat dins del món religiós.

Subtotal capítol 7:5 pàgines.

Total llibre: 80 pàgines.

Fi de Pandora al Congo

NO ES DESVIÏ DEL GUIÓ!

NO ESTALVIÏ ADJECTIUS!!

NO OBLIDI ELS TERMINIS DE LLIURAMENT!!!



Quan recordo els dies següents em faig creus de la meva candidesa. Era molt jove. I el fet de publicar m’infonia una mena de temor reverencial. Que jo no signés el llibre, o que fossin llibres amb coberta de paper, tenia poca importància. Si el llibre no agradava al Doctor Flag, els damnificats serien Frank Strub i els seus tres fills. I jo no volia que les meves vel·leïtats literàries perjudiquessin una família pobra.

Pel que fa a l’argument, m’estalviaré els comentaris. Pandora al Congo era la típica porqueria del Doctor Luther Flag. Però ja he dit que es tractava del meu primer llibre, bo o dolent, i estava disposat a escarrassar-m’hi. Volia documentar-me a consciència i em vaig tancar en una biblioteca pública. El tercer dia d’estudi havia arribat a poques conclusions però irrefutables:

1. Els pigmeus no eren antropòfags,

2. A la selva no hi havia lleons,

3. En què dimonis consistia la Teoria de les Espores?



En nom de la fantasia, i amb unes llicències literàries molt elàstiques, podia admetre que el protagonista domestiqués un lleó. O que una legió romana sencera es despistés Nil avall. Pel que feia als pigmeus, mai m’havia plantejat la qüestió de si pertanyien al gènere humà. El pitjor de tot era que els testimonis etnogràfics coincidien a descriure’ls com la comunitat humana més afable i anarquista de l’univers. Com se suposava que podien construir un imperi? Els pigmeus de Flag, doncs, no existien. I sense hordes de pigmeus caníbals no hi havia llibre. Però jo no m’atrevia a alterar un guió literari del mateix Luther Flag. Així que aquell mateix vespre vaig visitar Frank per exposar-li el problema.

Era molt tard i ja em penedia d’haver fet sonar la campaneta quan es va obrir la porta. Frank em va rebre en samarreta i calçotets, aquells calçotets tan ridículs que dúiem tots abans de la Gran Guerra. Al principi va somriure. Però quan va saber el motiu de la visita li va canviar la cara:

—Jo creia que venies a lliurar-me la novel·la, acabada i ben polida! —va dir des del llindar.

—És que a la selva no hi ha lleons, Frank… —vaig fer jo, tímidament.

—Lleons? Quins lleons? Naturalment que hi ha lleons, a la selva! Si el Doctor Flag diu que a la selva hi ha lleons és que n’hi ha! I punt! Si una legió romana no és capaç de trobar el camí de tornada, per què no es pot perdre una merda de lleó? O és que tenen brúixola, els lleons?

—Però Frank, els pigmeus no són caníbals…

—I a qui dimoni li importa que els pigmeus siguin caníbals o vegetarians! —em va tallar—. T’has tornat boig, Tommy? Vols que en Flag em pengi? És capaç de dur-me als tribunals. Podria acusar-me de qualsevol cosa, si s’ho proposés. Fins i tot de plagi.

Rere una finestra de la casa es va encendre un llum. Frank ho va veure i encara es va exaltar més:

—Mira què m’has obligat a fer! Els nens s’han despertat. Vols que hagin de dormir sota un pont? És això, Tommy? Vols provocar la ruïna d’una família sencera?

—No, Frank, és clar que no…

—Doncs torna a casa i escriu la punyetera novel·leta! Tres dies més, Tommy, tres dies i la vull aquí, mecanografiada i per triplicat. I ara vés-te’n! Fes servir cintes noves o el paper carbó no marcarà prou bé la tercera còpia. —Abans de tancar la porta va abaixar la veu. Però ara, més de seixanta anys després, encara puc sentir-lo—: Qui t’has cregut que ets, Tommy? Un científic? Un filòsof? Ara ets un escriptor, Tommy, un escriptor de merda.

Què vaig fer? Doncs vaig tornar a casa i vaig escriure Pandora al Congo en tres dies i dues nits. Strub no m’havia deixat ni que li preguntés en què consistia la Teoria de les Espores.

Al principi he dit que aquesta història va començar amb tres enterraments, i els morts encara no han sortit per enlloc. Però és que aquesta història encara no ha començat. Tot això només ho explico per situar la meva feina en el seu lloc just. En altres paraules: si algú es pensava que treballar de negre literari tenia algun encant espero haver-lo desencantat.

Després de Pandora al Congo van venir moltes novel·letes similars. Totes eren tan abominables com aquella, o més. Ja ho sé, costa de creure, però sí: podien ser pitjors.

L’estructura sempre era la mateixa. Patriòtica fins al deliri: els exploradors britànics eren gloriosos; els francesos, pedants; els italians, amanerats; els portuguesos, troglodites. Bíblicament militarista: la gran majoria dels protagonistes o eren missioners o eren militars, de vegades totes dues coses alhora: capellans castrenses. I d’un racisme reaccionari fins i tot per a l’època. Tots els personatges africans responien a dues categories: els nobles salvatges i els salvatges caníbals. Els primers podien aspirar a ser criats submisos, amb una intel·ligència que mai superava la d’una criatura de vuit anys. Els altres prefereixo oblidar-los.

Pel que feia als meus ingressos, no tenia queixes. És cert que Frank em pagava poc, molt poc. El vell Flag explotava descaradament Frank. I com que jo feia de negre d’un negre, havia d’assumir una doble explotació. No discutia que Frank s’endugués una part dels meus teòrics beneficis. Si no, quin sentit tenia que demanés els meus serveis? D’altra banda, jo podia entendre la situació d’un pare de família nombrosa.

Però un dia Frank no va presentar-se a la nostra cita. Acostumàvem a reunir-nos en un petit pub on intercanviàvem el material. Jo li lliurava la novel·leta que havia escrit i ell el guió de la següent. A tots dos ens interessava ser puntuals, així que després de tres quarts d’hora d’espera em sentia confús. Només una causa de força major podia explicar l’absència de Frank. Vaig pensar que devia estar malalt, o que devia tenir algun fill amb varicel·la, o tots tres alhora, vés a saber. Finalment vaig decidir anar a casa seva.

La dona que em va obrir era negra. Em va sorprendre que Frank estigués casat amb una negra. El 1914 les parelles mixtes eren raríssimes, però vaig pensar que la seva afició per l’Àfrica potser havia començat amb aquell matrimoni. La dona estava feta un feix de nervis, i només va dir:

—És amic d’en Frank? Passi, si us plau!

Em va dur al dormitori a corre-cuita i va assenyalar el llit.

Certament, Frank no s’havia presentat per una causa de força major: era mort. Tenia un ull obert i l’altre tancat, com si fes l’ullet a l’eternitat. Ja he dit que Frank no figurava entre el meu cercle d’amics íntims, ni de bon tros. Però tothom es commou davant d’una cosa així.

—Oh, senyora Strub! L’acompanyo en el sentiment! —em vaig exclamar, abraçant-la fraternalment—. Si necessita alguna ajuda, per a vostè o els seus tres fills, no dubti a demanar-me el que sigui; el que sigui, de debò. Pobre Frank! Pobra canalla!

Però la dona arronsava les celles, i de seguida vaig notar que les meves paraules desafinaven.

—Quins fills? —va dir la dona negra—. Que jo sàpiga en Frank no té fills, és solter. —I tot seguit es va corregir—: Era solter.

Jo no entenia res. Vaig fer una passa enrere.

—Solter? I amb qui parlo, doncs?

—Teníem un acord. La nit del dijous dormíem junts. Avui m’he despertat i era mort —tot això ho va dir evitant els meus ulls. De sobte va adquirir un to més vivaç—: Em sembla que el conec. Vostè no és el jove que un vespre va trucar a la porta? El vaig veure per la finestra.

A aquelles altures gairebé tota la producció literària de Luther Flag era cosa meva. Havia perfeccionat el sistema i era capaç d’escriure les tres novel·letes setmanals. De fet, moltes vegades les començava abans de rebre els guions i tot. Frank es limitava a corregir la puntuació (sempre he estat molt dolent amb els punts i les comes, i sobretot amb el punt i coma), a rectificar aquells paràgrafs on els protagonistes eren poc patriòtics i a censurar aquells altres on els negres eren massa intel·ligents.

Desorientat, vaig seure en una cadira amb el barret a les mans. Em mirava el llit i pensava moltes coses, o potser no pensava res. Ja no me’n recordo. Fa més de seixanta anys que Frank Strub va morir.

—Quin gran escriptor perd el món! —va dir la dona, ara més compungida.

—Sí, un gran escriptor… —vaig dir jo amb la veu buida.

—Coneix el Doctor Flag? —em va preguntar, ara més alegre. Realment tenia un caràcter voluble.

—En tinc alguna referència, sí —vaig dir jo, sense escoltar-la gaire.

—Vol saber una cosa? Doncs resulta que el Doctor Flag no escriu els seus llibres!

I va riure, encara més alegre.

—De debò? —vaig dir.

—Sí. Però sap què és el més graciós de tot?

—Deixi que ho endevini: en Frank escrivia les novel·les del Doctor Flag.

—No! Això és graciós, però és graciós i prou. El més divertit és que el Doctor Flag creu que les escriu el senyor Spencer!

Vaig fer un bot:

—I qui és el senyor Spencer?

—El senyor que passa els guions literaris a en Frank. El senyor Spencer feia de negre del Doctor Flag fins que un dia va proposar a en Frank que les escrivís ell, les novel·les. Des d’aquell dia l’Spencer es va limitar a passar els guions del Doctor Flag al pobre Frank. —Altra vegada va tornar a caure en la melangia—: Pobre Frank. Un guió el pot fer qualsevol. El que compta és escriure la novel·la, oi que sí? —I més indignada—: L’Spencer tenia molta barra! No em cansava mai de dir-l’hi, al pobre Frank…

Vaig exigir-li que em donés l’adreça del tal Spencer. Em vaig posar el barret, ella va veure que me n’anava i va assenyalar el llit:

—I ara? Què faig amb en Frank? Ha dit que m’ajudaria, oi?

Però jo vaig pensar en totes les comissions que Frank Strub s’havia embutxacat a costa meva, simplement fent d’intermediari entre el tal Spencer i jo, i vaig dir:

—Crec, senyoreta, que ja l’he ajudat prou.

La dona em va retenir un moment pel colze. Potser havia entès qui era jo i què hi feia allà. En el to d’algú que confirma una sospita em va dir:

—Vostè és escriptor, oi que sí?

No sé per què, però em vaig sentir com un delinqüent descobert in fraganti.

—Sí, i vostè una puta —vaig dir.

Les dues acusacions s’havien equilibrat i me’n vaig anar. A casa del senyor Spencer, és clar. Estava segur que el tal Spencer seria el primer interessat que substituís Frank Strub. Ben mirat, només havíem de convertir en oficial una relació de fet. Jo esperava, naturalment, que un cop alliberat del recàrrec que significava la mediació de Strub els meus ingressos augmentessin.

A casa de Spencer no hi havia ningú. Un veí que es recolzava a la barana de ferro que separava els dos jardinets que precedien l’entrada em va veure. Em va assenyalar amb el dit i va dir:

—Ve a donar el condol a la família Spencer? Afanyi’s! Fa deu minuts que la comitiva fúnebre ha sortit cap al cementiri.

No m’ho podia creure: el tal Spencer també era mort! El veí me’n va explicar els detalls: aquell mateix matí l’havia aixafat un tramvia. Les rodes havien partit el cos en dues meitats, com una guillotina motoritzada.

Què podia fer? Vaig anar al cementiri, no hi perdia res. La meva esperança era trobar-hi algú que conegués el negoci de Spencer, poder explicar-li qui era i que em recomanés a Flag. La veritat és que no estava gens segur de què hi anava a fer. Però hi vaig anar.

No em va costar gaire localitzar el funeral de Spencer. Entre les làpides que sobresortien de la gespa, hi vaig veure una rotllana de gent congregada al voltant d’un pastor que llegia la Bíblia i mencionava el nom del traspassat. Un home gras, de galtes vermelles i coll curt, es mantenia en l’última fila dels assistents. Era tan baixet que per veure alguna cosa havia de fer un saltiró de tant en tant, elevant-se per sobre dels caps dels assistents que tenia al davant. Vaig apropar-m’hi.

—Quina desgràcia, quin accident tan estúpid —li vaig xiuxiuejar per tal d’encetar una conversa—. La mort sega els peus dels millors.

L’home va girar el seu coll curt:

—L’Spencer bona persona? L’Spencer era un malparit. Jo sóc aquí per cobrar un deute. —Sorprenentment es va posar a riure en veu baixa—: Diuen que els embalsamadors han tingut molts problemes.

—Problemes?

—Sí. L’Spencer no ha estat l’única víctima del tramvia. Les rodes han tallat dos homes per la cintura, l’Spencer i un altre. Com que duien pantalons molt semblants, ara no saben si l’enterren amb les seves cames o amb les de l’altre.

Va haver de tapar-se la boca amb la mà per contenir el riure. Jo vaig pensar en veu alta:

—Quina coincidència…

—No tanta. Podria dir-se que ha estat un accident laboral. L’Spencer era escriptor, l’altre home li passava les instruccions per escriure un dels seus llibres.

—El guió literari?

—Sí, bé, com es digui. Guió, instruccions, manual, a qui li importa? Es van distreure un moment i tururut viola. Així és la vida.

—I vostè com sap tot això?

—Perquè ell mateix m’ho va explicar. Li vaig fer un préstec amb la promesa que me’l tornaria el mes següent amb interessos, quan hagués cobrat els tres llibres que estava escrivint. Imagini’s! Escrivia tres llibres alhora! Però per escriure’ls necessitava un manual d’instruccions.

—I com és que sap tants detalls de l’accident?

—Perquè hi era. Feia setmanes que el seguia per cobrar el deute, coneixia tots els aspectes de la seva vida. L’Spencer i l’altre s’acomiadaven després d’haver-se intercanviat els papers de costum. Vaig veure com el tramvia els partia en dos trossos. Quatre trossos, per ser exactes. —Va arrufar les celles—: Però jo he de cobrar un deute i juro per Déu que el cobraré…

Vaig tenir una revelació. Vaig prémer la màniga de l’home gras tan fort que em va mirar com si temés que l’agredís:

—I qui era l’altre mort? —vaig exclamar-me—. El Doctor Flag?

—El Doctor Luther Flag? I ara! És clar que no! —va dir l’home—. El Doctor Flag és un gran escriptor. Per l’amor de Déu! Jo no sé què dimoni escrivia l’Spencer, però si hagués escrit tan bé com el Doctor Flag no tindria deutes. —Se’m va apropar una mica més—: Vostè coneix l’obra del Doctor Flag?

Jo mirava els núvols, pensant en veu alta:

—Així doncs, si l’altre mort no és en Flag, qui deu ser?

—Tinc la col·lecció completa de les obres del Doctor Flag. Tota menys un número de l’abril del 1899 que està exhaurit. Vostè no el deu tenir, per casualitat? Pagaria un preu raonable. —I va començar—: Un regiment espanyol de Cuba és enviat a perseguir un vaixell d’esclaus amotinats. Els negres s’han apoderat de la nau i tornen a l’Àfrica. Però el regiment espanyol persevera i els segueix fins a l’interior de la jungla. Allà hi ha una gran batalla campal entre la tribu de negres i el regiment espanyol. —Vaig arribar a l’única conclusió que podia arribar: que Spencer no era res més que un altre Frank Strub. Spencer només rebia els guions, que acte seguit lliurava a Frank, i Frank a mi. Per tant, per sobre de Spencer encara hi havia un altre home. Un home que rebia els guions directament de Flag, guions que cedia a Spencer, Spencer a Frank i Frank a mi. I aquest home també era mort. Sota les rodes del mateix tramvia que Spencer—. Enmig del combat arriba un missioner anglès, que comunica a uns i altres que Cuba ha estat alliberada pels americans i s’ha abolit l’esclavatge. La batalla és absurda!

Aquell individu s’estava convertint en un borinot. No em deixava pensar:

—Però de quina punyeta de regiment em parla? —vaig remugar—. D’on surt aquesta guerra entre tribus de l’Àfrica i espanyols de Cuba?

—És l’argument de la novel·la que em falta. El recorda? Si el recorda és que l’ha llegit, i si l’ha llegit potser la conservi. Admeto ofertes. Deu xílings? Puc negociar-ne el preu.

Allà no hi tenia res a fer. Me’n vaig anar amb el cap cot i cavil·lant. Em sentia derrotat, tot i que no sabia ben bé per qui.

Estava a punt de sortir del cementiri quan em vaig creuar amb un altre enterrament. Tots els funerals són iguals. Un cercle de gent plorosa; un pastor que lamenta la mort i lloa el difunt. No em volia aturar, però vaig sentir la paraula «tramvia» i la paraula «accident».

Era l’altra víctima, és clar. O sigui: el tercer i últim individu que s’interposava entre Flag i jo. I entre els que presenciaven la cerimònia, a primera fila, hi havia un home amb els cabells més blancs que la neu.

A la foto de les contracobertes no s’apreciava aquell nas vermell solcat per finíssimes venes violetes. Ni que coixejava del peu dret. Però era ell. Indubtablement era el Doctor Luther Flag. Havia acudit a l’enterrament del seu negre. El seu capatàs de negres, si som exactes.

De sobte vaig recordar els guions, o més ben dit, les notes afegides. I he de dir que les notes de Pandora al Congo eren extraordinàriament amables. En alguns guions havia arribat a qualificar el seu negre de lepra literària, genocida d’adjectius o gitano analfabet. Vaig pensar també que, encara que ell no ho sabés, el negre a qui havia dirigit els escarnis dels últims guions era jo mateix. No coneixia personalment Flag, però podia estar prou segur que no passaria a la història com l’Abraham Lincoln dels negres literaris.

Vaig esperar que la cerimònia s’acabés per apropar-m’hi. Quan la gent ja es dispersava vaig anar cap a ell. Em va mirar malament des d’un bon principi. Jo vaig oferir-li la mà. Les seves descansaven sobre un bastó de pom blanc. No tenia cap intenció d’encaixar. Es mirava la meva mà valorant les possibilitats que li contagiés alguna infecció dèrmica. Totes les seves sospites s’amagaven rere una veu dolça que parlava com si ens separés una gran distància:

—Tinc l’honor de conèixe’l, jove?

—D’una manera indirecta, senyor —vaig dir alegrement—: sóc el negre del negre del negre del seu negre.

Va ser un greu error. Flag no va adonar-se que teníem interessos comuns, que només m’estava presentant voluntari per reemplaçar els caiguts en combat. Al voltant nostre encara hi quedava gent. Flag devia pensar que potser m’havien sentit i que les meves paraules qüestionaven el seu honor. O potser era de natural irascible. O potser ni tan sols estava al corrent de tota la indústria delegada que la seva obra havia generat, l’última baula de la qual era la meva humil persona. La qüestió és que va obrir la boca a mitges, indecís. Sota la barbeta de l’home s’estenia una generosa papada que va inflar-se com la d’un pelicà que acaba d’endrapar una tonyina. Les galtes se li van tornar de color carabassa, el nas va envermellir encara més. I quan tota la cara li bullia com un tub de laboratori, quan l’efervescència de colors feia témer que el crani li explotaria, en aquell moment va vomitar:

—Jo a vostè ni el conec ni tinc cap interès a conèixe’l! I si tingués vint anys menys el reptaria a un duel a cops de sabre!

Va alçar el seu bastó de caoba amb tota la intenció d’obrir-me el cap. Quan estava a punt de caure’m al damunt, per instint, vaig atrapar el bastó per l’altre extrem. El vell Flag va oblidar-se momentàniament de la noble causa d’assassinar-me. Ara lluitàvem per la propietat del bastó, cadascú estirant per una punta. Semblàvem dues criatures jugant a estirar la corda. I va ser així com va iniciar-se una vil renyina.

—Deixi estar el meu bastó! —deia ell—. Deixi’l estar!

—Però si és vostè, que m’està atacant! —volia aplacar-lo jo.

—Fora d’aquí! Vostè és un xantatgista àrab! Un corb fariseu! Un escarabat sense ales! Deixi estar el meu bastó!

Quina escena més penosa. Però aquells insults van desbordar els dics de la meva tolerància. Jo era un arquitecte amb sou d’escura-xemeneies. I Flag, la causa de les meves penúries. S’emparava rere un nom aconseguit a costa de la feina d’innombrables negres literaris, tots tan anònims i tan mal pagats com jo. I aquell apòstol d’una literatura de claveguera es permetia abocar damunt meu més greuges dels que havien patit els savis de Sió. Vaig contraatacar amb una estrebada encara més forta:

—I vostè és un vell cràpula, un miserable escanyapobres, un impostor faraònic!

—Com s’atreveix a infamar-me! —va replicar, estirant encara més fort—. La meva obra ha inspirat vint-i-cinc promocions d’oficials britànics!

—Potser per això els zulus van massacrar l’exèrcit anglès a Isaldwhana! I els sudanesos a Khartum! I els bòers a Sud-àfrica! Ara m’explico tots els nostres desastres d’ultramar!

—Deixi anar el meu bastó! És un regal personal de l’emperador del Monomotapa! Fora d’aquí, sicari oportunista!

—Sicari oportunista? Jo? Doncs vostè és un ambaixador del mal gust literari! I un proxeneta de les lletres! Aquí té el seu fumut bastó! Ja se’l pot quedar!

Vaig limitar-me a obrir les mans. Però a causa de la força acumulada Flag va caure de cul i va rodolar per terra. Semblava una tortuga panxa enlaire. Ja no tenia edat per a aquells esforços. A terra, Flag esbufegava com un peix fora de l’aigua. Va rebre ajuda d’immediat. En sentir els nostres escarafalls, els assistents a la cerimònia, que ja es disgregaven, s’havien tornat a congregar per seguir de prop la baralla. Un admirador intentava alçar-lo pel colze, una dona va ajupir-se i li eixugava el front amb un mocador. Tots els presents eren, no cal dir-ho, partidaris de Flag.

Aquella multitud m’escridassava com si fos un criminal pujant al patíbul. Em vaig sentir completament fora de lloc. Era molt jove, i la joventut és l’estat d’ànim més susceptible a les injustícies. Però què podia fer? Tothom abominava de mi i res del que al·legués milloraria les coses. Em notava a les galtes una escalfor de forn, devia tenir les orelles vermelles com pebrots. Em vaig planxar els pantalons amb les mans tan dignament com vaig poder, vaig recollir el meu barret i em vaig retirar.

Seixanta anys després em vénen ganes de riure: Flag, el cementiri, l’òpera bufa en què s’havia convertit tot. I tanmateix, en aquells moments, mentre creuava la gespa del cementiri, no hi veia cap gràcia. Jo era una mena d’olla a l’interior de la qual bullia tota la indignació humana. Però no m’havia allunyat ni vint passes quan algú em va dir:

—Perdoni. Això és seu.

Al principi no li vaig fer gaire cas. Era un d’aquells homes on no hi destaca res, radicalment insípid. Vestia amb una elegància discreta i semblava que ja hagués nascut calb; era una calvície total, perfecta com una lluna plena. Les faccions de la cara, molt netes, recordaven els retrats del jove Nietzsche. Però allò era tot. Allò i un petit bigoti sota el nas, prim com una patilla.

Em devia haver seguit, perquè m’oferia un paquet de folis relligats amb cordills. Ja ni recordava que aquella jornada infausta havia començat per culpa de Flag. Vaig parar les mans atordit i per inèrcia, perquè l’escrit ja no m’importava gens. L’home somreia:

—Ha pujat alguna vegada en un automòbil? Puc acompanyar-lo on vulgui.

No, encara no havia pujat mai en cap cotxe mecànic. I les emocions del dia em feien molt sensible a qualsevol ajuda, per inesperada que fos. Jo era un d’aquells a qui els sentiments enemics deixen muts. Vaig seure al costat del conductor encara sense badar boca. Tenia la gola seca. L’home va treure una petaqueta de whisky de la guantera. Vaig fer-ne un glop.

L’hi vaig explicar tot. Les meves relacions amb Frank Strub. Les ridícules històries que escrivia. La ignominiosa explotació que patia. La cadena de despropòsits que culminava en mi. A cada glop de la petaca encetava un tema nou. Però quan tot el fum havia sortit de l’olla vaig asserenar-me una mica. Què hi feia jo allà, a dins d’un automòbil, explicant la meva vida a un perfecte desconegut?

Em vaig fixar en les mans que guiaven el volant. Ningú pot dissimular l’edat de les mans. I el meu bon samarità era més jove del que aparentava. Tenia unes ungles roses com flamencs que s’ensorraven fondament a la carn. La calvície i el bigoti enganyaven. La roba, d’un tall clàssic, també. Els aires de respectabilitat li afegien anys, potser premeditadament. Em vaig sentir incòmode. Per primera vegada se’m va ocórrer que ell ho sabia tot de mi i jo no sabia res d’ell. Li vaig pregar que em deixés allà mateix, érem molt a prop del centre de la ciutat. Ell va dir-me que no tenia pressa. El mort era una amistat molt llunyana. Havia assistit a l’enterrament per compromís, així que tenia tot el matí lliure. Però jo hi vaig insistir. Quan sortia del cotxe em va donar la seva targeta. S’hi podia llegir: «Edward Norton. Advocat».

—M’agradaria tornar-lo a veure, senyor Thomson —va dir des de dins del cotxe—. És possible que els nostres interessos siguin complementaris. Vingui a visitar-me demà mateix, si us plau.

—Es pensa que em passaria pel cap denunciar en Luther Flag? Aquesta gent sempre guanya els judicis. I jo no puc pagar la minuta d’un advocat.

—S’equivoca —va riure—. Vull parlar-li d’una qüestió molt diferent. Vingui demà, a quarts de nou. La meva adreça és a la targeta.

Ens vam acomiadar. Però no vaig tenir temps d’allunyar-me gaire.

—Thomson! —em va cridar—. Es deixa una cosa. És la segona vegada que ho perd.

I altra vegada em va donar el paquet que contenia la novel·leta i les tres còpies.

—M’ha fet molta gràcia el seu rampell d’abans, amb el Doctor Flag. —I va afegir—: Busco un home apassionat. Fins demà.

Al Londres de 1914 hi havia molt pocs cotxes. Travessava Trafalgar Square quan vaig creuar-me amb un Rolls sense capota i un conductor amb guants blancs. Al darrere hi seia un vell adorable, amb les dues mans damunt d’un bastó amb pom d’ivori. El cotxe es va aturar en una cruïlla per permetre el pas d’un carruatge. Vaig aprofitar-ho per llançar el paquet de folis contra el crani de Flag mentre li engegava:

—Això és seu!

Se li va encastar al clatell com una pedrada. Espero que li fes molt de mal.





2


En aquella època vivia en una habitació llogada en un barri humil, un lloc on els humans i els ratolins lliuraven una guerra indecisa. Cent anys enrere, l’edifici havia estat una residència benestant. Els ornaments barrocs de la façana i les dues escales, una per als senyors i l’altra per al servei, parlaven d’un passat esplendorós. Però l’enèsima expansió de l’extraradi londinenc havia absorbit l’edifici. Allò va fer que decaigués irremeiablement. Sense adonar-se’n, aquella orgullosa residència campestre amb aires de gran balneari es va veure inserida en l’estructura urbana de la capital britànica. La culpa va ser de la Royal Steel, una indústria que es dedicava a fabricar locomotores i material ferroviari. La fàbrica es va establir molt a prop d’allí, i al voltant hi van aparèixer blocs de pisos obrers. Els camps de pastura i remolatxa van reconvertir-se en un barri pobre. El terreny va perdre valor, els rics van migrar a altres àrees i la categoria de la casa va davallar inexorablement. Quan vaig arribar-hi, l’edifici ja s’erigia com una relíquia demacrada, una illa enmig de blocs construïts amb maons vermells i vulgars.

Tot això ho explico perquè sense conèixer la història de la casa seria impossible entendre el caràcter de la senyora Pinkerton. Era la propietària i no havia tingut més remei que convertir la casa en una dispesa. Déu meu, de tot això fa una vida i encara tinc esgarrifances quan algú pronuncia el cognom Pinkerton.

Era una dona prima i estirada, l’esquena sempre dreta i ferma com un tub. Mai he vist un mentó tan arrogant, amunt i sempre amunt, com si un ganxo invisible el tibés. Tenia una expressió de conill, rumiant i ensumant a tota hora però sense idees. La seva vestimenta em repel·lia. Sabates negres, mitges negres, xal negre, abrics negres. Un monyo en forma de coco, també negre. No és que fos especialment pàl·lida. Però només coneixia la roba negra i, per un contrast inevitable, la seva cara feia pensar en una màscara de vainilla. No anava de dol (jo crec que només va estar trista el dia que es va morir la reina Victòria), vestia de negre perquè era l’únic color que tolerava. Aviat vaig comprendre que allò que realment la indignava era que la resta de la humanitat no estigués tan amargada com ella. I com que no podia estimar-me res d’ella, vaig intentar, almenys, odiar-la de la mateixa manera que els científics odien els virus: desapassionadament.

Però els meus esforços en aquest sentit no van fructificar.

Jo era un dels hostes més antics i, per tal d’estalviar-me uns quants penics, havíem arribat a l’acord que assumiria petites tasques de la casa. Avisar el lampista quan les canonades s’embussaven, distribuir el correu per les habitacions dels hostes, recollir les ampolles de llet de la porta. Coses així. Eren feinetes fàcils que assumia de bon grat. Però mantenir una conversa amb ella era com passejar per un bosc de cactus. Tenia una veu aspra, remota, era com sentir una mòmia que ens amenacés des d’ultratomba per haver infringit algun tabú sagrat. I cansava. El que em treia de polleguera eren les seves emboscades dialèctiques. La Pinkerton mai atacava de prop, a la baioneta, sinó com l’artilleria naval, bombardejant a milles de distància. El més irritant eren els seus circumloquis esgotadors. Era incapaç, per exemple, de dir:

—Senyor Thomson, què fa la bústia plena?

O:

—Senyor Thomson, l’aixeta no raja.

O:

—Senyor Thomson, on és la llet?

Juro que li hauria agraït la franquesa. En lloc d’això el que deia era:

—Hi ha algú que oblida quines són les seves obligacions setmanals.

Parlar amb ella implicava unes gimnàstiques difícils d’entendre per a qui no les hagués experimentat. Els meus circuits mentals havien de fer el triple esforç de preguntar-se: A: Qui deu ser aquest «algú»? B: Quina «obligació» he descuidat? C: Per l’amor de Déu, per què no parla clar?

Tot plegat pot semblar una nimietat, però no ho era. Hi ha tortures molt subtils. Imaginem-nos uns ulls que només busquen defectes. Unes orelles que només escolten blasfèmies. Algú, en fi, amb qui no es pot mantenir cap conversa relaxada i trivial. Cada vegada que obria la boca m’obligava a posar-me en guàrdia, intuir per on m’atacaria. Sempre havia d’estar pensant què devia estar pensant ella, i això esgotava. Érem una mena de jugadors d’escacs professionals, cadascú havia de preveure els moviments de l’altre amb cinc o sis jugades d’anticipació.

Un altre exemple: vaig trigar mesos a comprendre que odiava el tractament de «senyoreta». Mai m’ho va dir, ho vaig notar pels símptomes. Cada vegada que sentia la paraula «senyoreta» el mentó s’alçava i s’alçava, i mirava tan amunt que més d’una vegada em vaig preguntar si al sostre hi havia filtracions d’humitat. No. Era, només, que no volia que li recordessin que no tenia marit. Un dia vaig fer-ne la prova, vaig tractar-la de senyora Pinkerton en lloc de senyoreta, com si existís un imaginari senyor Pinkerton, i aquella tensió invisible que creava al seu voltant va alleugerir-se. Almenys una mica.

Que la senyora Pinkerton fos una bubota de carbó i una garsa soltera demostra que el gènere masculí és més espavilat del que algunes dones es pensen. Sense home, i per tant sense fills, li hauria agradat ser una d’aquelles institutrius de luxe que eduquen els fills del kàiser. Però no ho era. Només era una dispesera de barri magre, i la seva frustració no es podia mesurar en termes racionals. Confonia l’amor amb les bones maneres, i si li haguessin preguntat què era el que més l’amoïnava en aquesta vida hauria contestat, sens dubte, que li feia pànic fer tard al seu propi enterrament.

A més de la dispesera, l’altre habitant fix de la casa era Maria Antonieta. Es deia així, com la reina francesa decapitada, pertanyia a la senyora Pinkerton i era una tortuga, la tortuga més insòlita i més perversa que hagi existit mai. Havia nascut sense closca o havia sobreviscut a la seva pèrdua, no ho sé. No m’estranyaria gens que algun dispeser intolerant l’hi hagués trencat a martellades. I és que Maria Antonieta tenia molt mal geni. Qualsevol animal domèstic, fins i tot els periquitos, són capaços d’entendre unes mínimes normes bàsiques de conducta: «jeu», «calla», «fora», etcètera. Amb Maria Antonieta funcionava al revés: ella pressuposava que eren els humans els qui havien d’obeir-la.

Una tortuga sense closca és una cosa raríssima. Si ho pensem bé, les tortugues són uns animals ben estranys, amb les seves potetes d’elefant en miniatura, bec de lloro i una cua risible. I Maria Antonieta, a sobre, no tenia closca. Feia angúnia de veure, més prima que una salsitxa i la pell de rèptil tibant-li el cos. No podia amagar el cap enlloc, així que en una reacció altiva sempre el duia enlairat com un periscopi, reptant els humans a tenir el valor de criticar la seva monstruositat ambulant. Perquè Maria Antonieta no parava mai quieta, i quan es movia semblava un nedador epilèptic. Era impossible acostumar-se a una tortuga que corria com un escarabat, lliure del llast que significa la closca. De sobte notaves una ombra fugissera arrapada a les parets i girant cantonades. Maria Antonieta odiava qualsevol que la mirés amb cara d’astorament. O sigui: a tothom en general i Tommy Thomson en particular.

Oblidem-nos de Maria Antonieta. El que em resultava incomprensible era l’extravagant relació que mantenien la Pinkerton i el senyor MacMahon. Tot i el cognom escocès, era irlandès. Existeix el prejudici que tots els irlandesos són borratxos, bromistes i barroers, i sóc conscient que un escriptor hauria d’evitar els estereotips fàcils. Però és que MacMahon era exactament així. Catòlic, pare de set fills (o vuit, no me’n recordo), molt de la broma i amb unes maneres, sobretot a taula, que causarien greus escàndols en un reducte de pirates.

Va entrar a la dispesa poc després que jo. Tenia els bíceps una mica flonjos a causa de l’edat, però gruixuts com troncs del Canadà. Els cabells curts, amb un tall mariner, compactes com un raspall. Havia arribat a Londres com tants compatriotes seus, buscant sous més dignes dels que es pagaven a la deprimida Irlanda. Jo creia que no duraria ni tres dies, que la Pinkerton faria que el tanquessin a la presó, o directament al manicomi.

Treballava de sol a sol a la Royal Steel. A última hora tornava a la dispesa, brut i amb la cara negra. Sabies que havia arribat pel rastre de sutge que podies resseguir per tot el passadís. Recordo l’expressió de la Pinkerton la primera vegada que ho va veure. Feia pensar en un biòleg seguint el rastre d’una espècie desconeguda: un caragol d’una tona de pes que va deixant una bava de quitrà. La Pinkerton anava avançant pel passadís amb el cos doblegat com una ela, sense creure’s el que veia, fins que va topar amb la porta de l’habitació de MacMahon. Quin esglai! Semblava Martha convertida en l’estàtua de sal. Sal negra, en el seu cas.

Al vespre jo vaig haver de contenir el riure; ella, el plor. Tots els dispesers ja sopàvem quan MacMahon es va incorporar a la taula. Es va servir el menjar xuclant mocs nas amunt, tossint, esternudant i escurant-se la gola com si hi tingués espines de balena. El senyor MacMahon no menjava, deglutia patates com un cocodril la carn de zebra. I tenia el mèrit de fer-ho combinant cinc operacions simultànies: mastegar, glopejar, empassar, parlar i cantar.

Aquells dies hi havia pocs dispesers, dos o tres, i molt avorrits. No ens dèiem gairebé res perquè teníem poca cosa a dir-nos. MacMahon ho va interpretar a la seva manera:

—Que potser estan tristos? —va dir alegre—. Els cantaré una cançó irlandesa.

I va cantar-nos una alegre cançó irlandesa. No sé si va tenir gaire èxit, però puc assegurar que va tenir el mèrit de canviar la cara de la Pinkerton del blanc vainilla al verd carxofa.

El diumenge al matí li agradava passejar-se per la casa descalç, amb pantalons i uns elàstics de cuir. I res més. El podies veure a la saleta de descans. Un lloc ple de butaques, pintures dolentes d’avantpassats dels Pinkerton i un piano vell que feia tres dècades que no sonava. MacMahon es va prendre la llibertat de reconvertir la sala en una mena de taller. Reparava qualsevol artefacte casolà espatllat o malmès. Màquines de cosir, panys, prestatgeries i sabates. Ell ho feia per gust i nosaltres ens estalviàvem uns calerons, així que la Pinkerton ni tan sols va atrevir-se a protestar. Els dies festius els passava allà, cantant i treballant mig despullat, gratant-se el pit i una panxa de tambor tan peluda com el pit. Per a la Pinkerton aquell espectacle era la cosa més semblant a una orgia romana que hagués vist mai.

Era un home pràctic. També de pell molt dura. Jo crec que al desert del Kalahari hi deu haver pedres més sensibles que el senyor MacMahon. Un dia va demanar-me una de les meves novel·letes del Doctor Flag. Vaig prestar-n’hi un exemplar, realment encuriosit per saber amb quin criteri la jutjaria.

—Gràcies, Tommy —em va dir tres dies després, quan me la va tornar—, ja he arreglat la pota del llit. Em ballava una mica i la Bíblia era massa gruixuda.

En una altra ocasió va haver d’anar a Irlanda per no sé quins papers. Es va deixar el telegrama que havia enviat a la seva dona en una tauleta. Feia així: «setmana que ve vinc amb ferri STOP renta’t STOP».

Però el pitjor del senyor MacMahon eren els pets. Esclataven a primera hora de la nit, rere la seva porta, i podien sentir-se per tot el pis i per mig edifici. No exagero.

Després de conviure amb MacMahon, vaig concloure que era l’inventor de quatre categories de pets. Uns els vaig batejar com a pets Big Ben, rigorosament espaiats, com si marquessin les hores. Pum, pausa, pum, pausa, i així fins a dotze. Uns altres eren els pets Vickers, de menor intensitat sonora però amb la cadència d’una metralladora Vickers. La seva característica principal era que no tenien límit de quantitat. Podien ser deu, vint o trenta. Tots feien exactament el mateix soroll, MacMahon controlava a la perfecció la dilatació de l’esfínter i la dosi de gas alliberada. De vegades, però, MacMahon perdia el control i els pets semblaven un ramat d’ànecs salvatges, quac, quac, quac. Els tercers eren els pets violí: més fins, més llargs, com un gatet que maula perquè ha perdut la mare. A mi aquests m’empipaven molt. La quarta categoria, en fi, eren els pets Doctor Flag. Els vaig batejar així per una de les novel·letes del Doctor Flag, on una mena de diluvi universal africà, que havia de redimir l’Àfrica del paganisme, començava amb un gran tro; només un, però omnipotent.

Els pets Doctor Flag atacaven per sorpresa i no hi havia escapatòria. Quan esclatava un pet Doctor Flag tots els hostes ens desvetllàvem i ja no podíem tornar a dormir. Era un pet i només un, però eren bombes, bombes d’un calibre que l’any 1914 encara no havia ideat cap enginyer militar. Un terratrèmol que feia que obríssim els ulls i, esparverats, miréssim amb horror les bigues del sostre. De tots els dispesers jo era l’únic que li tenia prou confiança per plantejar-li el problema, encara que fos discretament. La seva resposta?: «Cosa dolenta fora del ventre».

Per què no el va fer fora, la senyora Pinkerton? Bona pregunta. El que més em sorprenia era que amb ell no practicava, ni de bon tros, cap de les seves tàctiques de mortificació individual. Mantenia una actitud àtona, totalment neutra. La Pinkerton es mirava el senyor MacMahon amb uns ulls muts, atents i perseverants. Una expressió que podia dir-ho tot o podia no significar res. Sense implicar-se, sense opinar.

La destarotava, crec. D’alguna manera comprenia que la seva sofisticada malícia hauria estat inútil contra un MacMahon, massa rude per entendre-la: per empipador que sigui un mosquit, mai traspassarà la pell d’un elefant. També és possible que MacMahon li despertés sentiments contradictoris. Com ja he dit, la Pinkerton era una burgesa arruïnada. Fugia dels proletaris com del tifus. Però en la figura de MacMahon els valors obrers i la urbanitat burgesa es combinaven d’una forma molt estranya.

Un exemple: quan se li escapava algun d’aquells horribles renecs irlandesos sempre hi afegia un educadíssim «excusi, senyora Pinkerton». I un altre: els diumenges es mig despullava, sí, però només quan tornava de missa. I de la seva responsabilitat com a pare de família ningú en podia dubtar: treballava com una mula i tot el sou volava a Irlanda.

També és cert que aquest mateix home tenia detalls. Després de missa, el senyor MacMahon sempre tornava amb un ram de flors per a la senyora Pinkerton.

—Hauria de posar sabó a l’aigua del gerro —deia MacMahon—. Les flors es conserven més temps.

—N’està segur? M’han dit que el bicarbonat és més eficaç.

—Bicarbonat en lloc de sabó? Hummm… Fem la prova.

Quan estaven plegats tenien una capacitat única per reconvertir qualsevol tema de conversa, fins i tot les flors, en una qüestió tècnica. Seien davant del gerro, mirant-se’l com algú que espera veure créixer un arbre, i s’estaven hores senceres opinant sobre la conveniència de posar-hi sabó o bicarbonat. A algú que no els conegués l’escena li hauria semblat absurda. La Pinkerton tenia la perversa capacitat de consumir tot l’oxigen d’una habitació. Però MacMahon en bombejava el doble, i d’aquesta manera s’establia una mena d’equilibri homeostàtic. Ni ells mateixos n’eren conscients, em sembla.

Quedava la qüestió dels pets. Però, ben mirat, MacMahon només es tirava pets a la seva habitació. El dret a la privacitat és una de les grans conquestes de la cultura moderna. Per què no podia tirar-se pets a la seva habitació, un home? A la seva habitació un home té dret a tirar-se pets i té dret a plorar. A principis de mes, quan cobrava, s’emborratxava. Era l’únic dispendi extraordinari que es permetia.

Podíem sentir-lo plorar tota la nit, borratxo. Recitava els noms de la seva dona i dels seus set o vuit fills, entre sanglots i gemecs. Això em permet transcriure un d’aquells típics, recargolats i exasperants diàlegs que la senyora Pinkerton i la meva persona podien mantenir. Em va dir:

—El senyor MacMahon està plorant.

Naturalment, la senyora Pinkerton pretenia alguna cosa més que descriure un fet objectiu. El que intentava suggerir-me era que «allò» la molestava, a ella i als altres dispesers, i que «algú» hauria d’aturar, reprimir o censurar el plor del senyor MacMahon, i que aquest «algú» era justament jo, Thomas Thomson.

I és que la màxima emoció que la senyora Pinkerton experimentava era la nadala que rebia cada any: la d’una agència d’assegurances que remetia la mateixa postal a tots els clients subscrits des de feia més de vint anys a la pòlissa d’immobles. A una dona així li costava molt entendre una cosa tan elemental com que un home, lluny de la seva terra i la seva família, plorés de pena. Jo crec que els sentiments li causaven el mateix espant que als lectors del Doctor Flag la jungla africana. No sabia quins perills s’amagaven allà dins, per pura ignorància, i per tant qualsevol aberració era viable. I si algun sentiment s’atrevia a expressar-se, incautament, el reprimia com si fos una tribu de caníbals en peu de guerra contra l’administració britànica.

La meva resposta va ser molt lacònica:

—Entri i digui-l’hi vostè mateixa.

En fi, si recordo aquest diàleg en particular és perquè va tenir uns efectes molts constructius: la senyora Pinkerton no va mencionar mai més la plorera del senyor MacMahon ni em va demanar que actués en cap sentit.

Del que acabo d’explicar es podria deduir que jo era més aviat infeliç. Ben al contrari. No hem de confondre l’al·lèrgia amb la primavera. Va ser, de fet, l’època més alegre i despreocupada de la meva vida.

La meva habitació era la més apartada de la casa, al fons d’un passadís. Això creava una mena de distància de seguretat respecte de la Pinkerton, els MacMahon i altres. Des de la finestra, a l’horitzó, podia veure com emergien les xemeneies de la Royal Steel. Els seus horaris marcaven el ritme del barri. Podia comptar fins a divuit tons diferents de gris. El gris dels núvols, de les façanes, dels sostres de les cases, del carrer, de les voreres i de l’empedrat. Quan plovia cada to es duplicava en un altre matís. No m’importava gens.

El meu mobiliari era tan o més senzill que el de l’habitació de Van Gogh. Una taula, una cadira, un llit, un armari i la meva possessió més valuosa: una moderníssima màquina d’escriure. Qui no ho entengui ha de pensar que érem a l’any 1914 i que jo escrivia.

M’havia criat en un orfenat públic, on, contra l’esperit de l’època, vaig rebre una educació acceptable. En aquell temps l’edat legal per abandonar els orfenats era els quinze anys. Però jo hi estava tan a gust, allà dins, i el personal de la institució amb mi, que mitjançant diverses argúcies legals van aconseguir que m’hi quedés quatre anys més. Durant aquells quatre anys afegits vaig treballar sobretot a la biblioteca del centre. Allà es va estimular el meu amor pels llibres. Tant, que quan vaig decidir abandonar l’orfenat voluntàriament, als dinou anys, ho vaig fer amb la ferma intenció de dedicar-me a la literatura. El dia que vaig sortir de l’orfenat em van pagar, amb estricte rigor comptable, els quatre anys que havia treballat com a auxiliar de biblioteca. Va ser un bon regal de comiat. Aquell coixí financer em permetria viure una temporada sense angoixes i dedicat a la literatura.

En qualsevol cas havia arribat a la dispesa amb la sana intenció de convertir-me en escriptor i m’hi aplicava amb disciplina espartana. Aprofitava la sirena de la Royal Steel per establir els meus horaris. A primera hora del matí ja tenia el dit índex a punt, tot esperant aquell udol agut per començar a teclejar. Escrivia i escrivia, i la meva jornada no acabava fins que la sirena em feia saber que havia arribat l’hora de plegar. Vivia, literalment, com un obrer de la ploma.

En aquells dies jo participava en una tertúlia de joves escriptors novells que suplien el talent amb la pedanteria. Va ser allà on vaig conèixer Frank Strub. Va venir un dia, només un. Quan recapitulo comprenc que venia a caçar un pollet com jo. El vaig conèixer, allà mateix va llegir algunes pàgines meves i em va citar al restaurant barat del nord de Londres. La resta de la història ja la coneixem. Pobre Strub? Pobre de mi.

El mateix Edward Norton em va obrir la porta del seu despatx. Vestia amb tanta elegància com al cementiri, amb corbata, camisa blanquíssima i una armilla de seda al damunt. El passadís de l’entrada donava directament a una estança habilitada com a despatx. Era, de fet, la part anterior del mateix pis on vivia, que havia reconvertit en oficina. Allò no perjudicava la imatge del professional. Aquella modèstia austera l’ennoblia, justament perquè no feia cap esforç per amagar el que era: el bufet d’un advocat que tot just començava la seva carrera. Les parets estaven recobertes de fusta fins a l’alçada dels ulls, i la fusta sempre és acollidora.

El dia que ens vam conèixer jo tenia les defenses baixes. Aquesta vegada no volia que Norton m’agafés desprevingut. Em constava que davant meu hi tindria un professional que exercia el seu ofici a dins i fora dels tribunals. Un home que mesurava cadascun dels seus gestos amb un compàs. Algú que dosificava la informació, que deia allò que li convenia dir i ni una paraula més. L’hi recriminava? Sí i no. Al capdavall, els advocats són com els metges: si són bons, no saps mai què pensen.

No va trigar gaire a fer ús de les seves estratègies de desgast moral. Em va fer seure davant seu i va dir:

—Un moment, si us plau.

Durant tot un minut, un llarg minut, es va dedicar a escriure alguna cosa amb una estilogràfica cara. Vaig tenir la seguretat que allò era un truc, que només dibuixava gargots. Però em feia esperar. Així remarcava la seva importància i disminuïa la meva, perquè qui fa esperar sempre està per damunt de qui espera. Jo no tenia altra alternativa que mirar-me el seu bigotet estret i la seva calba perfecta.

Va deixar l’estilogràfica i va fer un gest, un gest que li havia de veure moltes vegades: els dits junts com si pregués, formant una petita piràmide, tocant-se la punta del nas. Jo no hi era. Uns segons de meditació i va tornar a mi:

—Miri què he llegit aquesta nit. —I va assenyalar-me una novel·leta del Doctor Flag que descansava en un extrem de la taula. Casualment era la mateixa que havia inaugurat la meva carrera com a negre literari: Pandora al Congo—. L’ha escrit vostè?

—El nom de l’autor no és el meu —em vaig excusar—, però la vaig escriure jo, en efecte.

—Té una ploma àgil, doncs. Sempre he admirat els escriptors àgils. Hauria provat fortuna en el món literari si no fos per una falta d’imaginació congènita. La seva agilitat literària ve de família?

—No conec els meus pares —vaig dir—. M’he criat en un orfenat.

—Ho lamento. Suposo que ha tingut una infància molt dura.

—Vaig ser prodigiosament feliç.

Els orfenats tenien una fama pèssima. Per això el va sorprendre la meva resposta. Com que era una persona tan segura d’ella mateixa em vaig sentir orgullós d’haver-lo destarotat una mica. Va tornar a la literatura:

—Com s’ho fa per crear del no-res tota una història?

—No ho faig. Em limito a seguir un guió —vaig explicar-me secament—. Jo no creo res, només omplo buits.

Norton va fer un gest amb el cap:

—Potser té raó —va dir en el to d’algú que admet que no domina una matèria—, però continuo pensant que té una ploma àgil.

Suposo que no podia fer-se cap altre elogi d’aquella literatura ridícula. De tota manera, allò només havia estat pura cortesia, els prolegòmens de la qüestió que realment havia aplegat dos homes tan diferents. Va canviar de tema:

—Què li pagava el Doctor Luther Flag per cada llibre?

—En Flag no em pagava res —vaig dir. Encara estava indignat i el ressentiment m’aflorava a la veu—: En Flag pagava a un home, aquest home a un tal Spencer, l’Spencer a un tal Strub i l’Strub a mi. Cadascun m’espremia una mica més que l’altre.

—Doncs jo li pagaré tres vegades més. Així compensarem aquesta triple explotació.

No vaig dir res. Norton es va inclinar una mica sobre la taula.

—M’agradaria que m’escrivís una història, una història africana. El noi que l’hi explicarà es diu Marcus Garvey i és a la presó.

—I com hi ha arribat?

—Espera judici. L’acusen de l’assassinat de dos germans, Richard i William Craver. Ho té molt malament.

Em vaig interessar:

—La forca?

Norton va deixar anar un sospir de desencís, va obrir un expedient i va dir:

—Les proves l’acusen. El pitjor de tot és que no es tracta de dues víctimes qualssevol. Eren els fills del duc de Craver. —Jo no sabia de qui em parlava. Norton em va fer memòria—: El Sudan, el setge de Khartum…, se’n recorda?

—Ah! I tant! —vaig saltar—. Craver, l’oficial que no va poder rescatar el general Gordon, assetjat a Khartum. Anys després el van rehabilitar. I el van fer duc.

—En efecte —va assentir ell—. En William i en Richard eren els fills d’un patrici. I en Marcus un insignificant mosso de quadra. No crec que li donin gaires oportunitats. De moment només tinc una estratègia: presentar recursos per defectes de forma i així alentir els tràmits.

Les meves celles es van moure com un pont llevadís:

—Però jo desconec el món legal. Mai he redactat paperassa jurídica.

Norton tornava a ser el Norton infinitament segur d’ell mateix:

—No li caldrà. L’advocat sóc jo, vostè és el literat. Relati els fets segons la versió d’en Garvey, escrigui com si fos una novel·la. L’argument bé s’ho val —aquí Norton va adoptar un to més solemne—: en Richard i en William Craver van anar al Congo l’estiu del 1912. En Marcus els acompanyava com a assistent. Tots tres van endinsar-se a la selva fins a regions remotes. Però només en va tornar en Marcus. Va evadir la justícia fins que van enxampar-lo aquí mateix, a Londres, a finals de l’any passat.

—I les proves?

—Contundents. Hi ha el testimoni jurat de l’ambaixador anglès al Congo. També es va requisar el mòbil del delicte: dos diamants gegants d’un valor incalculable. La fiscalia té fins i tot la confessió d’en Garvey. Amb una sola d’aquestes proves n’hi hauria prou per penjar deu vegades un pocapena com en Marcus Garvey.

—De què li servirà que li escrigui una crònica in extenso dels fets del Congo?

—No ho sé —va dir Norton lacònicament.

—I doncs? Per què vol que redacti la versió d’en Garvey?

Va fer una declaració més retòrica que sincera:

—Perquè estic desesperat. —Norton va fer una pausa. Va meditar molt les seves paraules—: No tinc temps per prendre-li una declaració exhaustiva. Qui sap si llegint el relat íntegre podrem extreure alguna línia de defensa raonable. —Jo no sabia què dir. Ell va somriure—: Les seves novel·letes han distret la vida de moltes persones. Ara potser tindrà l’ocasió de salvar-ne una.

Des del seu punt de vista devien ser arguments prou sòlids, perquè ni tan sols em va demanar si acceptava l’encàrrec. També és cert que no m’hi vaig oposar. Vam enllestir alguns detalls i em va acompanyar a la porta.

Norton podia ser molt càlid i podia ser molt fred. Ho vaig descobrir en aquell moment. Durant el breu camí fins a la porta, al passadís, em va dir sense mirar-me i en un to entre alliçonador i recriminatori:

—Mai més pregunti a un advocat si els seus clients són culpables. Si Jack l’Esbudellador fos client meu defensaria els seus interessos. Però no hauríem de barrejar la vocació de defensar algú amb l’opció de creure en ell. Això últim pertany a l’esfera privada. I les meves conviccions més íntimes refusen la pena de mort. Quan l’estat mata ens equipara al pitjor dels assassins.

—El que vol dir és que en Marcus es mereix la forca?

—El que vull dir és que vostè té prou intel·ligència per formar-se un criteri propi. Ningú ha estat mai tan a prop d’en Marcus Garvey com vostè ho estarà.

Em va obrir la porta. Quan encara tenia la mà al pom va somriure. En algú com Norton aquell somriure tímid era tota una novetat.

—Sap què? —va sincerar-se—. Ara que compto amb vostè ja som tres, els involucrats en aquest assumpte. Un home, un esperit noble i un cavaller. Però no sé qui és qui, exactament.

—No l’entenc —vaig dir.

Norton va esborrar el somriure:

—El que va passar al Congo supera l’enteniment humà, Thomson. És una d’aquelles històries que ens fan dubtar de tot. Escolti-la i escrigui-la. Mai he sentit res de tan extraordinari. Mai. I vostè tampoc.

Ja he comentat que Norton es presentava al món com un advocat jove i ambiciós. La meva intuïció em deia més coses: que rere aquella sang de caragol hi havia una piconadora racional, sense amics ni enemics; un cervell privilegiat i una voluntat obstinada al servei d’uns interessos bàsicament egoistes. Un home així no podia estar al bàndol de Tommy Thomson. Hauríem de fer més cas a les nostres intuïcions.





3


La meva tasca va haver d’afrontar greus dificultats des del començament. Marcus Garvey encara no havia estat jutjat. Aquesta situació, tot i que sembli contradictori, m’oferia menys avantatges que inconvenients. No hi havia sentència ferma i, per tant, Garvey no podia acollir-se als drets que es derivaven de la condició de pres. Legalment només estava retingut a l’espera de judici. I el règim dels presos condemnats era més generós en un apartat fonamental per a mi: el de les visites. Pel que feia als reclusos provisionals, només s’admetien dues hores de visita cada quinze dies. M’hauria d’espavilar amb aquelles estonetes per entrevistar-lo, doncs.

Dos funcionaris em van escortar per l’interior del presidi. Travessàvem uns tallers i vaig veure que les serres, ribots i cartabons que feien servir els presos estaven lligats a les parets amb cadenetes. Em vaig deprimir: allà dins fins i tot els objectes complien condemna. Finalment vam arribar a una habitació gairebé nua. Una cel·la com les altres si no fos per la presència de dues cadires i una llarga taula rectangular. M’hi esperava un sergent amb bigotis serbis i l’esquena molt dreta. El botó del coll i la sivella del cinturó estaven separats per una distància exagerada. Vaig pensar que l’administració pública devia haver-se gastat uns diners extra en la tela d’aquell uniforme, però que de tota manera la inversió s’amortitzava gràcies a l’autoritat que emanava d’un tronc tan llarg. Aquell home seria el meu interlocutor durant les meves visites i mentalment vaig batejar-lo com el sergent Esquena Llarga.

Vaig sentir Marcus Garvey abans de veure’l. Des del passadís m’arribaven uns sons rítmics, com de fusta i de ferro en moviment. I, en efecte, era així: va entrar a l’estança amb els canells i els turmells units per unes cadenes més sorolloses que odioses; els peus calçaven esclops de fusta, la qual cosa explicava aquella peculiar combinació de sons. Duia un uniforme gris que convertia els reus en ànimes de purgatori. Però aquell gris, tan trist, fracassava en l’intent d’anul·lar Marcus Garvey. Era un home exòtic, i la capa de gris provocava que, per contrast, els altres colors del seu cos lluïssin encara amb més força. El primer que s’apreciava de Garvey eren aquests cabells marroquins que a algunes dones els agraden tant, arrissats i atapeïts. I una pell morena, brillant, com de cuiro sucat amb oli, on dos ulls verds lluïen amb la fosforescència de les cuques de llum estiuenques.

És curiós, ara que hi penso, però tot i que ell devia tenir uns quants anys més que jo, en la nostra relació sempre vaig ser jo qui va portar la veu cantant. Això es devia a molts factors. En primer lloc, jo ja sabia que la primera impressió que causem en els altres té una influència decisiva. Un home ben pentinat i ben vestit és un home i mig. Per tant, em vaig preparar a fons la meva primera visita al presidi. Duia els cabells molt curts i mullats amb locions hidratants. Em sap greu dir-ho, però als dinou anys els meus bonics cabells rossos ja estaven amenaçats per unes entrades violentes, dos estuaris tan profunds que tots els cabells que em quedaven a la base del crani es concentraven en una franja groga. Em feia una clenxa perfecta. Cada cabell estava girat cap a la banda que li tocava, com un exèrcit en formació. No em podia permetre roba cara. Però qui ha dit que calguin molts diners per vestir amb pulcritud, dignitat i fins i tot certa elegància?

Marcus, en canvi, partia d’una posició minusvàlida. Ell era un reu, amb totes les subordinacions que això implicava. A més, hi havia un altre element afegit: el tors de Garvey, d’una innegable bellesa bastarda i agitanada, tenia alguna faceta anòmala que el disminuïa. Costava detectar la causa exacta del defecte. Marcus semblava ben proporcionat. On era el problema, doncs? Els dos guàrdies que l’escortaven no eren gegants, ni de bon tros, i tot i així li treien un cap sencer. Finalment em vaig adonar que tenia els fèmurs més curts del que és normal, molt curts. Allò hauria espatllat la figura més agraciada. Aquells genolls indecisos eclipsaven qualsevol mèrit estètic. I quan caminava feia pensar en una mena de titella de fusta manipulat per un artista inexpert.

Ja em disposava a ocupar el meu lloc a la taula quan el sergent Esquena Llarga va aturar-me:

—No, si us plau, aquí no.

Va manar als dos guàrdies que col·loquessin les cadires als costats curts de la taula rectangular. Així s’allunyaven les nostres mans i s’asseguraven que era impossible cap mena de contacte. Vam seure i em vaig sentir com si fóssim un d’aquests matrimonis rics, més separats que units per la taula on sopen. En lloc de coberts, Marcus tenia les seves cadenes, i jo folis en blanc i un llapis. (M’havien confiscat l’estilogràfica perquè era metàl·lica i punxeguda).

—Estarem vigilant —va anunciar el sergent Esquena Llarga—. Per si hi ha algun problema.

Tal com ho va dir no quedava clar si el problema era Marcus, jo, o la conjunció de tots dos. Vaig mantenir moltes entrevistes amb Marcus Garvey, moltíssimes. I he de dir que aquell sergent espigat no es va perdre ni un minut de les nostres sessions. Sempre va ser rere la reixa, assegut, educadament sord a les nostres paraules, increïblement atent a les nostres mans. No el substituïen mai, ni es prenia dies lliures, ni es posava malalt. Era una esfinx humana perfecta. Molt sovint em preguntava: però és que aquest home no descansa mai? No té necessitats físiques, no té parpelles?

A les presons hi viu un univers de sorolls propi. Vam seure i, des de llocs ignots, ens arribaven ressons de reixes que s’obrien i es tancaven. També fragments de frases humanes tan amortides per les capes de ciment que eren inintel·ligibles. Però per algú habituat a la presó allò era el silenci. De fet, sèiem l’un enfront de l’altre i es va produir un buit de paraules. No estava gens segur de com encetar la conversa. Vaig remenar papers, per guanyar temps. Garvey potser va copsar la meva indecisió. Va obrir molt aquells ulls tan verds i va dir:

—Em penjaran, oi?

Tenia la virtut de fusionar la tristesa amb la bellesa. No sé com descriure la candidesa i alhora la profunda convicció amb què va pronunciar aquelles paraules. Hauria apaivagat la fúria d’un Atila.

—Ha de confiar en en Norton —vaig dir concisament—. M’ha enviat perquè escrigui la seva història. Tota la història. Va ser molt explícit, en aquest punt.

Marcus va mirar a banda i banda de la taula com si busqués algun objecte perdut. En les sessions següents m’adonaria que aquella era la seva manera d’expressar desconcert. Al final em va preguntar, alçant molt les celles:

—I això com es fa?

No en tenia ni la més petita idea. Se suposava que jo era un professional. Però no havia escrit mai una biografia. I gairebé podria dir-se que estava a punt d’inaugurar un nou gènere, a mig camí entre la biografia i el testament.

Què és la vida d’un home? El que ell creu que ha estat. I jo no volia jutjar-lo, no era la meva feina. M’havia promès que parlaria poc i escoltaria molt. Volia limitar-me a ser una orella còsmica i acrítica. Ens esperaven moltes sessions, que evidentment crearien certa intimitat, i no volia agafar-li simpatia.

—Comencem pel principi —vaig dir.

—Jo no vaig matar ni en William ni en Richard.

—No —vaig dir—. Pel principi.

—Si no recordo malament vam desembarcar al Congo el…

—No, si us plau —el vaig interrompre—. Quan i on va néixer?

Marcus Garvey no sabia quina edat tenia ni on havia nascut exactament. Va mencionar una petita localitat de Gal·les, però amb tantes vacil·lacions que es notava que aquell nom no significava res, per a ell. El seu pare provenia d’algun punt dels Balcans. Garvey tampoc no era gaire explícit sobre aquesta qüestió. A la seva mare, en canvi, li dedicava poderosos sentiments, agraïts i compungits. Havia heretat la pell i els ulls del pare, i aquella peculiar feblesa càndida de la seva mare. Això últim no m’ho va dir ell. Ho dic jo.

Ningú no sabrà mai com, quan ni per què Mirno Sevic va venir a Anglaterra. El fet és que, un cop aquí, es va ajuntar amb Martha Garvey (mai no va existir cap matrimoni, ni civil ni religiós), una òrfena sense passat que Mirno va conèixer quan ella acabava de sortir de la institució on s’havia criat. Martha era molt prima. Em va sobtar que el primer record de Marcus fos tan remot i que no fos una imatge, sinó un tacte: quan mamava, els dits de Marcus es movien per damunt dels mugrons i fregaven unes rugositats cobertes de pell: les costelles de Martha, que li creuaven el pit.

Martha estava una mica tocada del bolet. Sovint mantenia col·loquis amb unes fadetes que només veia ella. Uns éssers en forma de misto encès que se li apareixien els dimarts i els dijous. En una ocasió va explicar a Marcus que les fades fumaven puré de fulles de roure, que eren anticatòliques i que odiaven l’equitació amb mosquits, pràctica a la qual estaven obligades per designi del Déu dels boscos. Martha era una gran fumadora, l’orfenat on havia estat internada, catòlic; i Mirno, un amant insaciable. Podem endevinar, doncs, que la dona projectava les seves fòbies en aquelles fades imaginàries.

Aquesta desheretada del món, sense fortuna ni ascendents, parlava al seu fill en francès. Potser perquè era l’única cosa bona que havia après a l’orfenat. Potser perquè així s’evadia de les turmentoses relacions que la lligaven a Mirno. Durant les violentes disputes entre Martha i Mirno, tan freqüents com les reconciliacions, ell acabava bramant en algun idioma balcànic. Ella xisclava en francès. Qui diu que els nens no tenen criteri? Als cinc anys Marcus havia optat pel francès, que parlava tan bé (o tan malament) com l’anglès. En canvi, mai no va aprendre ni una sola paraula d’aquella llengua feréstega. Aquell «idioma dels boscos», com ell mateix va definir-lo.

Massa pobre per comprar o llogar una casa, Mirno va adquirir una carreta que es convertiria en residència familiar. I gràcies a una amistat passatgera va comprar el vell ós d’una companyia de circ que ja estava destinat al sacrifici. L’ós era tan prim com Martha i tenia tan poques dents com el petit Marcus.

Aquí va començar la carrera artística de la família Sevic. Mirno feia d’equilibrista. El pitjor equilibrista que s’hagi vist mai, en paraules de Marcus. Les trompades de l’home, que sobrevivia indemne tot i la violència d’algunes caigudes, tenien més èxit que no pas la proesa de caminar per sobre una corda a tres metres d’alçada. Aviat es va reconvertir en un número còmic. L’ós Pepe ballava com les cabres. I amb ben poca gràcia, perquè l’animal es limitava a buscar la pastanaga que Marcus li penjava per damunt del nas amb un bastó. El vestien amb una boina vermella, com els carlins espanyols, i els miners gal·lesos es conformaven amb aquella mascarada. Sobre el perill que representava l’ós, només cal dir que les nits d’estiu Marcus dormia amb ell sota la carreta. A més de fer ballar Pepe, Marcus interpretava fragments de Shakespeare. Als miners els entendria veure un noiet amb les cames tan curtes fent d’Otel·lo de Macbeth. Els homes aplaudien. Les dones ploraven.

El quadre general era el d’una existència erràtica i desgraciada. Però no era aquesta, la percepció de Marcus. Va explicar-me totes les peripècies de la companyia MMM (Mirno, Martha, Marcus) sempre amb un somriure als llavis. Havien estat els seus anys daurats. Això pot dir-se de tots els nens. Però ell hi afegia una manca absoluta de malícia o rancúnia.

Els nens pobres són tan feliços com els rics. No poden enyorar una forma de benestar que no coneixen. Més tard, quan la vida els enfronta amb la injustícia, poden convertir-se en uns éssers amargats, venjatius o militants. Marcus no. Era com si tots els pecats del món l’haguessin traspassat sense ferir-lo, sense endurir-lo. Parlava de les seves misèries i en cap moment acusava res o ningú. Només vaig notar-li certa acritud quan va referir una pallissa del seu pare.

Un dia la companyia va acampar a la rodalia d’un poble com tots els altres. Era estiu i Mirno va instal·lar la carreta sota un gran roure. Durant les estones lliures, Marcus escalava el roure com un mico. El fascinava que una cosa tan gran i tan sòlida pogués estar viva. Haurien calgut tres homes per abraçar el tronc d’aquell arbre. Després d’unes quantes funcions la companyia MMM va decidir tocar el dos. Però Marcus es negava a moure’s d’allà. Al final Mirno va haver d’atonyinar-lo de valent.

—No sé per què vaig desobeir el pare, només era un arbre —va dir Marcus amb mitja rialla.

Però jo sí que ho sabia. O ho intuïa.

Marcus potser no apreciava tant el roure com les arrels del roure. Potser aquell arbre li havia fet desitjar una vida més sedentària. Amb altres amics a part de l’ós Pepe. Amb un sostre decent damunt seu.

Abans he dit que la vida d’un home és el que ell creu que ha estat. Hauria d’afegir que els homes són sobirans a l’hora d’atribuir un ordre a la seva vida. Després vaig revisar les meves notes: de les dues hores de conversa, Marcus havia dedicat quaranta-cinc minuts a parlar de la seva mare, mitja hora llarga a Pepe. La resta del temps l’ocupaven el seu pare i els esdeveniments familiars, per aquest ordre.

—Senyors, ha arribat l’hora.

Era el sergent Esquena Llarga. Ho va dir com qui anuncia una execució. Garvey es va posar dret. Fins aquell moment no m’havia adonat que l’uniforme de presidiari i els grisos dels murs eren indistingibles. Jo també em vaig posar dret.

—M’ha agradat molt, de debò —va dir Marcus, i realment estava molt més animat que al principi de la sessió—. Mai havia explicat tantes coses de mi.

Esquena Llarga va dirigir les operacions dels dos guàrdies mentre alçaven Marcus, el custodiaven i se l’enduien pacíficament. Esquena Llarga no necessitava moure’s. Va guiar Marcus de la mateixa manera que hauria guiat una vaca. La seva crueltat actuava dins dels límits que marcava el reglament penitenciari. Em va semblar un bon bibliotecari d’homes, així que vaig sondejar-lo.

—Costa de creure que l’acusin de matar dos homes —vaig dir mentre Marcus s’allunyava pel passadís—. És tan petitó, tan morenet…

El sergent reordenava les cadires amb gestos mecànics. En sentir-me va aturar-se un segon. Amb les mans al respatller d’una cadira, sense mirar-me, va dir:

—Sí. Negre i petit. Com les taràntules.

I va continuar ordenant les cadires on havíem segut Marcus i jo.

Si Garvey o Norton, qualsevol dels dos, haguessin estat una mica més forts o una mica més febles, hauria abandonat el cas aquell mateix vespre. Però cap dels dos era prou fort per poder passar sense mi. I cap dels dos era prou feble perquè jo em veiés amb cor de decidir, sense càrrecs de consciència, que la seva causa no tenia possibilitats i que valia més desentendre-se’n.

Tenim tendència a pensar que les nostres decisions es basen en criteris perfectament meditats. Jo opino que primer es mouen les nostres emocions, que actuen com a palanca invisible de les nostres raons. «Em penjaran, oi?». El meu problema era que un cop vaig haver escoltat Marcus ja no em vaig poder deslliurar del seu influx, tan tènue en segons quins aspectes. Quina paradoxa! Marcus Garvey només emanava feblesa, però una feblesa indestructible. Si hagués estat un presidiari rude i obstinat, decidit a lluitar per la seva vida fins a l’últim alè, hauria deixat que afrontés el repte amb les seves pròpies forces. En canvi, la imatge que se m’apareixia era la d’un nen que es debat contra les onades d’un tifó. I a un nàufrag ningú li pregunta si és innocent o culpable, se li ofereix la mà.

Pel que feia a Norton, la seva feblesa no provenia tant del seu caràcter com de la seva posició. Tal com havia reconegut, estava desesperat. Que demanés els meus serveis ho deia tot. No volia que escrivís un llibre, volia que explorés un mapa fosc. Ell interpretaria l’àrea cartografiada amb ulls de jurista. Així, potser, veurien la llum relleus amagats que parlessin en favor de Garvey.

El redactat de la primera sessió va tenir poca història. A Marcus només li concedien dues hores de visita cada quinze dies. O sigui, que tenia dues setmanes senceres per transcriure l’entrevista. Acostumat al ritme que m’imposaven les novel·les de Flag, allò era una bagatel·la. Fins i tot vaig reescriu-re aquell capítol cinc vegades, per millorar-ne l’estil. Encara estava posseït pels vicis adquirits. Sense adonar-me’n i per inèrcia, com un autòmat, en la primera versió m’havia mantingut fidel als dogmes de Flag. Vaig obrir els ulls. Flag era història, el Doctor Luther Flag ja no existia. I em vaig poder permetre, amb una satisfacció única, suprimir dotzenes i dotzenes d’adjectius.

Cada adjectiu que eliminava era una venjança personal. Recordo que, armat amb un llapis vermell, matava adjectius i més adjectius, i el meu riure s’escampava per tota la dispesa.

—Tommy, noi, què hi fas, a la teva habitació? —em va preguntar un dia MacMahon.

—Alliberar-me, senyor MacMahon, alliberar-me! —va ser la resposta.

De tota manera, les meves alegries d’autor eren inversament proporcionals a les esperances que el text aportava. Si tenia cap mèrit, si transmetia alguna emoció, era únicament perquè simpatitzava amb el personatge de Marcus d’aquella manera tan irracional. Què pretenia Norton fent redactar una història bleda i fleuma, pròpia del Dickens més tou? Apel·lar a la llàgrima fàcil? Implorar clemència social? Si els jutges fossin compassius les presons serien buides, i són plenes a vessar. Es diu que la justícia il·lumina la civilització com un sol radiant. Sí. També es diu que no es poden demanar llàgrimes al sol.

Quan observem la tragèdia que generen els homicidis, encara que sigui des del punt de vista més descarnat, sempre topem amb un conflicte insoluble: que l’assassí pot defensar-se i les seves víctimes no. Vaig tenir un rampell. Jo no podia tornar la vida a William i Richard Craver, però podia cedir la paraula a algú molt proper a les víctimes. Què m’impedia visitar el duc de Craver?

Entrevistar-me amb el duc va ser més fàcil del que m’esperava. Vaig concertar una cita per telèfon, i una setmana després era davant la reixa d’entrada.

La residència del duc de Craver era una casa senyorial, vint milles al nord de Londres. Massa sobrecarregada d’objectes per al gust d’avui en dia, potser, però el visitant tenia la sensació que rere aquells murs amorosos infinites generacions de Cravers havien viscut embolcallats d’una placidesa estàtica, immune als sotracs i mutacions del món exterior. Un cop dins, el majordom em va dur fins a una saleta d’espera. Em va assegurar que m’atendrien de seguida. Qui? El duc en persona, naturalment. Mai m’hauria pensat que fos tan fàcil accedir als grans.

Era un home ample com un mapa, immensament vital. La seva corpulència relligava molt bé cos i ànima. Lluïa cicatrius i mutilacions, mitja orella arrencada per una bala de mosquet àrab, per exemple. Però el duc era una mena de coliseu romà, on els estralls de la història, més que perjudicar-lo, definien el seu perfil. Emanava una autoritat natural: quan Charles Craver va entrar vaig tenir la impressió que els mobles es posaven ferms i que les rajoles volien que les trepitgés. Fins i tot jo vaig tenir el reflex de quadrar-me militarment.

—Vaja —va saludar-me amb una ironia afable—, un altre llibre sobre el general Gordon i el Sudan. Quan se’n cansaran? Mai, és clar. Al principi venien periodistes, després biògrafs. Suposo que vostè ja pertany al gremi dels historiadors…

Parlava mentre caminava. Jo vaig obrir la boca just quan ell s’aturava a un pam davant meu.

—No és la figura de Gordon, el que m’ha dut fins aquí —vaig dir.

Em va mirar per primera vegada. M’observava atentament, intentant dilucidar qui era jo en realitat i què feia a casa seva. Vaig mesurar molt bé les meves paraules. No volia ferir més un home a qui l’Àfrica ja havia robat dos fills.

—A mi no m’interessa el Sudan. Jo voldria parlar del Congo.

Guardem el dolor en capses. És sorprenent de quina manera una simple paraula pot obrir-les i abocar-ne tot el contingut en un rostre. Les dues síl·labes de la paraula «Congo» van fer que l’home que tenia davant meu es convertís en un altre. Uns dits invisibles li van estirar carn de les galtes cap avall, com si la força de la gravetat s’hagués incrementat de sobte. Les seves pupil·les es van engrandir. El duc veia un paisatge privat i espantós. Jo no volia fer-li mal. Però Craver era un militar de carrera i va reaccionar com un bon militar: prenent la iniciativa quan el dolor es fa present.

—Quin és el seu nom? —va dir amb una veu sobtadament enèrgica.

—Thomson, senyor.

—El seu nom complet, faci el favor.

—Thomas Thomson, general.

—Era amic del meu fill William?

—No.

—Amic d’en Richard?

—No.

Craver començava a perdre la paciència:

—He d’arrencar-li totes les paraules una a una?

Aquell principi d’hostilitat em va impressionar molt vivament. Tot i així, després d’uns moments de vacil·lació, em vaig decidir a parlar:

—Estic escrivint un llibre, un llibre sobre certs esdeveniments luctuosos que van passar al Congo ara fa dos anys. —Em vaig aturar i vaig seguir—: Però només puc reflectir una visió dels fets molt subjectiva.

Craver no acabava d’entendre de què li parlava. I com que no m’entenia, s’excitava cada cop més. Amb prou feines podia contenir la fúria que s’escampava dins seu. Va fer una passa cap a mi. Vaig haver de resistir la temptació de retrocedir-ne dues.

—Quin llibre? A quina visió dels fets es refereix? M’està dient que…

Ho va comprendre. Jo vaig dir:

—Vostè no m’ha convidat, no sóc hoste seu. Res l’obliga a escoltar-me. Una paraula i sortiré d’aquesta casa.

—Com s’atreveix a presentar-se aquí i…! —M’hauria pogut agredir, però alguna cosa va fer que conservés la calma. Durant una estona va mirar les rajoles. Es fregava el mentó. Per fi va alçar els ulls—: De debò està escrivint un llibre per a l’assassí dels meus fills? Per què?

—Crec que és l’última cosa que farà en aquesta vida. I fins i tot un reu de mort té dret a pronunciar les últimes paraules.

Em va semblar que dubtava entre expulsar-me o apallissar-me i expulsar-me. Al final va alçar una mà pacífica:

—Sempre he valorat l’audàcia. Encara que provingui de l’enemic.

S’havia posat a caminar tan de pressa que amb prou feines podia seguir-lo. Havia de parlar amb la seva esquena:

—No voldria que m’interpretés malament. El que pot semblar una intrusió no és res més que un esforç d’imparcialitat.

—Té fills? —va vociferar Craver, sense aturar-se ni mirar-me.

—No, general.

—Ben fet! No en tingui. Es poden morir abans que vostè. I de tots els actes antinaturals, el més aberrant de tots és que un pare enterri un fill, dos fills.

Vam arribar a un gran despatx. Un lloc ombrívol, tot i que era migdia: uns grans finestrals estaven coberts amb unes cortines de roba envellutada i feixuga. Va assenyalar una paret d’on penjaven dues fotografies emmarcades de la grandària i la forma d’una pilota de rugbi. La primera fotografia, de color marró, tenia un peu tipogràfic que deia: «Richard Craver. Quarter de Leicester, novembre de 1907.» Amb aquella llum tan tènue em costava apreciar tots els matisos de les imatges.

—Vol que obri les finestres? —vaig demanar.

—No —va ser la sorprenent i lacònica resposta.

A fora lluïa un sol magnífic. Jo no entenia per què havíem de patir aquelles tenebres. Però el desig d’un duc de Craver no es replica, s’acata.

La fotografia de Richard Craver era un primer pla del seu bust. En la cara de la immensa majoria dels homes es pot rastrejar el nen que un dia van ser. En la de Richard Craver no. L’estampa feia pensar més en un sergent de caserna que en un aristòcrata. Unes faccions bastes, de pedra mal esculpida, i un serrell flàccid de cabells negres i oliosos. Ningú dubtava que el duc de Craver era un esperit acostumat a manar des del mateix dia que va néixer. El seu fill també s’havia dedicat a impartir ordres, sí, però amb una porra a la mà.

És difícil trobar persones amb els dos ulls idèntics. Però en Richard Craver l’ull dret era visiblement més gran, més rodó, més obert. L’ull esquerre, en canvi, era un dipòsit on es concentrava la part femenina de l’home, que també en tenia, encara que costi de creure. La parpella més baixa, l’esguard més sensible, trist, gairebé indefens. També un estrabisme mínim, potser més fàcil de detectar en fotografia que en persona. Uns bigotis espessos i caiguts volien refermar els aspectes gràvids d’aquella personalitat. L’intent de camuflatge era massa obvi, i els bigotis invertien l’efecte honorable que buscaven.

William era un noi molt diferent. La imatge reflectia un cos i un caràcter antitètics al del seu germà gran. Craver va endevinar els meus pensaments:

—En William va sortir a la seva mare, que en pau descansi.

Com l’altra, la fotografia tenia forma de mirall ovalat i hi sortia el noi de cos sencer en una actitud molt més distesa. Escrit a mà, voltant l’oval, s’hi podia llegir: «L’alegre William Craver a la festa del seu vint-i-cinquè aniversari». A la foto William anava vestit de blanc de dalt a baix. Fins i tot les sabates eren blanques. La imatge contrastava molt poc els colors, però jo hauria apostat que els seus cabells eren tan clars com les seves sabates.

Tots els trets facials de William es projectaven cap enfora, com un cap de guineu. Seia en una butaca estil imperi amb un genoll sobre l’altre. Mirava alguna cosa fora de l’abast de la càmera, per un punt de fuga que només ell podia haver descobert. Abans he dit que costa molt trobar persones amb els dos ulls iguals. Això també pot dir-se de les dues meitats d’una cara, que no són mai exactament paral·leles. William Craver n’era una excepció: les dues parts de la seva cara eren tan simètriques com el cos d’una aranya. Manipulava un cigarret i, més que un simple fumador, semblava un domador del tabac, com si tot allò que entrés en contacte amb ell es convertís en un còmplice natural seu. William somreia, i vaig intuir que l’astúcia era el primer aspecte d’aquell ésser que havia conquerit l’edat adulta.

—Si els homes entenguessin els riscos que la paternitat comporta, hi renunciarien. Però això seria la fi del món. I no volem que el món s’acabi. Oi que no, senyor Thomson?

—No, senyor Craver. És clar que no.

El duc va enretirar les cortines d’una estrebada. I va justificar-se de la negativa anterior:

—No m’agrada veure-ho.

La cortina amagava un gran balcó. Vam abordar-lo. Craver va inspirar profundament. Des d’allà dalt podien veure’s tots els dominis del duc. La mansió dels Craver tenia forma de croissant. La balconada on ens trobàvem era un sòlid edifici al centre del cos. Les banyes del croissant es convertien en murs que abraçaven una gran extensió de jardí. S’hi entrava per una reixa que unia les dues puntes del croissant.

Craver va deixar una pregunta a l’aire:

—Quina és la finalitat de la felicitat?

—No ho sé, senyor —vaig dubtar—. Sempre he cregut que la felicitat és un fi en ella mateixa.

—S’equivoca. Volem ser feliços per llegar la nostra felicitat.

En primer terme vèiem un home que duia un cavall a les quadres pausadament. Podíem sentir el soroll de les quatre potes sobre l’empedrat; era un soroll molt agradable que es combinava amb el doll d’aigua d’una font. Al fons, molt a prop de la punta de la banya dreta, una mena de cabana feta amb troncs sense polir. Craver em va dir que, de petit, Richard hi jugava hores i hores. A la punta de la banya esquerra, una glorieta blanca. Escenari predilecte de les seduccions de William, segons Craver. (Quin somriure més trist quan va referir-se a aquestes dues construccions). Entre la cabana i la glorieta, just davant de l’entrada, un roure. Era un arbre tan gran que n’havien perforat el tronc. Jo mateix havia passat per aquell forat per accedir al caminet d’entrada a la mansió.

—Els assassins són els pitjors lladres. Roben als homes el més valuós que tenen: el seu passat i el seu futur.

Craver ja no sentia cap animadversió. Va repenjar els braços a la barana. Qui parlava era la desolació feta veu. Podem imaginar-nos com parlaria la soca d’un arbre abatut per la destral assassina? Jo sí, des d’aquell dia, quan el duc de Craver va dir:

—Fixi-s’hi bé, senyor Thomson, fixi-s’hi bé. Tot això morirà amb mi.





4


La infància i la felicitat de Marcus tenien la mateixa data de caducitat. Va arribar el dia que els homes ja no s’entendrien amb les seves representacions teatrals. Les dones ja no ploraven. Ningú aplaudia. Els espectadors ja no veien un nen interpretant Shakespeare. Marcus devia tenir disset o divuit anys. No podia saber a quina velocitat s’estava desfent el seu món.

Els ingressos disminuïen. Les discussions augmentaven. Martha va emmalaltir. La febre no la deixava moure’s del carro. Quan tossia tacava els mocadors amb esputs negres i vermells.

Marcus va ser testimoni de la fugida del seu pare. Una nit dormia sota el carro, amb Pepe com a matalàs. Un soroll el va despertar. Era Mirno. Duia un sac a l’esquena i corria. Fugia com un lladre que acaba de saquejar una casa. Pare i fill no s’havien de veure mai més.

No és aquest el lloc per condemnar Mirno Sevic. La qüestió és que Marcus es va quedar sol. Entre la fugida de Mirno i la mort de Martha no havien de passar ni sis dies. Tot el món de Marcus es va esfondrar en menys d’una setmana. Les autoritats del poble més proper es van fer càrrec del cadàver de Martha, que van enterrar, i de l’ós Pepe, que van sacrificar. Marcus va explicar-me aquella successió de catàstrofes sense cap sentiment a la veu.

Tot indicava que les autoritats locals havien estat raonablement humanes amb aquell noi orfe i desconegut. La difunta Martha va tenir un funeral pobre però digne. A Marcus van allotjar-lo a la parròquia. De feina a les mines mai no n’hi faltaria. En qualsevol cas, el jove Marcus no va resistir-ho gaire temps. Aquell règim subterrani no s’avenia amb un esperit criat a l’aire lliure. Dos mesos després de l’enterrament de Martha va optar per l’aventura. Potser va fer bé. El poble era ple de nois amb silicosi als pulmons, prims com filferros, les galtes xuclades i enormes bosses de color violeta sota les parpelles. En fi, d’aquella breu temporada en va quedar més constància a les meves notes que a la memòria de Marcus: quan li van demanar que s’inscrigués al registre municipal ho va fer com a Marcus Garvey, i no com a Marcus Sevic. Ja en coneixem les raons.

Va seguir una ruta erràtica, d’oest a est, amb Londres com a vaga idea de destí final. Pel camí va treballar de mosso en diverses granges, mai s’hi quedava més d’un parell de setmanes o tres. I va ser així com Marcus Garvey va arribar a les propietats del duc de Craver.

Oferien un sou decent, llit, sostre i manteniment. Però Marcus tenia Londres molt a prop. Una passa més i hauria pogut conèixer la metròpoli més gran del planeta Terra. Marcus era jove, vivia un moment idoni per obrir-se al món. Per què s’hi va quedar? Ell deia que per fer un raconet. Jo crec que van influir-hi aspectes menys crematístics.

Allà la vida era als antípodes del seu passat nòmada. Sempre havia viscut una llibertat il·limitada. I a la mansió dels Craver l’existència estava perfectament regulada en compartiments estancs. Els amos eren els amos i el servei era el servei. I, tanmateix, Marcus va descobrir que es pot obtenir plaer en la desigualtat humana, almenys quan és acceptada per totes les parts.

També hi havia un altre motiu que justificava l’amor de Marcus per la casa dels Craver. Potser ni ell mateix va adonar-se de la força magnètica amb què l’atreia. Sempre és igual: els motius que més s’amaguen són a la vista de tothom. Podem estar raonablement segurs que Marcus va quedar-se pel roure, aquell gran roure que s’alçava entre la glorieta de William i la cabana de Richard.

De jove sempre m’havia atret la paràbola del fill pròdig. Em resultava admirable la santa actitud del pare, el goig de l’home pel retorn d’un fill que havia malversat la meitat de la seva fortuna. Però recordo que sovint pensava: i si en lloc d’un fill pròdig n’hagués tingut dos? També els hauria rebut amb tanta joia?

Aquest home existia i era el duc de Craver. Els seus dos fills tenien un passat fosc i un futur compromès. I tots dos van tornar a casa després de malversar mitja vida.

Com a mosso, la feina de Marcus es distribuïa entre les quadres i la cuina. Sempre que podia, però, s’enfilava al roure, aquell gran roure que creixia entre la glorieta i la cabana de fusta. Allà dalt era feliç, a mig camí del cel i la terra.

Marcus coneixia molt bé els cotxers de la casa. Uns homes perfectament honorables, com tots els integrants del servei. Però aquell dia de finals d’octubre, quan van dur William Craver a la casa, feien cara de contrabandistes. El cotxe va passar per sota el roure. William va alçar els ulls i va veure Marcus allà dalt, estirat, descansant sobre una gran branca. Hi ha coses que poden ser boniques i alhora fer-nos por, com la fredor mineral d’aquells ulls tan clars. Marcus es va sentir com un esquirol sota la mirada d’un caçador furtiu.

Els dies següents els contactes entre Marcus i William van ser mínims. D’una banda, William sortia ben poc de les seves habitacions. De l’altra, tractava el servei com si fossin fantasmes. Els mirava com si fossin transparents o com si fossin mobles, i valia més així: l’altra mirada era la que Marcus havia patit al roure.

Els criats parlaven del passat de William en veu baixa. S’havia dedicat a experiments financers molt sospitosos. Algú sense les influències de William, algú sense el cognom Craver al darrere, algú com Marcus, per exemple, hauria purgat vint anys de presidi. (També és veritat que algú com Marcus Garvey mai hauria pogut accedir a la junta d’un banc). Tot plegat encara no s’havia refredat i William s’amagava en un ostracisme voluntari, esperant que els contactes del seu pare ho arreglessin tot.

La llum il·lumina d’una manera diferent si ve de dalt o ve de sota. Amb la força física passa el mateix. La força que mou alguns éssers ve de dalt, i la força que en mou uns altres, de sota. Dos cossos poden tenir exactament la mateixa quantitat d’energia. Però es mouran d’una manera diferent segons d’on provingui aquesta força. No costa gens endevinar d’on venien les forces que animaven William Craver.

Un dia Marcus i William van coincidir a la glorieta. Marcus passava per allà i no s’havia adonat que William era dins, examinant-la.

—Tu, vine aquí —va cridar-lo.

Marcus havia sentit a dir alguna vegada que de cada cent mil humans només un té les ninetes grises. Ara tenia un d’aquests éssers al davant, gairebé a tocar, i era com si el mirés un cocodril: impossible saber què pensava, però fos el que fos no podia ser bo.

—Ets nou, oi? —va dir William.

—Sí, senyor.

—És clar. Només així s’explica: encara no t’han dit que t’has de descobrir el cap quan parlis amb un Craver? —Marcus va treure’s la gorra—. Ets el jardiner? —va preguntar-li William.

—No, senyor. Treballo a la cuina i a les quadres.

—Doncs quan vegis el jardiner digue-li que arregli tot això —amb un dit vigorós William assenyalava la glorieta i els seus voltants—. És ple d’herbes, de males herbes. Que es fumiguin.

—Sí, senyor.

William buscava la tabaquera per l’interior de la seva americana blanca. Va preguntar, una mica distret:

—Així que ets mosso de quadra?

—Sí, senyor.

—I també fas de mosso de cuina?

—Sí, senyor.

—Últimament començo a entendre els mossos. Em refereixo a la vostra posició econòmica, a la base de la piràmide. Creu-me, tot té una part bona: tranquil·litza molt no tenir res, perquè així no pots perdre res.

—És veritat, senyor.

William es va treure una cigarrera de plata d’una butxaca.

—Com et dius? —va preguntar mentre es posava un cigarret a la boca.

—Garvey, senyor. Marcus Garvey.

William va intentar encendre un misto. En el moment que el raspava li va caure de les mans. William va obrir els ulls. Els va obrir més, i més, i més, i va dir amb el cigarret encara als llavis:

—Però…, es pot saber què estàs esperant, Marcus?

Marcus es va ajupir i li va tornar el misto.

Richard Craver es va presentar a la casa quan el seu germà William ja feia un mes que s’hi avorria. Va arribar amb aquella cara cantelluda de color de préssec, i amb aquelles mans enormes. Marcus va ser testimoni del primer acte de Richard a la mansió. Aquell cos gran i cepat va entrar al despatx del duc de Craver. Hi anava decidit, però era la decisió del qui afronta el patíbul amb dignitat. Les portes es van tancar rere seu. Marcus, que casualment es trobava sota la finestra, va poder sentir fragments de la conversa. I sobretot els crits del duc i els plors de Richard. Marcus ho recordava molt bé, perquè li costava imaginar-se un tros d’home com Richard Craver plorant. I quins plors!

Igual que William, al principi Richard va viure una temporada de reclusió, com si li fes vergonya exposar-se al món. El servei només el veia a l’hora dels àpats. Quan mirava, es malfiava. Quan no mirava, menyspreava. A dins d’aquell home hi pugnaven greus contradiccions. Els seus interlocutors mai estaven segurs si al davant tenien un búfal o un batraci. Durant setmanes senceres podia estar sotmès a una mena d’abúlia mortal. I de cop i volta sortia d’aquella letargia amb atacs d’una virulència espasmòdica que dirigia contra tothom i contra ningú.

Havien expulsat Richard Craver de l’exèrcit. I com en el cas de William, hauria pogut ser molt pitjor, per bé que a Marcus li costés entendre-ho. Els únics elements del delicte eren el mateix Richard Craver, una quadra buida i una nena de sis anys. Marcus no comprenia que haguessin pogut acusar-lo de cap delicte. Va comentar-ho amb els altres membres del servei:

—Si la quadra estava buida, com va poder robar cap cavall? I si la nena només tenia sis anys, quin jutge l’admetria com a testimoni contra tot un oficial de l’exèrcit?

Marcus no entenia per què tots els criats defugien el tema. I aviat va deixar de parlar-se’n. El que es comentava era la deixadesa d’aquell home. Lluny de la vida militar, el sedentarisme i l’abúlia feien que aquell cos s’engreixés ràpidament. Cada dia s’inflava una mica més, un fenomen que no podia passar desapercebut al sarcasme de William:

—Aviat hauran d’untar les portes amb mantega perquè puguis passar-hi —li deia.

Richard se sotmetia, mai va discutir el paper rector de William en l’aliança que formaven. I, tanmateix, les relacions entre els dos germans no es limitaven a un patró únic. Entre ells no s’establia una jerarquia vertical en sentit estricte. Richard era massa brutal per permetre-ho. Si William s’excedia, Richard es rebel·lava com un toro enfurismat.

—I tu tant de bo tinguessis les butxaques tan grans com la boca! —li engegava Richard tip dels seus insults.

Però sempre repetia la mateixa ofensa. La subordinació de Richard no es devia tant a un complex d’inferioritat com a una extraordinària falta d’instint. Segons Richard: en cas de perill, mou-te de pressa i no pensis. Segons William: en cas de perill, no et moguis i pensa. Richard era incapaç de concebre cap idea o iniciativa. Les del seu germà podien ser absurdes o esbojarrades, però en tenia. I Richard, un dels pocs mèrits del qual consistia a saber reconèixer les seves limitacions, s’allistava sota qualsevol bandera que William pogués enlairar. Vet aquí un principi universal: qui no té arguments obeeix qui té deliris.

William i Richard afrontaven el seu ostracisme amb actituds molt diferents. Richard era un tren descarrilat. William una guineu que s’amaga tot esperant que els gossos es cansin de buscar-la. Però cap dels dos pretenia quedar-s’hi; només esperaven l’ocasió i els mitjans per tornar al món. Per a Marcus allò era incomprensible: si algú podia viure en una mansió digna d’un rei, per què dimoni hauria de voler anar-se’n?

Un dia Marcus va sentir el final d’una conversa entre els dos germans, només el final. Però tot apuntava que era la conversa més maligna que poden mantenir dos germans:

—De malaltia? —deia Richard—. Sembla mentida que no el coneguis. Aquest home només pot patir atacs de bona salut.

Marcus no va sentir res més. Però a partir d’aquell dia se li va fer evident que els dos germans, més que xerrar, conspiraven. Van haver-hi canvis. Richard s’aprimava; feia gimnàstica, aixecava pesos amb tot l’aspecte d’un forçut de circ. A William se’l veia més optimista, increïblement amable. Ara la seva veu feia pessigolles. I quan somreia lluïa totes les dents. Blanques, és clar.

D’aquests dies també val la pena mencionar una simple anècdota, però crucial. Marcus no podia saber que allò marcaria la seva existència.

William rebia un amic d’origen francès que havia anat a visitar-lo. Tots dos passejaven pels extensos jardins de la mansió Craver i, quan eren davant del gran roure, William va tenir problemes per traduir-li una paraula. Marcus era molt a prop, i va dir espontàniament en francès:

—L’arbre.

—Vaja! —va sorprendre’s William—. De debò que saps francès, Marcus?

—Una mica, senyor Craver.

—I com és això?

—La mare me’n va ensenyar.

William li va dedicar una mirada que era una sonda:

—A partir d’ara digue’m William, Marcus, William —i es va allunyar amb el seu hoste.

Dos dies després el van fer cridar. William i Richard l’esperaven en un dels grans salons de la casa. Marcus va entrar amb la gorra a les mans. William tocava el piano. Richard jugava al billar. El van veure i van riure. Estaven de bon humor, i al mateix temps aquelles rialles escenificaven una complicitat estranya.

—Hola, Marcus —va dir William sense deixar de tocar el piano—. T’agrada la música de piano? I el billar?

—No vull participar en cap crim —va ser la taxativa resposta de Marcus.

Marcus no havia pogut dormir en tota la nit. Des que havia sentit aquella estranya conversa entre els dos germans estava convençut que planejaven un parricidi. I que volien sol·licitar la seva col·laboració. S’equivocava.

William va parar de tocar el piano. Richard va ajornar la següent carambola. Van mirar-lo.

—Crim? Quin crim? —va dir William—. De què estàs parlant?

I els dos germans van riure. William va aixecar-se del tamboret del piano i va apropar-se a Marcus. Va passejar-lo per l’estança guiant-li l’espatlla amb una mà benvolent:

—Vine, Marcus, vine i mira això —va ordenar-li assenyalant el piano—. T’has parat mai a pensar de què estan fetes les tecles dels pianos? O les boles de billar?

—Doncs no —va reconèixer Marcus.

—D’ivori —va dir William—. L’ivori és als ullals dels elefants, i els elefants són a l’Àfrica.

Richard va intentar fer una carambola. No ho va aconseguir. Va fer un glop de brandy i va dir:

—Tens raó. Mai m’havia parat a pensar-hi, però el món és ple de pianos i de boles de billar —va observar recolzant el tac a terra com una llança amb posat reflexiu—. Quantes boles de billar hi deu haver al món? I tecles de piano? Estic segur que si les arrengleréssim la fila arribaria fins a la lluna.

—T’agradaria venir amb nosaltres al Congo, Marcus? —va dir William—. Saps cuinar i saps francès. I ens caldrà un assistent.

El duc de Craver no va poder, o no va saber, oposar-se al viatge dels seus fills. El més patètic de tot és que aquell viatge cap a la mort no va ser una empresa preconcebuda. La idea de l’Àfrica es va anar formant en la mesura que el tour de force entre els dos germans i el seu pare progressava.

Tips de viure a la mansió Craver, William i Richard li van demanar un préstec. Així podrien començar una nova vida, asseguraven. El duc va negar-s’hi. Havien arruïnat les seves carreres i encara tenien la barra de demanar-li una petita fortuna! Una nova vida? El duc sabia molt bé que per als seus fills «vida» i «vici» eren sinònims.

Els dos germans van canviar de tàctica. El nou argument era que volien dirigir un negoci plegats. Però la resposta va ser novament un no, un no molt taxatiu. William va insistir. Va explicar al seu pare que pensaven anar a l’Àfrica, concretament al Congo. Consideraven que era l’últim lloc on podien fer-se diners fàcils, fos en el negoci de l’ivori, del cautxú o dels diamants. «Calla, boig», va ser la resposta, «què en saps, tu, de l’Àfrica?». El Congo era l’únic lloc on quedaven territoris verges, just al centre del continent negre, replicava William, i on no hi havia homes hi havia un munt d’oportunitats per als primers que hi arribaven. «Ni tan sols és colònia britànica», bramava el duc. «Més motiu per anar-hi», sentenciava William, «la llei anglesa i nosaltres no mantenim bones relacions».

Quan tots tres seien a taula, William i Richard parlaven del Congo com si ja hi fossin, ignorant el seu pare. Era la vella estratègia infantil dels nens que criden: «No vols comprar-nos uns guants? Doncs que se’ns gelin els dits!». Hi anirien, amb la seva ajuda o sense. Què podia fer el duc de Craver? Quan va entendre que la decisió era ferma, va cedir. Com a pare, i per tal de garantir la seguretat dels seus fills en una terra tan exòtica, només podia fer una cosa: sufragar-los el viatge en les millors condicions possibles.

Vist amb perspectiva, tot fa pensar que, en realitat, ni William ni Richard tenien la intenció real d’anar a l’Àfrica. Almenys al principi, la idea del viatge no devia ser res més que un muntatge per esprémer la cartera del seu pare i allunyar-se de la mansió familiar. Però en algun moment, a dins del cap de William Craver, la farsa devia convertir-se en una possibilitat real. Els estafadors i els jugadors tenen molt en comú. Les estafes bancàries de William ho demostraven. El seu instint el duia a jugar-s’ho tot a una sola carta, es pensava que podia guanyar-ho tot en un cop de fortuna. I aquella expedició africana tenia els aires d’una aposta monumental. El Congo era una porta oberta per als audaços. Per què no podien trobar una mina d’or, o un ramat de deu milions d’elefants, o apropiar-se d’un bosc de cautxú més gran que el comtat d’Essex? Què perdien intentant-ho? William Craver havia fet tants esforços per convèncer el seu pare que al final va acabar per convèncer-se ell mateix que valia la pena anar-hi.

L’equipatge incloïa més de cent baguls. Aquesta dada, purament anecdòtica, va causar una petita commoció en l’esperit de Marcus Garvey. Totes les seves pertinences cabien en un sac, i els germans Craver necessitaven més de cent baguls. William va mantenir-se fidel al seu vestuari monocolor: un dels baguls contenia dotzenes de camises de cotó, de llana, de fil i de seda, totes blanques. Però també hi havia alguna cosa bona, en aquell assumpte. Marcus se sentia partícip d’una gran empresa. Al seu nivell, és clar: William i Richard van fer el viatge en vapor fins al Congo en primera classe; Marcus, en tercera.

L’única novetat d’aquella travessa va ser l’entrada al port de Leopoldville. Feia dies que Marcus estava impacient per desembarcar i cada dia ocupava la proa, com si fos en una llotja a l’espera d’una estrena. I un capvespre, per fi, va aparèixer la costa africana.

Al principi Marcus va creure que patia un miratge marítim. A la llum del crepuscle, el port de Leopoldville semblava un formiguer. Centenars de figures negres es movien en fileres a través dels molls, de pressa, carregant embalums blancs damunt del cap com formiguetes que duguessin molles de pa. En apropar-se al port, Marcus va poder comprovar, efectivament, que allò eren homes. Homes negres. I els farcells blancs que carregaven al cap, ullals d’ivori, que desapareixien dins les bodegues dels vaixells ancorats.

A Leopoldville van ser acollits per un vell amic del duc. Marcus n’havia oblidat el nom, però tenia molt bon record del vespre que van passar junts. L’home era un alt funcionari d’una companyia d’importació i exportació que vivia en una casa de fusta fresca, amb mosquiteres a les portes, les finestres i els llits. Després de sopar tots quatre van seure en butaques de vímet. L’amfitrió va obsequiar-los amb puros i conyac francès. No feia distincions de classe i Marcus va poder gaudir dels mateixos plaers que els altres.

Va expressar els seus dubtes sobre l’empresa de William i Richard. Va dir que l’ivori s’exhauria, que el cautxú era monopoli de l’Estat, i que trobar una mina en les profunditats del Congo era un atzar tan improbable com que una formiga perduda trobés un oasi al Sàhara. Va afegir que William i Richard no eren res més que un parell d’afeccionats, i el Congo el lloc més salvatge del món. Però ho va dir d’una manera tan cordial, amb tanta gràcia, que fins i tot els germans Craver, per molts insultats que se sentissin, van riure amb ganes. També va dir que els «negrots» eren els pitjors treballadors que podien existir, més mandrosos que els llatins, més mentiders que els àrabs i més estúpids que els xinesos.

—Tractin-los sense contemplacions i amb mètodes enèrgics —els va recomanar entre cercles de fum que li sortien de la boca—; és l’únic llenguatge que entenen.

La casa no era gaire gran, no li sobraven habitacions. Marcus creia que passaria la nit amb el servei. L’home va descartar la idea amb una riallada:

—No. Això és impensable. Els blancs no dormen amb els negres.

—A mi no m’importa —va xiuxiuejar Marcus, que no volia ser font de problemes; però justament allò va fer que l’home alcés la veu en un to molt desagradable:

—Doncs a mi sí, amic meu, a mi sí que m’importa! Si permetés això tota la comunitat europea de Leopoldville m’acusaria, i amb raó. Un europeu no pot barrejar-se amb africans. En aquesta vida cadascú ha d’ocupar el seu lloc.

Allò creava un problema. Avui en dia costa de creure que les nostres etiquetes fossin tan rígides, però el 1912 era impensable que els germans Craver passessin la nit amb algú com Garvey. Una cosa era compartir tabac i conyac amb un mosso, i una altra de molt diferent compartir habitació. Però Marcus tampoc no podia dormir amb el servei de la casa, constituït íntegrament per negres. Van haver-hi uns moments de vacil·lació. Al final, tres d’aquells servents van acompanyar-lo a una pensió del port, pobra però digna, molt neta, freqüentada per mariners i personal europeu de categories inferiors.

L’endemà a primera hora, Marcus va haver de tornar a la casa per reunir-se amb els germans Craver. Hauríem d’excusar-li la borratxera dels sentits que va patir. Marcus no coneixia aquest fenomen tan pregonat pels viatgers segons el qual l’Àfrica ens descobreix que a Anglaterra tot és més tènue, més lleu, com si els septentrionals visquéssim amb sentits de fantasma, indolents i apaivagats, erms. El Congo, en canvi, amplificava la potència del món. La llum no queia del cel, venia de totes bandes. Les olors eren fètides o esplèndides, sense terme mig. Les boques parlaven un idioma de bombolles. Cap temporal del trajecte marítim l’havia marejat tant.

Els carrers eren plens d’homes, dones i nens negres. No hauria dit mai que al món hi poguessin haver tants senyors i senyores negres. I va adonar-se que molts el miraven com si fos una raresa. De seguida va notar que, per farcits que estiguessin aquells carrers de pols vermella, la gent mai topava amb ell. Mantenien distàncies, com si fos un leprós. Per què? Va ensopegar amb una dona.

Recordo que Marcus seia davant meu, en la nostra taula rectangular. Va alçar les seves mans emmanillades i plenes de cadenes per damunt del cap:

—No s’imaginaria mai, senyor Thomson, la quantitat de coses que les dones negres poden carregar al cap!

Aquella dona no havia vist Marcus. El farcell de llenya s’havia escampat per terra. Marcus es va comportar com qualsevol persona civilitzada: va ajupir-se per recollir la llenya. Se sentia molt estúpid per haver causat aquell incident:

—Excusi’m mil vegades, senyora! —va proclamar—. Li duré la llenya on m’indiqui. Perdoni, perdoni…

Però el silenci va fer que oblidés la llenya. Potser l’envoltaven més de cent persones, totes mudes. Aquella gent no entenia què hi feia ell, allà, enmig del carrer. Però sobretot no entenien què feia un blanc ajupit i arreplegant la llenya d’una negra. Va mirar la dona. El que hi havia en la cara d’aquella dona no era indignació. Era terror.

L’estada a Leopoldville es va dilatar més del que estava previst. Fins i tot per a Marcus era obvi que William i Richard feien alguna cosa més que gaudir de l’hospitalitat de l’amic del seu pare. Tots tres van mantenir moltes entrevistes que van permetre que els nouvinguts aprenguessin els rudiments del Congo. Com que Marcus n’estava exclòs, s’ensopia. Per això es va alegrar tant quan l’expedició es va disposar a partir, quinze dies després d’haver desembarcat a Leopoldville.

Aquell mateix dia li van presentar Godefroide, un negre rabassut i cepat com un cranc. Els seus ossos semblaven el doble de gruixuts del que és normal. Duia pantalonets curts i se li veien unes cuixes forçudes, de senglar. Duia una gorra cilíndrica a l’estil turc. Tenia la cara plena de fissures, molt semblants a les de la terra que ha patit una llarga sequera. Però les esquerdes seguien una geometria intel·ligent, com si una teranyina de ferro se li hagués incrustat a la cara. Venia recomanat per l’amic del duc. No parlava gaire.

—I les mules? —va preguntar Marcus.

William va fer un gest vague amb la mà. Marcus va veure un centenar de negres al costat dels farcells. Només vestien uns calçotets llargs. Seien apàticament en postura de granota, els colzes damunt dels genolls, tot esperant que algú els donés l’ordre de marxa.

—Els transportistes escassegen —va dir William—. Ens ha calgut tota la influència de l’amic del meu pare per aconseguir reclutar-los.

No hauria dit mai que la selva pogués ser tan a prop de la ciutat. Dues hores després d’iniciar la marxa ja no era visible cap senyal humà. Leopoldville podia ser immediatament rere seu o llunyíssim. La selva els havia engolit.

Aquí ens estalviarem el relat minuciós de la marxa a través de la jungla. Stanley ja ho va descriure prou bé quan la va batejar com «l’infern verd». Consignem, en qualsevol cas, que l’exotisme pot conviure molt bé amb la monotonia. Els primers vint dies no van reportar novetats. Avançaven tota la jornada en una llarga filera humana. Com que el sender era tan estret i damunt dels seus caps hi havia un sostre vegetal espessíssim, es diria que es movien a través d’un túnel. En certs llocs la vegetació era un escut impenetrable, en d’altres es convertia en una espasa que tot ho feria. La compacta volta vegetal impedia que la llum natural arribés fins a terra i, així, no hi havia gaire diferència entre els dies i les nits. A última hora l’expedició acampava en qualsevol clariana, i a primera hora es reprenia la marxa. Tots els dies eren iguals.

William vestia de blanc, com sempre. Salacot blanc, camisa blanca, pantalons blancs. L’única excepció eren unes botes negres de canya llarga que encara li feien una figura més esvelta. Richard anava amb un uniforme caqui i barret australià d’ales amples. Del barret es desprenia una estreta cinta de roba blanca que li recorria tota l’esquena. Era una precaució contra els rigors solars: segons les creences de l’època, el sol dels tròpics consumia la columna vertebral dels europeus. Les armes dels dos homes s’adeien als cossos dels propietaris. William duia un lleuger rifle Winchester de repetició automàtica. Richard, una enorme escopeta que segons la publicitat del fabricant podia abatre un elefant adult d’un sol tret. Quan l’alçada de la volta vegetal ho permetia, William i Richard viatjaven en una mena de seients portàtils, sostinguts per quatre portadors, molt similars a les hamaques dels antics romans. I Marcus? Estaven dissenyades les seves cametes per resistir marxes esgotadores en un entorn tan hostil? Contra totes les previsions, sí. Els ànecs també tenen les cames curtes i són grans nedadors. Amb Marcus passava alguna cosa semblant. Per protegir-se de la calor en tenia prou amb la seva gorra de menestral. S’arromangava les mànigues d’una lleugera camisa de lli, sobre la qual només hi havia els elàstics de cuiro dels pantalons. Les botes d’obrer semblaven fetes per caminar a través de la jungla. Moure’s entre arbres li insuflava un vigor nou, com si la selva fos el seu medi natural.

Els arbres. Godefroide va ensenyar-li moltes coses. Va ser ell qui li va fer saber, durant les marxes, que els trons que sentien no eren trons. De tant en tant esclatava un retruny llarg, una canonada que estripava la terra. Però no era l’anunci de cap diluvi.

—No són trons —va fer-li saber Godefroide inexpressivament—. Són grans arbres que es moren. Cauen i el soroll s’escampa per tota la selva, lluny, molt lluny.

Hi havia arbres que al tronc hi tenien punxes més llargues que baionetes o més amples que destrals. Hi havia arbres amb escorça de ferro i arbres amb arrugues de vellut. Alguns projectaven les arrels pel sender, i els barraven el pas amb una barricada de fusta que calia saltar o escalar. I també hi havia arbres assassins, que creixien al voltant dels altres, cargolant el seu tronc al dels seus congèneres igual que una serp. En molts trams d’aquell túnel vegetal l’atmosfera era tan densa, l’aire tan pobre en oxigen, que els homes s’ofegaven. Era com respirar gas calent. La columna no tenia més remei que avançar al trot i contenint la respiració, com si fossin sota l’aigua i intentessin guanyar la superfície abans de l’asfíxia.

I el soroll. Una mena de brunzit ininterromput i en espiral al qual se sobreposaven tons greus. La selva podia decidir-se a apujar el volum en qualsevol moment, lentament, imperceptiblement, constantment. De vegades, la persistència del so feia que els homes s’emborratxessin d’una energia falsa i, com esperonats pel tambor que marca el ritme als galiots, avancessin deu milles amb l’esforç de només una. D’altres vegades, el soroll traspassava la roba i la carn i convertia els ossos en vapor.

Els ulls clars de William el feien patir. Al Congo la llum no coneixia matisos. A l’interior de la selva el dia era una tenebra verda: els sostres de fulles obturaven el sol. Imprevisiblement, però, la caravana desembocava en clarianes despullades. Allà el sol esclatava sense límits. Foscor opaca i de sobte llum encegadora. Els contrastos ferien aquelles retines grises tan delicades.

William sempre havia estat un artista de la violència freda. Ara l’excés de llum li provocava atacs de sang calenta. En certa ocasió va dirigir el seu malestar contra Marcus. Va anar de la següent manera.

Un dia, durant la pausa del dinar, els portadors van rebre l’ordre d’obrir unes caixes. D’allà van sortir cadenes i ceps. Si volien menjar, havien de posar-se els ceps al coll. Godefroide traduïa les paraules de William:

—Cada dia hi ha més aldarulls davant l’olla. A partir d’ara fareu cua així. Prou d’empentes.

Els homes tenien gana i van obeir. Uns moments després Godefroide i Marcus distribuïen el menjar a una filera de cent encadenats. Cada coll estava unit al següent i a l’anterior, ningú escapava del ferro. William es va apropar a la gran olla. Godefroide omplia les conques de fusta amb el cullerot. William parpellejava, els ulls ofesos per la llum del Congo. Va escridassar-lo:

—Què ets, Marcus? Un mosso de cuina o un xef francès?

Era fàcil imaginar-se Marcus fent aquell gest tan seu, movent el cap a dreta i esquerra, mirant l’olla i les conques de fusta sense entendre a què es referia William.

—Estalvia menjar! —va precisar.

Marcus va mirar-se la filera de cent homes, tots semblants els uns als altres com cent sardines.

—Però estan molt febles —va al·legar Marcus—. Carreguen vint quilos tot el dia.

—Fes el que et manen, gamarús! —va escridassar-lo William. I abans de girar cua va renegar—: Això no és un pícnic.

Van passar la resta del dia a la clariana. Però després de l’àpat ningú va treure els ceps dels colls. Amarats de suor, William i Richard fumaven asseguts en cadiretes plegables, a distància. No van dir res, no van fer res. Es comportaven com si els negres haguessin estat encadenats des del primer dia. El més curiós de tot va ser que els portadors no van protestar. Un, només un, va fer un gest, agafant la cadena amb una mà i mostrant-la tímidament als blancs. Però William i Richard es van limitar a seguir fumant. El que ensenyava la cadena va mirar al seu voltant. Ningú el secundava i va deixar-ho córrer.

Marcus no ho acabava d’entendre. Aquells homes s’havien deixat encadenar sense oposar cap resistència. I per què? Per una sopa de mill. Després no van protestar, no van exigir que els retiressin les cadenes. Jeien apàtics com un ramat de bens. Res més.

Quines idees van creuar la ment de Marcus? No sabem què va pensar, només què va fer. Al centre d’aquella petita clariana hi havia un arbre, només un. Regnava com un emperador solitari que manté la plebs a distància. Marcus mai no havia vist res de semblant. Comparat amb aquell arbre, el roure de la mansió Craver semblava el bastó d’un cec. La base tenia la forma d’una monstruosa mà de granota oberta. Del cos del tronc es projectaven unes planxes de fusta laterals, com aletes de tauró, que es clavaven a terra. Una sola d’aquelles planxes ja era més gran que un tobogan infantil. Marcus va alçar els ulls, però l’espessor de la capçada li impedia veure el cim de l’arbre.

Va enfilar-s’hi. Va ascendir els primers metres gràcies a unes lianes que queien paral·leles al tronc, més fortes i segures que cordes de ferro. William i Richard van riure:

—Què fas, Marcus? Al Congo ja hi ha prou micos!

Marcus no va contestar. Va seguir amunt, més amunt. Feia servir la tècnica dels mariners que treballen als pals de les naus: dels quatre membres, mans i peus, n’afermava tres abans de moure’n un. Quan havia ascendit uns quinze metres ja no podia veure el terra. Més amunt. Les veus sornegueres de William i Richard li arribaven cada cop més afeblides. Abans d’adonar-se’n ja no podia sentir-los, ni a ells ni cap soroll humà.

Allà dalt la vida tenia formes pròpies. Va creuar-se amb ocells, atònits per la seva presència. No tenia por de caure. Les branques feien un entramat més ample i segur que qualsevol bastida, ningú no hauria dit que es trobava a quaranta o cinquanta metres d’alçada.

Va seguir amunt, més amunt. Els troncs ja eren més prims. Les fulles li fuetejaven la cara i li esgarrapaven les mans. Marcus volia pujar una mica més, encara una mica més.

Al final va estirar el braç i una branqueta se li va trencar als dits. Va ser com si s’obrís una claraboia: els ulls més verds de l’Àfrica van topar amb el cel més blau del món.

Des d’aquella atalaia natural podia veure una catifa verda que s’estenia fins a l’infinit. Era tan amunt que la selva semblava una capa de molsa. Però no era gespa, eren arbres, arbres, arbres. Aquí s’ondulen, més enllà es crespen, i pel damunt flota el baf de la selva, que s’eleva amb la densitat d’una boira de cotó fluix.

Els arbres tot ho dominaven. Cap desert, cap oceà, cap tundra s’equiparava a allò. I en aquell instant, al cim d’aquell arbre, Marcus va saber que el món podia ser un lloc molt gran, però que el Congo sempre seria més gran que el món.

Va parlar en veu alta:

—Déu meu, on anem?

Jo crec que Marcus intuïa la resposta: més enllà de la gràcia divina.





5


Cinc dies després, els portadors van començar a morir-se. El procediment era molt simple. Quan un home queia defallit intentaven reanimar-lo a cops de culata. Si no reaccionava obrien el cep, el deixaven allà mateix i la caravana seguia endavant.

La mort s’engreixa sola: com més portadors morien, més pes havien de carregar els altres, i, per tant, cada cop es morien més portadors. Però les baixes només revelaven la part més inflexible dels germans Craver. Durant una pausa Richard va sorprendre un home que sostenia entre els dits un pot amb formol. Es mirava a contrallum el líquid i els escarabats que hi suraven. Hi posava tant d’interès que ni es va adonar que Richard l’estava observant.

—Has obert l’equipatge! —va indignar-se Richard—. Com t’atreveixes?

William va apropar-s’hi. Després d’una breu reflexió va emetre el seu dictamen:

—Aquest, demà, serà l’home del xampany.

A la nit Marcus va mantenir un diàleg amb Godefroide:

—Per què són tan idiotes? Estan lligats i ben lligats, i tot i així roben.

—No volia robar —va dir Godefroide.

—Ah, no? I per què ha obert el bagul?

—Per curiositat.

—Al pot només hi havia escarabats.

—Ell no entenia quin interès podien tenir els blancs per uns escarabats morts. I per això, ara, qui morirà serà ell.

Godefroide parlava poc i sempre s’expressava amb una ambigüitat artística. Ja fos per la sintaxi bantu o per una especial inclinació de caràcter, es feia impossible saber si només constatava un fet, si el condemnava o, ben al contrari, si recolzava plenament l’autoritat que el dictava.

Dur el xampany equivalia a una sentència de mort. Eren trenta quilos d’ampolles franceses de vidre gruixut. No podien distribuir el pes en altres caixes, perquè aquella tenia uns encoixinats especials per protegir les ampolles.

El xampany embrutia. Tots sabien que l’home que dugués el xampany moriria abans d’acabar el dia de pur esgotament. Així, a l’inici de cada jornada, els negres s’afanyaven a agafar qualsevol càrrega menys aquella. Hi havia disputes. La conseqüència, tan lògica com inevitable, era que el més feble acabava patint l’esforç més dur. Però William i Richard afavorien aquell estat de coses, perquè d’aquesta manera s’asseguraven que els portadors s’espavilessin a llevar-se ben d’hora per tal d’evitar el xampany.

I ara un incís: m’havia promès no obrir la boca durant les nostres sessions si no era indispensable. Però quan van aparèixer els primers morts vaig començar a patir una deplorable excitació nerviosa. Escoltar Marcus era beure mil tasses de cafè. El cor em bombejava més de pressa, les venes se m’eixamplaven i torrents de sang em corrien amunt i avall. Tot i així, callava. I puc jurar que l’esforç de mantenir el silenci no era gens saludable.

Marcus es referia a les víctimes sense cap sentiment. Com si tot allò fos un episodi molt secundari. Els portadors eren éssers humans. Els tractaven com a gossos, i quan es morien els abandonaven com a gossos morts. I Marcus no manifestava cap emoció. Em deia tot això a mi mateix, i la paraula «Pepe» va fer que obrís els ulls.

En algun moment del trajecte, Marcus va canviar el nom de Godefroide pel de Pepe, més curt i més fàcil de pronunciar. William i Richard van riure l’ocurrència. I li va quedar Pepe. Aquesta familiaritat no era tan estranya com podria semblar. A causa de les seves tasques quotidianes, Marcus i Godefroide mantenien unes relacions molt intenses. Godefroide (Pepe a partir d’ara), era el negre que ocupava la jerarquia més alta de l’expedició. I Marcus el blanc amb el rang més baix. Estaven molt a prop l’un de l’altre. Entre tots dos sempre hi hauria una mena de divisòria invisible, sí. Com dos homes separats per una reixa, cadascun a una banda. Però això no impedia que fossin els dos homes més pròxims a costat i costat de la reixa.

William i Richard dormien a la mateixa tenda. Pepe, al principi, dormia a camp obert, com els portadors. Un dia va patir un fort atac de queixal. Tot i el caràcter estoic del negre, William va decidir que Pepe compartís la tenda amb Marcus. No volia que els portadors veiessin cap feblesa en aquell home, barreja de guia i de guàrdia. Marcus dormia en una tenda més humil, on també s’apilaven alguns baguls que havien de preservar-se de la intempèrie. Va fer un lloc a Pepe i quan l’atac de queixal va remetre ningú va pensar a fer-lo fora.

En algun racó de la ment de Marcus van establir-se simetries de marbre amb la seva infància. Dormia amb Godefroide com havia dormit amb l’ós Pepe. Tot això no justifica Marcus, només explica la seva actitud. I en un món on els homes eren considerats com animals, de Marcus Garvey almenys podia dir-se que compartia la vida amb un d’aquells animals.

Calia reemplaçar els portadors morts. Però aviat era dit. Tots els poblats eren idèntics: un grapat de cabanes rodones, amb parets de tova i sostre de palla. I tots els poblats es quedaven deserts quan l’expedició s’apropava. Multitud de signes delataven que els habitants havien fugit a corre-cuita. Devien tenir prou experiència del que passava a les caravanes. Una crisi imprevista va planar sobre l’expedició dels germans Craver: els portadors no tenien cap valor si se’ls comparava amb la càrrega que transportaven; però mentre no localitzessin un filó, la càrrega no els servia de res.

La seva fortuna estava en la seva gosadia. A aquelles altures ja havien arribat tan lluny, tan endins, que els seus peus trepitjaven regions on l’home blanc només era un rumor. La gent no fugia atemorida, s’apropava encuriosida, com pingüins antàrtics, sense sospitar quina mena d’amenaça representaven aquells homes blancs. Els únics que s’alarmaven eren els nens: mai havien vist éssers tan fantasmagòricament pàl·lids i ploraven d’espant. El més cruel de tot era que els habitants d’aquells poblats es reien dels pobres dimonis de la caravana. Els mortificaven de mil maneres: ballaven envoltant els captius, refregant-los les seves virilitats a les natges per humiliar-los o traspassant-los galtes i palmells amb punxons. Ni se’ls passava pel cap que ells poguessin ser les properes víctimes.

William i Richard sempre feien servir la mateixa tàctica. Arribaven a un poblat i es convocava a tothom. Abans del parlament exigien una distància honorable entre ells i la massa d’autòctons, que reien, saltaven i ballaven a l’espera d’algun regal o de vés a saber què. Al final aconseguien que tots aquells cossos negres i tots aquells somriures blancs es reunissin davant seu, ben aplegats. En aquell moment llançaven un cartutx de dinamita enmig de la gentada.

Una erupció de terra vermella. Braços i cames que aprenien a volar. Crits i gemecs. Pepe i Marcus queien sobre la multitud ferida. A salts i amb moviments ràpids, escollien els homes més atordits, que amb prou feines entenien el que estava passant. Els engrillonaven el coll mentre William i Richard els colpejaven amb les culates. Així es nodria de portadors la caravana.

Recordo que tot això Marcus m’ho va explicar un dia que plovia molt fort. El soroll de l’aigua repicant contra els murs del presidi podia sentir-se a la nostra cel·la interior. Marcus va aixecar els braços reproduint l’esclat de la dinamita: «bum!». Jo vaig tancar la mà involuntàriament, en un petit espasme nerviós, i la fusteta del meu llapis va fer un crec sec. Mentre em mirava els dos trossos vaig dir, amb veu de ferro:

—I vostè què feia per intentar evitar-ho?

Les paraules encara creuaven la frontera del meu alè i ja em penedia d’haver parlat. Massa tard. Marcus estava molt sorprès. Mai l’havia interromput quan parlava. Els seus grandiosos ulls verds van fer un parpelleig, com ales d’una papallona, i molt educadament em va demanar:

—Podria repetir-me la pregunta?

Vaig rebufar:

—Vostè què va fer per impedir que en William Craver i en Richard Craver bombardegessin un grapat de gent indefensa, homes, dones, vells i nens, amb cartutxos de dinamita?

Marcus va mirar a banda i banda buscant una ajuda que no trobaria.

—Oposar-m’hi? —va dir al final—. Em sembla que no ho entén. Qui llançava els cartutxos encesos era jo.

L’havia escoltat amb una tensió elèctrica a l’espina dorsal. Però quan va dir allò vaig notar que m’inoculaven sofre a la sang.

—Després de l’explosió en Pepe i jo estàvem molt ocupats encadenant supervivents. En William i en Richard disparaven les seves armes —va precisar Marcus—. Els trets acabaven de destarotar-los i impedien qualsevol resistència. En William i en Richard gaudien. Per a ells el reclutament de portadors era la cosa més semblant a un esport que es podia practicar al Congo. Mentre en Pepe i jo ens afanyàvem a lligar els homes capturats, els germans Craver els examinaven. L’ona expansiva se’ls havia endut aquells parracs de palla que vestien, i en Richard, sovint, reia assenyalant-los entre les cames amb la punta de la seva escopeta i deia: «Oh, oh, oh, fixeu-vos-hi, Déu n’hi do, quins cigalots, aquests negres!».

Acusaven un home d’haver matat dos homes. Per això esperava judici. Però la mà d’aquest mateix home havia matat dotzenes, qui sap si centenars d’homes, dones i nens. I ningú l’acusava d’aquells crims.

Marcus va alçar molt les celles:

—Vostè què hauria fet, senyor Thomson?

La meva esquena es va tirar enrere, buscant el respatller de la cadira. Havia estat un error preguntar-li res. Ara Marcus tenia tot el dret de preguntar-me a mi. I un cop feta la pregunta, no podia evadir-la. La meva animadversió per Marcus es va dissipar tan de pressa com havia nascut, reemplaçada per un dubte inabastable. No estava gens segur d’on començava la seva culpa. William i Richard li ordenaven llançar els cartutxos. S’hi hauria d’haver negat? William i Richard tenien el comandament de l’expedició, i ell només era un mosso de quadra.

Quan el llibre va aparèixer, algunes veus el van descriure com un magnífic retrat de la degradació humana. S’equivocaven. El més incomprensible de l’horror és que no hi ha res que s’hagi de comprendre. L’horror és extraordinàriament lleuger i vulgar. Per matar només calen dos requisits: poder i voler. William i Richard podien matar i volien matar.

A partir d’aquí el nombre de morts no comptava. A mi m’hauria encantat escriure la història de tres saludables nois anglesos que es van rebaixant progressivament, tres nois que cauen en la dissolució moral a mesura que s’endinsen en la jungla. I tanmateix, Marcus mai va referir res d’això, ni per activa ni per passiva. No hi va haver procés de conversió a la barbàrie. William i Richard eren els mateixos homes a Anglaterra que al Congo. Però el Congo no era Anglaterra.

Marcus estava convençut, i amb raó, que aconseguir portadors amb bombes era una pràctica habitual al Congo. Ni William ni Richard infringien cap llei; la qüestió era si moralment podia acceptar-se aquell fet ignominiós. En aquest cas, on comença la decència d’un home raonablement honest? Hauria d’haver-se negat Garvey a imposar les restriccions alimentàries que William li havia exigit unes jornades abans? O potser, a la casa de Leopoldville, hauria d’haver insistit a compartir cambra amb els criats negres? Tampoc s’ha d’oblidar que Marcus Garvey no podia oposar-se així com així a l’autoritat dels germans Craver. Pretendre que un mosso de quadra s’amotinés contra dos aristòcrates, tot sol i enmig de la jungla, hauria estat exigir a Marcus, més enllà de la decència, una forma impossible d’heroïcitat.

Però el nucli del problema era un altre. Tenim tendència a pensar que la magnitud del dolor que s’infereix és directament proporcional a l’esforç que es necessita per causar-lo. No. El Congo havia situat Marcus en una posició insòlita: per col·laborar activament amb el mal només havia de fer una concessió tan lleu com parar la mà. Ara, una vida després, no en tinc cap dubte: aquella mà era la substància del segle XX.

La pregunta de Marcus esperava resposta. Em vaig fregar els ulls amb els punys tancats, i només vaig poder dir:

—Jo no hauria anat mai al Congo.





6


Com Colom, William mentia als altres sobre la distància recorreguda. I com Hanníbal, sempre els prometia que el seu objectiu era darrere del proper turó. A qui volia enganyar? L’opinió dels portadors no existia. Marcus i Pepe eren veus subordinades. I, de fet, qui decidia quan i on aturar-se era Richard. A l’exèrcit havia servit en una unitat logística; allà havia estudiat nocions de mineralogia, i era ell qui duia a terme les prospeccions. Però els diamants no apareixien.

Richard estava desesperat; William, furiós. De vegades tots dos estaven desesperats i furiosos. William cridava; Richard plorava i cridava. El pitjor de tot era que havien anat tan lluny buscant el seu tresor imaginari, tan endins d’una selva verge, que ja no es trobaven poblats, ja no hi havia éssers humans amb els quals reemplaçar les baixes. Només arbres, bardissa i sorolls animals. Però ja fos per la constància dels audaços o per la dels dements, seguien endavant.

Els qui han creat un problema són els primers que exigeixen trobar-ne el culpable. I els més cridaners. William i Richard s’acusaven l’un a l’altre. La selva no havia sentit mai abominacions tan hòrrides.

Marcus va adonar-se que Pepe tendia a mantenir-se lluny dels dos germans, a la cua de l’expedició. Un dia ell també s’hi va posar.

—Per què vas sempre tan endarrerit, Pepe?

—En William i en Richard són com dos elefants. L’un més gros, l’altre amb els ullals més llargs —va replicar el negre—. I jo sé qui perd quan dos elefants es barallen.

—De debò? Qui?

—Les formigues.

Marcus no recordava el dia concret en què l’expedició va arribar a aquella clariana. Havia perdut el compte dels dies i les nits. I tots havien canviat una mica. Especialment els germans Craver. Ja no eren uns exploradors de fireta. La selva els havia sotmès a una mena de desgast estètic. Les seves robes, comprades a les millors cases de Londres, s’havien esfilagarsat i destenyit. Grans rotllanes de suor els envaïen les aixelles, el pit i l’esquena. Amb l’excepció de les ampolles de xampany, cap altre vidre havia sobreviscut. I va ser així com la caravana va entrar a la clariana, aquella clariana.

Algú dóna l’ordre d’alto. Els portadors es deixen caure exsangües. Marcus seu en una pedra. Més enllà, William i Richard discuteixen ferotgement. Un persegueix l’altre, que es retira negant-se a escoltar-lo, fins que un insult massa groller fa que aquest ataqui i l’altre es retiri. Qui ho hauria dit, dos nobles anglesos discutint amb gestos de verdulaires italians. En qualsevol moment podien desenfundar els revòlvers i disparar-se.

La clariana és anormalment gran. Més o menys com un camp de rugbi ovalat. El terra és amable, mig cobert per clapes de gespa verda i a estones per aquesta sorra vermella de l’Àfrica, més fina que la de qualsevol platja tropical. Absort, ajagut, Marcus mira el cel, aquell cel tan blau que només podien contemplar en els pocs moments que travessaven una clariana. Abaixa els ulls. La seva vista es fixa, per casualitat, en un bri d’herba qualsevol. Sembla un espàrrec. Marcus es pregunta: hi ha espàrrecs al Congo? Atansa la mà, i sota l’espàrrec, apareix un fulgor, una llum groga que li fereix els ulls.

Marcus va interrompre la guerra fratricida dels germans Craver. Amb la mà alçada va dir:

—Aquí hi ha una coseta que brilla.

Va ser com quan dos individus discuteixen sobre una cartera robada i n’apareix un tercer que diu que l’ha trobat a terra. Marcus va oferir aquell granet daurat a Richard.

—On ho has trobat, això? —va dir Richard després d’una ràpida observació.

Marcus va fer un gest vague amb la mà i va dir amb certa indiferència:

—Per aquí, per la clariana.

Si els portadors no haguessin estat mig morts de cansament haurien pogut riure. Havien anat fins a la fi del món, i encara més enllà, i els amos blancs es dedicaven a passejar-se per una clariana amb moviments de gallina, els lloms ajupits com si busquessin cuquets per picotejar.

—Aquí! —crida William.

—Aquí! —crida Richard.

—I aquí més! —diu Marcus.

I fins i tot Pepe troba un cigronet d’or, el sosté amb dos dits molt a prop dels ulls, mirant-lo com si fos un rellotger expert. L’alça per damunt del cap, i diu:

—Una pedreta groga. N’hi ha pertot arreu.

Uns quants dies després, a la clariana s’havia muntat un campament estable. Com que bona part del relat de Garvey es va viure en aquella extraordinària clariana, hauríem de dedicar unes línies a descriure-la.

La clariana tenia forma d’ou. Al seu centre exacte es va fer un forat cada dia més profund: la mina pròpiament dita. Els negres van rebre l’ordre de foradar, foradar i no amoïnar-se per res més. I quan el forat va ser prou profund i prou ample, William va alliberar-los de les cadenes. Ja no calien: a partir d’aquell moment dormirien allà dins. De dia els negres treballaven vigilats per fusells, de nit es retirava l’escala —un tronc amb pals travessats com les espines d’un peix. La sortida de la mina, allà dalt, només era un forat al sostre. Ningú podia sortir-ne. Era una mina i una presó perfecta.

William i Richard, Marcus i Pepe aviat van començar a referir-se al forat que feia d’entrada a la mina com el «formiguer». Molts peus trepitjaven cada dia els voltants del forat, així que la boca de la mina va adquirir una forma cònica, de volcà nan. O de formiguer gegant.

L’interior tenia forma de carabassa. Els negres picaven les parets i anaven expandint el forat. A mesura que l’espai s’eixamplava col·locaven bigues verticals per apuntalar el sostre. D’algunes bigues es van penjar llànties d’oli. Desprenien una llum freda que amplificava el color grana de les parets. Allà dins se sentia una escalfor gens agradable. I una ferum bruta, com de formatge cremat.

Pel que feia als treballadors, es distribuïen en tres categories rotatòries. La majoria gratava les parets amb uns pals curts. Res de pics: la capacitat de submissió dels negres semblava infinita, però William i Richard no se’n refiaven. La terra era porosa i es desprenia amb facilitat. Uns altres, no tants, omplien uns cistellets de vímet i tenien permís per dur-los a l’exterior pujant per torns l’escala. I un tercer grup, molt reduït i encara més afortunat (perquè podien sortir de la mina), destriava l’or de la terra.

Richard havia construït una mena de banyera als peus de la mina amb fusta calafatada. Allà es netejava i separava la terra de l’or. A l’interior de la selva, no gaire lluny, hi corria un petit rierol. Amb troncs buidats a cops de matxet i empalmats els uns als altres, com teules, Richard va fer unes canonades que duien aigua, la feien passar per la banyera i la tornaven al rierol per evitar que la clariana s’inundés.

En qualsevol cas, i pel que fa als negres, s’hauria de convenir que l’establiment de la mina els va reportar més beneficis que calamitats. Els Craver havien anat lluny, increïblement lluny. Havien anat més enllà dels salvatges, fins a una latitud buida d’homes. Si els negres es morien, qui els substituiria? Així que, en termes generals, i encara que només fos per pur interès, el tracte es va fer més benigne. El treball a la mina implicava menys penalitats que el transport. I l’aliment es va incrementar gràcies al que el bosc proporcionava. Ara els dos germans tenien molt més temps lliure, i es dedicaven a la cacera. Marcus cuinava carns estranyes, sí, però nutritives.

Quinze dies després, William es va lliurar a uns acurats càlculs per tal d’establir el rendiment de la mina. Cada dia de treball s’obtenien entre seixanta i seixanta-cinc grams d’or d’una puresa única. Allò volia dir uns beneficis diaris que voltaven les dues-centes lliures esterlines. Exemptes d’impostos, és clar.

Fins aquell moment els Craver havien explotat els peus dels negres com a portadors. Ara n’explotarien les mans com a miners. Ningú es va prendre la molèstia de comptar els morts que havia costat arribar fins allà.

Hi ha dies que abans d’aixecar-nos del llit intuïm, sabem, que tot anirà malament. Així va començar aquell diumenge. Feia tard. Hauria hagut de ser al despatx de l’advocat amb una còpia dels meus progressos i encara m’estava vestint. Vaig anar al lavabo a corre-cuita i pel passadís vaig ensopegar amb la tortuga Maria Antonieta. No l’havia vist, i de poc que no em torço el turmell per enèsima vegada.

Enrabiat, d’una puntada la vaig fer volar com una pilota de rugbi. Potser semblarà un tractament excessiu per a una tortuga sense closca. No ho era. A la dispesa de la senyora Pinkerton només hi havia dues coses segures: que la dispesera ja era vella quan va néixer Tutankhamon i que la seva tortuga m’odiava amb una passió insondable. I que Maria Antonieta tenia poders, sí, això també. Per exemple: a causa de la meva puntada va volar pels aires de punta a punta del passadís. Qualsevol altra tortuga s’hauria arronsat a dins la closca. Ella no. Com que no en tenia havia adquirit l’instint dels gats i aterrava de quatre potes.

Maria Antonieta va regirar-se, molt exaltada. Buscava el culpable d’aquella agressió. Em va veure, i quan em va tenir al punt de mira va atacar-me amb la ràbia dibuixada a la boca. Totes les tortugues tenen una boca lletja. Però la de Maria Antonieta era lletgíssima, un autèntic bec de corb. S’apropava amb l’aspecte d’un ariet romà. I venia a la càrrega.

Algú pot pensar que les tortugues no fan càrregues de cavalleria, més que res perquè són tortugues. Però si ens miréssim el món des de la perspectiva d’una tortuga, de ben segur que en trobaríem de ràpides i de lentes. Bé, doncs, des del punt de vista de les tortugues, Maria Antonieta estava fent una càrrega violentíssima.

El passadís era estret. Si volia sortir de la casa havia de creuar-me amb ella. Naturalment, jo no pensava renunciar a una cita amb Norton pel simple fet que m’ataqués una tortuga de temperament histèric. No m’ho podia creure: allà estava jo, Tommy Thomson, enfrontant-me amb una tortuga com si fóssim dos cavallers en una justa medieval.

Ella ve cap a mi, a la càrrega, i jo cap a ella. Ella treu una terrorífica escuma blanca per la boca. Ens apropem l’un a l’altra. Sóc damunt de la tortuga. Penso: ara li trepitjaré una pota, i que plori, i que la Pinkerton es gasti el que li pago de lloguer en veterinaris. Però en l’últim instant, en una àgil maniobra, Maria Antonieta es regira i se’m cargola al turmell. Jo abomino d’aquell contacte de rèptil i faig un saltiró. Ella fuig. Jo m’entrebanco. Trontollo. Caic!

En la direcció de la meva caiguda hi havia la finestra del passadís. Tot i així, no hauria hagut de caure. Però vaig cometre dos errors. A sota el braç duia el cartipàs de folis escrits. Em negava a deixar-lo anar, creia que amb una mà podria evitar la caiguda fàcilment. Aquest va ser el meu primer error. El segon va consistir a oblidar aquella vella lliçó que s’ensenya a tots els nens, que la part superior del cos pesa més que la inferior. No em vaig adonar del perill fins que vaig tenir el cap i el pit suspesos finestra enfora. Vaig deixar anar tots els folis, que van caure com una pluja de confeti. Però ja era massa tard. Abans que pogués evitar-ho penjava del buit. Només em sostenia al marc de la finestra amb els deu dits.

Se suposa que per a aquests casos s’han inventat expressions com «auxili!» o «socors!». Però la veritat és que no he conegut mai ningú que en una situació dramàtica cridi «auxili» o «socors». Ningú. L’única cosa que podia exclamar era:

—Eeeh! Eeeh! Eeeh!

No sé quanta estona vaig estar-me allà, penjant en l’abisme i cridant. Finalment una roca humana va aparèixer, emmarcada per la finestra. Era el senyor MacMahon. Gràcies a Déu! Duia una tovallola a sobre l’espatlla, s’acabava de despertar i feia aquella cara de bou que fan els mig adormits. Va mirar a la meva dreta i a la meva esquerra, absurdament, es va fregar les lleganyes i va dir, amb una parsimònia increïble:

—Tommy, noi, què hi fas, aquí?

Jo només vaig poder contestar:

—Eeeeeeeh! —i també, amb veu plorosa—: MacMahon!!!

Em va treure d’allà, per fi. Vaig seure en una cadira, intentant sobreposar-me a l’ensurt. Maria Antonieta havia tingut la precaució d’amagar-se després de la seva victòria. Jo feia tard i no podia entretenir-me amb represàlies. Prou feinada tenia a recuperar els folis dispersos abans que el vent se’ls endugués.

Norton estava impacient. Perquè jo arribava tard i perquè feia dies que volia llegir els primers capítols del llibre. Em va rebre amb una gran economia de paraules. Era la seva manera d’expressar el disgust. Vam seure.

No li agradava. Ell llegia el meu mecanoscrit i jo la seva cara. S’anava posant més i més nerviós. Passava les pàgines cada cop més de pressa. Va començar a parlar per a ell mateix. Amb el dit assenyalava els fragments més enutjosos i deia:

—Però això…, què és això?…, i això?…, i això?

I després de llegir unes quantes pàgines més va resoldre:

—Això és Zola al Congo! Bakunin al Congo! Catilina al Congo! —va esperar la meva rèplica, però en veure que no arribava va seguir, exaltat—: Que no veu quina imatge de l’aristocràcia anglesa estem reflectint? Què vol que en faci, de tot aquest odi social? En aquests paperots mai trobaré cap motiu per exonerar en Garvey. Amb aquesta declaració n’hi ha prou per penjar-lo deu vegades!

—Jo no vull instigar cap revolució, només vull escriure un llibre —em vaig defensar—. I això és la crònica exacta dels fets segons la versió d’en Marcus Garvey.

—Pretén que ataqui les forces vives de la Gran Bretanya? Qui es pensa que presideix els tribunals britànics? Robespierre?

Hauria pogut callar perfectament. Però no ho vaig fer:

—També volia dir-li que he anat a visitar el duc de Craver. —Norton va posar-se les mans al cap. Molt lentament. Les va alçar a poc a poc, fins a abraçar-se aquella càpsula esfèrica que era el seu crani calb. Jo vaig seguir—: Encara no ha sentit el pitjor. —Norton va contenir la respiració. No es treia les mans del cap. I jo, després d’una breu pausa que vaig fer servir per reclutar ànims, vaig dir—: Hem arribat a un pacte de cavallers. Ell m’ajudarà en les dades i les dates del cas a canvi que li remeti còpies dels meus progressos. Ja fa dues setmanes que li envio sobres certificats dels meus escrits.

—Quina mena d’irresponsable he contractat? —va exclamar-se Norton—. Però que no ho entén, home de Déu? En Craver és l’enemic! L’únic interès que el mou és que pengin en Marcus. —I encara més furiós va cridar—: Vostè és un boig! No! Perdoni! El boig sóc jo! Jo vaig encarregar aquesta feina, i l’hi vaig encarregar a vostè! Un mercenari que a la primera ocasió lliura tots els secrets de la guerra al general de l’estat major, l’enemic!

Es va posar dret, no parava de recórrer el despatx de punta a punta, amb un braç rere l’esquena i gesticulant amb l’altre com un dictador d’opereta. Les seves acusacions es van convertir en un monòleg:

—Vostè és un anarquista en estat salvatge! La majoria dels escriptors són uns llepaculs professionals. I jo tinc la malastrugança de contractar un terrorista de la lletra escrita!

Mai li havia vist perdre els estreps. Davant meu tenia un altre home, un Edward Norton que m’era desconegut. La passió el desbordava. Vaig entendre que devia tenir el costum d’ocultar la part més virulenta de la seva personalitat. En la seva vida diària devia dedicar grans esforços per canalitzar aquella fúria elemental en la direcció d’un empirisme jurídic. Jo també em vaig aixecar de la cadira:

—No m’oposaré a la rescissió del nostre contracte.

I em vaig dirigir cap a la porta.

—Thomson! —Em vaig girar. Norton estava al fons, quiet, ferm, les cames molt juntes. Ni aquella ira tan violenta havia aconseguit fer-li una sola arruga a la roba. Va dir—: Segui. —Ell també va seure. Havia recuperat el domini. La seva mirada es va suavitzar una mica. Tornava a ser aquell home que havia conegut al cementiri, desinteressadament amable—: Vol saber una cosa, Thomson? Sempre he odiat els esports d’equip. Pots ser el millor jugador de criquet del món, però si els teus companys són un grapat d’inútils mai guanyaràs res. Per això em dedico a l’art jurídic. Creia que exercint d’advocat no hauria de dependre de ningú, només de les meves facultats. Ara veig que m’equivocava. La vida és plena d’imponderables.

—Lamento haver-lo defraudat.

—A partir d’ara limiti’s a escriure. Per això li pago.

—No puc —vaig dir d’immediat, amb una decisió que va sorprendre Norton i a mi mateix—. Vaig donar la meva paraula al duc de Craver. Mentre jo escrigui la història d’en Marcus Garvey al Congo, el duc de Craver en rebrà còpies.

Norton era prou intel·ligent per adonar-se que topava amb un mur. Va fer la seva piràmide amb els dits. Analitzava fredament com reconduir la situació. Més que un home tenia al davant una màquina racional. Ignorava de tal manera la meva presència que em va fer sentir com un objecte. Al final me’n vaig afartar:

—Si prefereix lliurar-se a reflexions solitàries no seré jo qui el destorbi.

—Segui! —va manar-me per segona vegada—: Com vol que busqui un altre escriptor? A aquestes altures no puc tornar a començar de zero.

—Hi ha milers d’escriptors millors que jo. Tothom voldria tenir l’oportunitat d’escriure una història tan atractiva com aquesta. —I vaig reblar—: I tots són uns llepaculs. No li discutiran la seva estratègia.

Però Norton va preferir ignorar el sarcasme. No m’escoltava. La seva veu es va fer més interior:

—Així que el duc de Craver vol llegir les aventures dels seus cadells al Congo, oi? Doncs em sembla que s’endurà moltes sorpreses.

—Encara més? No he estat gens indulgent amb els actes dels germans Craver a la selva. Vostè ho acaba de llegir.

Norton em va perforar amb els ulls:

—Sí, encara més. L’esperen moltes més sorpreses.

A continuació em va tutejar. Ho recordo molt bé, perquè va ser la primera i l’única vegada que em va tutejar en tots els anys que va durar la nostra relació:

—Tu no ho saps, Tommy —va mussitar—, però l’autèntica història d’en Marcus Garvey al Congo encara no ha començat.

I, en essència, allò va ser tot. Ni jo ni el llibre li agradàvem, però continuava sent el seu escriptor. Fos com fos, vaig tornar a casa capficat. Podia notar el pes del disgust a la meva esquena com si dugués un nen a collibè. Pensava en el llibre, en Garvey, en Norton, en el Congo. Tenia un embolic prodigiós al cap. De cop i volta la meva vida havia fet un tomb, un tomb que ignorava on em portaria. Allò no era un llibre, era una guerra. I jo, una de les forces implicades, i no precisament la més poderosa de totes. D’altra banda, també és veritat que hi ha coses que no ens agraden i alhora ens atreuen. Quan vaig arribar a la dispesa encara nedava en aquest mar d’idees. Quan enfilava el passadís la vaig descobrir, emboscada rere la pota d’un armari.

Era ella, Maria Antonieta, escrutant-me, satànicament muda. Alguns diran que Maria Antonieta expressava el seu odi en silenci perquè era una tortuga. A aquestes ànimes càndides jo els replicaria que l’odi, com els rius, fa menys soroll com més profund és.

Aquella tortuga havia anat massa lluny. Una cosa era que ens odiéssim i una altra que arribés a l’extrem d’intentar assassinar-me. La vaig agafar amb una mà i la vaig llançar pel balcó amb l’estil d’un llançador de javelina.

Tres segons després un simulacre d’ésser humà anomenat senyora Pinkerton apareixia pel passadís.

—Deia alguna cosa, senyor Thomson?

—Qui, jo? —vaig comentar en el to més evasiu possible—. Res en absolut, senyora Pinkerton.

—Busco la Maria Antonieta. No la deu haver vist, per casualitat? Darrerament em fa patir. Està una mica tova…

La Pinkerton va començar a buscar Maria Antonieta per tots els racons brandant una fulla d’enciam com a reclam. Jo també. Remenava una fulla podrida d’enciam i amb l’esquena encorbada cridava el seu nom; era una hipocresia gloriosa. Es va obrir la porta. Era el senyor MacMahon, esverat:

—Senyora Pinkerton! Miri què m’ha caigut al damunt!

—Maria Antonieta! —va exclamar-se la Pinkerton quan va veure la tortuga als braços de MacMahon—. Què has fet?

MacMahon va ratificar a crits les sospites de la senyora Pinkerton:

—Ha intentat suïcidar-se! L’he vist com queia des de la finestra! Jo tornava de missa, era just a sota i he obert els braços. Quina sort hem tingut!

Aquí m’estalviaré les alegries i escarafalls que van fer tots dos. Sobretot la Pinkerton. Fins i tot se li van humitejar els ulls! Mai l’havia vist d’aquella manera. Va felicitar MacMahon com si fos Noè en persona. Va abrigar Maria Antonieta amb una bufanda diminuta. I li va apropar un plat amb anís calent perquè inhalés vapors. Mentre la Pinkerton s’eixugava dues llagrimetes amb un mocador, MacMahon va demanar que l’esperéssim un moment i va desaparèixer. Uns instants després tornava amb un curiós artefacte a les mans:

—Fixi’s què li he portat!

MacMahon va dipositar sobre la taula una mena d’esclop, per dir-ho d’alguna manera. Era com una sabata de fusta per a nens, però més ampla i amb uns quants forats distribuïts per l’estructura.

La Pinkerton, o jo, no ho recordo, vam preguntar-li què era.

—Però que no ho veuen? —es va estranyar MacMahon—. És una closca nova per a la Maria Antonieta.

—No deu pas pretendre que encasti la pobra Maria Antonieta en un artifici de fusta! —va remugar la Pinkerton, que només havia trigat cinc segons a recuperar el seu humor habitual.

—M’ofèn, senyora Pinkerton —va dir MacMahon amb uns ullets dràsticament tristos—. Quan les nostres mans fan una obra, ja sigui una peça metal·lúrgica d’una tona de pes o una closca de fusta, l’únic que ha d’importar-nos és l’opinió dels afectats: si la Maria Antonieta no vol la closca, no seré jo qui hi insisteixi. Que sigui ella qui decideixi.

I el mateix MacMahon va agafar la tortuga i la va deixar al costat de la closca de fusta. Tots tres vam inclinar l’esquena sobre la taula com si féssim una reverència, interessadíssims en la reacció de Maria Antonieta.

MacMahon havia dissenyat la closca molt hàbilment. La part posterior estava oberta com la boca d’un jersei, de tal manera que la tortuga podria entrar-hi i sortir-ne tantes vegades com volgués. Pel davant tenia un forat per al cap i dos per a les potes davanteres. També vaig veure que la part superior estava pintada amb geometries molt simples de color vermell, blau i groc. Mentre Maria Antonieta dubtava, vaig preguntar a MacMahon:

—I per què ha pintat la closca de coloraines?

MacMahon va gratar-se el clatell:

—Home, fa bonic. No et sembla? —va dubtar, i va afegir—: Si poguessis no pintaries la teulada de casa teva amb colors alegres?

Maria Antonieta va ensumar la carcassa. Va apropar-s’hi amb un rictus a la boca que encara era més lleig que l’habitual. Després de moltes vacil·lacions va ficar el cap per l’entrada posterior. MacMahon havia pres molt bé les mides: de cop i volta vam veure que el cap i les potes de la tortuga sortien pels forats pertinents, que encaixaven a la perfecció.

—Sembla que balli —vaig dir jo uns segons després.

Era veritat. Hauríeu dit que Maria Antonieta estava ballant un foxtrot vint anys abans que s’inventés. O sigui, que li havia agradat.

MacMahon va aplaudir. Jo no vaig dir res. La Pinkerton tampoc. Em va estranyar que ella no s’alegrés. Al capdavall, era la seva tortuga tan estimada. Però és que jo oblidava que la Pinkerton era la Pinkerton. I aquella dona, que era una artista de les frases miserables, va aconseguir superar-se a ella mateixa:

—Està bé —va dir, tibada com sempre—. Si tant li plau a la Maria Antonieta la seva nova closca, senyor MacMahon, estic disposada a negociar un lloguer just.

—Senyora Pinkerton, jo no cobro lloguer a les tortuguetes sense closca —va dir MacMahon. I va afegir, amb una veueta arrossegada—: És un regal. Volia oferir-l’hi a vostè el dia del seu aniversari, però com que l’he vist tan trista i plorosa m’he avançat.

L’estupor va fer que la cara de la Pinkerton es convertís en la d’un bitllet de banc, plana i verda.

Bé, si tot allò amagava alguna lliçó moral, aquell vespre no tenia esma per indagar quina era. Recordo que me’n vaig anar al llit, vaig apagar el llum, em vaig adormir i vaig tenir un somni particularment angoixós. En el somni jo tornava a ser un negre literari del Doctor Flag. Tenia un dubte en un guió. I per bé que la figura tirànica de Flag em causava horror, no em quedava més remei que preguntar-li: «Al Congo hi ha tortugues com la Maria Antonieta?». I Flag, amenaçant-me amb el seu bastó de pom d’ivori, contestava:

—És clar que no! Fins i tot un negre tan incompetent com vostè hauria de saber que a la selva del Congo només hi ha animals!





7


Aquell dia escoltava Marcus amb mitja orella. De vegades em passava. El seu fil narratiu era laberíntic, tenia una acusada tendència a abusar dels detalls en detriment del nucli del relat. Podia fer que omplís blocs sencers amb notes fútils que no aportaven res a la història. I com que jo em resistia a interrompre’l si no era per causes de força major, la meva ment tenia tendència a evadir-se.

Estava anotant alguna cosa vàcua, esmaperdut, quan Marcus va dir:

—… i l’endemà al matí, davant de la mina, hi havia un desconegut.

Vaig aixecar el cap de les meves notes:

—Perdoni?

—Un home, palplantat al formiguer —i Marcus va imitar-lo posant-se dret, molt rígid, amb les mans enganxades al cos, mirant l’infinit.

Des de l’altra banda de la reixa el sergent Esquena Llarga ens va observar, més suspicaç que encuriosit. Però ni així va parpellejar. Es va establir un curiós duel d’estàtics, perquè Marcus semblava un general en formació davant la reina i Esquena Llarga, com sempre, una estàtua del museu de cera.

—A la mina? Un desconegut? No ho entenc —vaig dir.

—Nosaltres tampoc ho enteníem —va dir Marcus, tornant a seure.

—Robava l’or?

—No. Era fora de la mina, ja l’hi he dit. A fora, dret, quiet.

—Espiava la mina?

—No. Estava d’esquena al formiguer. Acarat al campament.

—Un negre?

—No. Un blanc.

—Un home blanc?

—Sí, blanc. Però no com nosaltres.

—Però que no diu que era un home de raça blanca?

—Vull dir amb la pell més blanca que la llet acabada de munyir.

Els primers a adonar-se d’aquella presència insòlita van ser els miners. Era molt d’hora, la jornada encara no havia començat. Marcus revifava la foguera de la nit anterior. William i Richard havien matinat encara més, decidits a rastrejar la selva tot buscant alguna peça memorable, potser un goril·la, i havien sortit feia estona.

La cridòria dels negres va fer que Marcus s’oblidés del foc. Les tendes li tapaven la mina, de manera que no podia veure la causa de l’aldarull. De seguida va intuir que es tractava d’alguna cosa seriosa. Aquells crits li recordaven els que se sentien als poblats quan explotava la dinamita. Va deixar-ho tot i va córrer en direcció al formiguer.

Aterrits, els negres cridaven, gemegaven i gesticulaven. D’alguna manera havien aconseguit sortir de la mina. L’únic que els impedia anar més lluny era el fusell de Pepe. Ell també estava mig paralitzat de por. Tots els braços assenyalaven una figura humana prima i llarga com un espàrrec que els observava amb indolència des de la boca de la mina.

L’home blanc era, en termes generals, un home. Duia tot el cos cobert d’una mena de roba de color castany, que s’acabava en uns faldons llargs fins als turmells. Motius geomètrics li voltaven la roba a l’alçada del melic. Tenia un crani una mica més ovalat i punxegut que el nostre, similar al de les mòmies del Perú. Calb, molt calb. «I tenia les orelles girades, apunti-ho, apunti-ho!», va insistir puerilment Marcus, assenyalant-me la llibreta amb el dit, «les nostres orelles acaben en un lòbul que ens penja; les seves tenien forma de ratpenat, amb una punxa de carn a la part de dalt!». La cara era plena d’angles i cantonades. Tot el rostre feia pensar en un diamant tallat.

Marcus va fixar-se en la llargària dels dits. I va veure que en tenia un de més. Sis a cada mà, en total. Però el més enigmàtic de tot eren els ulls. Escrutaven el nostre món des d’unes cavernes de carn, ensorrats a la cara. Aquella criatura no mirava, enfocava. Els seus ulls recollien dades, eren acrítics com dos telescopis o, encara pitjor, com dos microscopis. Marcus va entendre perfectament la fugida dels homes. En veure una criatura com aquella, només et ve una idea al cap: arrencar a córrer.

—Però qui carai és? —va preguntar Marcus a Pepe.

La veu de Pepe tremolava:

—No ho sé.

El desconegut va dirigir la seva atenció als arbres que tancaven la clariana. La boca se li va obrir en un gest de sorpresa. Després va alçar la mirada al sol. La boca encara es va obrir més. Mantenia els ulls fixos en l’astre, sense parpellejar, i Marcus va creure que es quedaria cec.

Però no es va quedar cec. El cos de l’home va estremir-se, com si no acabés de pair aquell espectacle natural, i va dirigir-se des del formiguer cap a on eren els negres. Els homes van apartar-se xisclant, tot i les amenaces de Pepe perquè es mantinguessin quiets. I, en aquell moment, l’intrús va parlar.

Al Congo mai s’havia sentit un idioma tan estrany. Sonava com si parlés amb la boca plena de pedres. Ja no era un home contemplatiu. Ara s’expressava amb una passió seca, gens amable. Era obvi que l’intrús s’esforçava per comunicar algun missatge. Ho feia amb les dues mans amunt i els dotze dits oberts, declamant amb tota la força dels pulmons. En un determinat moment va treure un objecte que duia amagat sota la roba: un pal metàl·lic de mig metre de llarg, amb la part superior coronada de dos palets en forma d’aspa. L’home blanc va clavar el pal a terra i, amb gran solemnitat, va lliurar-se a un discurs cridaner. Com és natural, ningú entenia res. Però la imatge era del tot extraordinària: un individu de l’origen més ignot clamant amb els braços oberts i paral·lels a terra. Lentament la por es va anar barrejant amb la curiositat.

—Senyor Garvey, què hem de fer?

La pregunta de Pepe no era gens inoportuna. La feina a la mina s’havia aturat i els miners, lliures, podien fer qualsevol bestiesa. Va preguntar-se: què faria William? Disparar-li al fetge, naturalment. Però William no hi era, i Marcus no hauria disparat mai contra algú. Almenys sense una ordre directa.

Pepe va insistir, i amb raó, perquè corrien un perill molt més greu del que semblava. Els negres superaven la centena. Per primera vegada des que havien arribat a la clariana estaven lliures. L’única defensa de Marcus i Pepe era l’escopeta. L’escopeta i el fet que els miners encara estaven esbalaïts per la presència del nouvingut. Podia passar qualsevol cosa. De moment els negres es miraven l’home bocabadats. (Garvey no entenia que els negres poguessin sentir-se atrets per dos pals encreuats en diagonal. Jo sí. No m’estranyava gens que estiguessin disposats a interessar-se per qualsevol novetat si així s’evadien, encara que fos només una estona, del sistema de vida imposat pels germans Craver).

Marcus va travessar el cercle que formaven els miners en direcció a l’home blanc. Ni ell mateix sabia què volia fer. Però va tenir la gosadia d’arrencar el pal i sospesar-lo entre les mans. Va apropar-se l’objecte als ulls i el va observar molt atentament. No va descobrir-hi res. Només era el que semblava: un pal amb dos palets més a la part superior.

Va començar amb un riure tímid, que ben aviat va ser escandalós. Al principi els miners no ho entenien. Pepe sí i de seguida va afegir-s’hi. Es van mirar l’un a l’altre i en acabat a l’home blanc, i tots dos van posar-se a riure alhora. Al capdavall, si deixaven de banda els escarafalls del nouvingut, l’exotisme de la seva pell i la seva roba, només es tractava d’un vell. Un home vell, tossut i cridaner que adorava una aspa. Res més.

Alguns negres també van començar a riure. Assenyalaven l’home blanc i el pal i reien. A poc a poc més veus es van anar afegint a la riallada. Era com si despertessin lentament d’un somni ridícul. L’home blanc es va ofendre i el seu to es va fer més agressiu. Massa tard. Tota la clariana ja s’havia convertit en un clam rialler. De fet, els seus irats esforços per aturar les riallades eren, contradictòriament, el gran motor que les animava.

Els miners, Pepe i Marcus reien barrejats, i ningú tenia poder per detenir aquell riure disbauxat. Alguns jeien a terra cargolant-se com malalts, d’altres es picaven les cuixes amb els palmells o s’agafaven l’estómac amb els dos braços. Marcus va topar amb Pepe. Van abraçar-se i van caure de genolls sense desfer l’abraçada.

Garvey recordava molt bé aquell esclat col·lectiu de riure. Jo podia entendre’l. Però, des del meu punt de vista, si el riure va adquirir aquella dimensió col·lectiva va ser per un motiu que anava més enllà de l’intrús. Feia mesos que aquells homes, Marcus inclòs, no reien. Mai, ni un trist somriure. No en tenien cap motiu, esclaus d’una mina selvàtica. I ara, per uns breus instants, totes les jerarquies, angoixes i penalitats s’esvaïen rere un vel de rialles.

Haurien pogut seguir rient hores i hores. Però els va aturar el soroll d’un tret enlairant-se per sobre de la clariana. Eren els germans Craver. William havia disparat el seu rifle a l’aire i anava cap a ells, seguit de prop per Richard. El caos era tan gran, tan inimaginable, que fins i tot William Craver estava sorprès. Va demanar, més al buit que a Marcus:

—Es pot saber què passa?

William encara no s’havia adonat de la presència de l’intrús i va començar a escridassar Marcus:

—És que t’has tornat boig, Marcus? Els negres són fora de la mina. I deslligats! T’has emborratxat o és que…

No va acabar la frase. Els germans Craver acabaven de veure l’home blanc.

—Déu meu… —va dir Richard.

William no es va deixar impressionar. Va anar cap a l’intrús amb l’autoritat que li donaven aquelles passes seves tan llargues. Només va aturar-se quan el nas li va quedar a menys d’un pam de distància del de l’home; el mirava amb una tafaneria agressiva. William era un mestre de la insolència, sabia ofendre sense parlar. Però no va aconseguir que l’home s’immutés. En veure els Craver, el nouvingut havia canviat la vehemència anterior pel mutisme. L’entrada dels dos germans a la clariana ja era prou demostrativa del seu poder. Havia entès la seva inferioritat i es limitava a mantenir una actitud passiva. William va tocar-lo amb quatre dits. Li donava petites empentes al pit i deia:

—Tu! Qui ets? Què vols?

No va aconseguir cap resposta. L’home movia el cap mirant-se William i la mà que el tocava alternativament. Richard s’hi va acostar i va prendre el relleu al seu germà, tot cridant a l’orella del nouvingut:

—Es pot saber qui dimoni ets? Tu! Sí! Tu! Contesta!

De sobte, amb un gest imprevist, Richard va alçar amenaçadorament la culata de la seva enorme escopeta. Qualsevol hauria ajupit el cap, encara que només fos per un acte reflex. L’intrús no. Ningú podia estar totalment segur si aquella actitud era supèrbia o idiòcia.

—Tornem a començar. Qui ets?

S’ho va pensar molt, però aquesta vegada va respondre:

—Teeec Ton —va dir—. Teeec Ton.

—I ara què diu? —va preguntar Richard gratant-se el clatell.

—Com vols que ho sàpiga? —va bramar William—. És el primer mico blanc que veig. —I girant-se a Pepe—: Pepe! Tu l’entens?

—No, senyor William.

—Doncs almenys fes callar els micos!

Els negres tornaven a fer xivarri. Amb l’arribada dels Craver s’havia esfumat la part humorística de la situació. Vet aquí el problema de les riallades generals: poden ser molt democràtiques i molt divertides, però no resolen res. D’altra banda, davant dels Craver el to de l’home era un altre. Menys apassionat, molt més perillós. Ja no volia convèncer ningú.

Només es presentava. I aquella paraula, «tècton», va convertir-se en el detonant d’un nou esclat de pànic.

Pepe va haver de repartir molts cops de culata per restablir el silenci. Mentrestant, William va obligar l’home a treure’s la sotana, que va anar a parar a les mans de Marcus. No estava feta de roba. Tota ella era un mosaic de peces petitíssimes, com escames de rèptil. Va admirar-se. Milers de pedretes cosides, més petites que ungles de nadó. El conjunt era una armadura increïblement flexible, lleugera i compacta. No semblava dissenyada per resistir l’impacte de cap arma, sinó més aviat per superar obstacles naturals. Marcus va veure terra adherida a les pedretes. Va olorar-la. Pels narius li van entrar unes olors i unes escalfors que hauria reconegut a qualsevol lloc: les de la mina.

Sota de la túnica havia aparegut una mena de pijama. Un cuiro vermell, extraordinàriament fi i molt arrapat a la pell. William va ordenar-li que se’l tragués. La pell que va aparèixer sota del pijama vermell era d’una blancor insòlita. Marcus va pensar en un ratolí blanc. Els pectorals una mica caiguts, la musculatura encara ferma però envellida, unes cuixes amb la massa muscular xuclada: tot parlava d’un cos que ja havia encetat la tardor de la vida. Ningú va mencionar el pubis, però tots els ulls es van dipositar en aquells pèls, tan blancs com la pell.

A William se li van acabar les idees. Despullant-lo havia volgut reduir la dignitat de l’individu, però estava tan sencer com abans. Després de dubtar un instant, William es va endur Richard. Va ser un moment molt singular. William i Richard parlaven en privat, unes passes més enllà del nouvingut, que s’havia quedat sol. Continuava mirant-s’ho tot amb aquells ulls absorbents, sense moure’s ni reaccionar. Pepe premia el seu fusell molt fort i l’apuntava. Marcus, sense apropar-s’hi ni un pam més, li va dir:

—Tècton? Es diu així, senyor? És aquest, el seu nom? Vostè és el senyor Tècton?

L’home va moure el coll lentament, com un periscopi que girés sobre un eix mal engreixat, i va dipositar els seus ulls damunt de la veu que l’interrogava. Tenia uns ulls més propers als dels felins que als dels humans. Marcus mai oblidaria aquella mirada. Va tenir la sensació que aquell home veia coses seves que ni ell mateix sabia que existissin.

—Teec Ton —va repetir l’home.

I no va molestar-se a afegir-hi res més. De tota manera, William i Richard van avortar aquell diàleg incipient. Richard va agafar l’home pel braç, William va ordenar:

—Pepe, Marcus. Planteu la tenda petita.

Van obeir. Es tractava d’una tenda molt petita que no feien servir mai. Un cop plantada, van clavar una estaca a terra al centre de la tenda. Allà van fer seure l’home, lligat a l’estaca pels canells i la cintura.

Per a William i Richard tot allò era un fet imprevist i enutjós, però secundari. De moment van preferir concentrar-se a reprendre l’activitat de la mina. Intuïen que aquella visita els crearia problemes. I tenien raó. Tot i que l’intrús estava lligat i ben lligat, lluny de la vista dels negres, va produir-se l’episodi més semblant a un motí de tota l’expedició. Els homes es negaven a tornar a la mina. Cent veus cridaven a l’uníson l’única paraula blanca que coneixien:

—Xampany! Xampany! Xampany!

Pepe no sabia com contenir aquell guirigall. William, sí. Va apropar-se al més cridaner i li va buidar les sis bales d’un revòlver al cap. Totes sis. Marcus va recordar-se d’una síndria que la seva mare havia llançat a terra amb totes les seves forces durant una discussió amb el seu pare. Així va quedar aquell cap.

—No volen baixar a la mina? —va dir William—. Molt bé, concedim-los una jornada lliure: Pepe, Marcus, lligueu-los als arbres que envolten la clariana. Pels canells i pels turmells. Jo revisaré els nusos.

A la nit Marcus no podia dormir. Sabia que Pepe tampoc dormia, tot i que feia estona que havien bufat el quinqué. Va girar-se i va dir:

—I tu, Pepe? Què en penses?

—Faig tot el que puc per no pensar-hi —va respondre des de la foscor.

—Crèiem que aquesta regió estava deserta —Marcus va sospirar—. Però potser una mica més enllà, després del proper turó, hi ha una tribu d’homes blancs.

I es va regirar. Però Pepe encara havia de dir alguna cosa:

—No ve de més enllà, sinó de més avall.

—Com? No t’entenc.

—Jo ho he vist —deia la veu de Pepe—. Feia guàrdia i els homes s’han posat a cridar. Quan he tret el cap, quan he mirat a dins del formiguer, ell ja hi era. Allà baix, enmig dels homes, que el defugien morts de por. S’espolsava la terra adherida a la roba.

—Si és així —va demanar Marcus—, d’on ha sortit?

—Els homes m’han fet pena. Jo mateix els he permès sortir del forat, jo mateix he abaixat l’escala. En acabat ningú ha pensat a retirar-la, és clar. Només volien fugir de la mina. He hagut d’impedir que se n’anessin massa lluny. I mentrestant ell ha pujat l’escala. —Pepe va abaixar la veu, com si tingués por que el senyor Tècton pogués sentir-lo—: No, no sé d’on ha sortit.

Es va fer un silenci molt llarg. Marcus el va trencar així:

—I no et fa llàstima?

—Llàstima? Qui?

—El senyor Tècton —va precisar Marcus—. Ben mirat, no ha fet res. Només hi era. Per això l’han fet presoner, perquè s’ha creuat al camí de William i Richard, res més. Estic segur que el mataran. Més tard o més d’hora.

Pepe va aixecar el cap del coixí. Marcus no podia veure’l però li endevinava els moviments, l’alè d’aquella boca negra a només uns pams de la seva cara:

—Em veus, Marcus?

—No, Pepe, és clar que no —va dir Marcus, una mica ofès per la simplicitat de la pregunta—. És negra nit, Pepe. I tu ets negre.

—Vet aquí el problema dels blancs —va dir Pepe, tornant a estirar-se—. No veieu la foscor.

Una estona després, Marcus va sortir de la tenda. El més simptomàtic és que l’episodi següent va narrar-lo excusant-se per tots i cadascun dels seus actes. Primer, assegurava, només volia orinar a la frontera de la clariana. Impossible. A cadascun dels arbres que marcaven els límits del campament hi havia un negre lligat al tronc. Tot el perímetre estava ple d’una humanitat presonera que gemegava en veu baixa. Amb gestos muts, sense gaires esperances, li imploraven que els afluixés les cordes que William havia fet prémer sàdicament. Però Marcus no va poder acontentar-los. Si s’apiadava d’un home els altres li exigirien el mateix tracte, més i més cridaners, i William acabaria despertant-se.

Va dirigir les seves passes cap a la tenda del presoner. Va jurar que només volia donar-li aigua. En tota la jornada ningú s’havia ocupat d’ell, i Marcus sabia que la calor dels tròpics podia ser molt cruel sota una tela tancada. Un cop dins va encendre un quinqué. Va ser un gran error, perquè la llum li va mostrar un home despullat i lligat. Res més. El senyor Tècton va fixar els ulls en el quinqué. Tenia uns ulls rodons com una moneda. Davant la flama, les ninetes se li van contreure fins a convertir-se en una línia més fina que un cabell. No parlava. Indefens, captiu, desproveït de la grandiloqüència retòrica del matí, semblava un altre home. Abans que Marcus pogués preguntar-se què estava fent, ja l’havia alliberat. Per què? Per llàstima.

L’home no va agrair-li el gest. No va dir res. Marcus el va agafar pel braç i se’l va endur d’allà. Un cop a la porta de la seva tenda, li va demanar, amb gestos, que l’esperés mentre buscava el pijama vermell i la roba de pedretes. Va palpar el terra a les fosques per no despertar Pepe. Esforç ridícul. Podia veure els ulls de Pepe parpellejant en la foscor. Tot i que el negre era la discreció encarnada, Marcus va dir:

—Calla.

Va sortir amb el que havia anat a buscar i es va endur el senyor Tècton fins a la mina. Va demanar-li ajuda per parar l’escala, però l’home continuava sumit en aquella actitud indolent.

Marcus duia un quinqué amb el qual il·luminava la mina, i en apropar-lo a les parets va adonar-se que era dins d’un enorme formatge de gruyère. L’excavació havia descobert un curiós paisatge geològic: pertot arreu s’obrien una mena de túnels de boca rodona, de les grandàries més diverses. Uns eren petits com pomes, d’altres més grans que el diàmetre d’un arbre gran. Era un espectacle tan curiós que gairebé va oblidar-se del senyor Tècton.

—Això és seu —va dir Marcus.

Va cedir-li amablement la vestimenta i va tornar a interessar-se pels forats que pigaven les parets. Potser no hauria d’haver-li girat l’esquena. En aquest cas hauria vist algú que en vestir-se recuperava la personalitat anterior. Amb la roba suplia alguna cosa més que la nuesa; deixava enrere la captivitat i tornava a ser aquella criatura fanàtica i arrogant.

Just abans de l’atac, Marcus va sentir alguna cosa: una veu aspra que li xiuxiuejava dolçors a l’orella esquerra. No va tenir temps de dir ni fer res. Un braç li va capturar el coll amb una força extraordinària.

Aquella agressió era l’última cosa que Marcus s’esperava. L’havia alliberat, l’havia vestit, l’ajudava a tornar a casa. I el senyor Tècton l’hi pagava atacant-lo per l’esquena. Per què? Per què? La màniga que li comprimia el coll, enfundada en aquella roba de pedra flexible, semblava una serp de ferro. Dels pulmons li va sortir una mena de ranera crepitant. Va notar que el braç l’alçava de terra com ho hauria fet la corda d’un penjat. Va comprendre que entraven plegats en un dels túnels més amples. El senyor Tècton volia endur-se’l amb ell!

La vista de Marcus es va enfosquir. Perquè el braç l’estava deixant sense oxigen i perquè ja tenia tot el tòrax a dins d’un cau fosc. Rere seu, tot el que quedava del Congo era un focus de llum diluïda. Endavant, negror pura. I més enllà? On volia dur-lo el senyor Tècton?

—No!

Tenia el senyor Tècton al damunt, tan llarg com era. El comprimia contra el terra i l’arrossegava amb el braç lliure, més i més endins del túnel. Marcus va resistir-se amb els punys i els peus. Amb els talons intentava colpejar els turmells del seu rival; i amb les mans, el cap, el coll, les espatlles, el que fos per tal d’alliberar-se. Però en un lloc tan estret, i en aquella posició presonera, era molt difícil agredir ningú. A més, era un home increïblement fort per la seva edat. Marcus només aconseguia irritar-lo. Va grunyir alguna cosa i li va prémer una mica més el coll.

Ja devien haver recorregut un metre, dos metres, tres metres. Però quan l’aire ja no li entrava gola endins, un segon abans de perdre el coneixement, va notar que la seva mà aferrava una orella del senyor Tècton. Una d’aquelles orelles de ratpenat, amb llargs lòbuls enlairant-se a banda i banda de la cara. Marcus va estirar amb totes les seves forces. Devia fer-li mal, perquè xisclava. Va estirar més, i amb les energies que li quedaven va clavar-li les ungles a la carn tant com va poder.

El senyor Tècton va fer un renec sec i va afluixar la pressió del braç. Una mica, només una mica. Marcus va aprofitar-ho per esmunyir-se per sota del cos i va notar com la túnica de pedra li estripava l’esquena de la camisa. Va caure al pis de la mina, la sorra li fregava l’esquena despullada.

Va alçar els ulls, estès a terra i sense alè, disposat a lluitar com un gat panxa enlaire. Durant un lapse indefinit el senyor Tècton va escrutar-lo, dubtant si reprenia l’atac o no. Només estava un metre i mig per sobre de Marcus. Semblava una aranya, amb mig cos fora del túnel i les mans lliures. La llum del quinqué banyava les parets de granat fosc. Marcus va grunyir amb els punys tancats davant seu, mort de por. La lluita i la mina l’havien cobert amb una capa d’escalfor antinatural.

El senyor Tècton va fer un espetec de disgust amb la llengua. Es va regirar, torçant la cintura amb una flexibilitat de cuiro, i va desaparèixer forat endins.

Ho recordo com si fos avui: després d’explicar-me tot això Marcus es va tapar la cara amb les dues mans, un palmell damunt de cada ull. Jo no estava gens segur si amb aquell gest volia oblidar tot el que acabava d’explicar-me o, al contrari, impedir que li fugissin els records. Les cadenes que duia als canells feien uns grinyols de gronxador infantil. Després em sentiria avergonyit del salt que vaig fer, travessant tota l’extensió de la llarga taula que ens separava, i de la incontinència amb què vaig exigir-li:

—Però qui era aquell home? Qui era el senyor Tècton?

Marcus va apartar lentament les mans de la cara. Va xiuxiuejar amb la veu de qui acaba de plorar:

—Un tècton. —Jo volia, exigia més informació. Marcus va limitar-se a afegir—: El primer tècton que va veure la llum del sol. I el menys perillós de tots els que van trepitjar el Congo.





8


L’endemà al matí William va embogir de fúria. Estava trastocat: instintivament, irracionalment, va acusar els negres de la desaparició del senyor Tècton. Ni se li va ocórrer que, si haguessin pogut, els primers a fugir haurien estat ells. Quan William va amenaçar-los amb el revòlver, Marcus va autoinculpar-se. Sabia molt bé de què era capaç aquell revòlver.

—Vaig ser jo. Ahir a la nit se’m va escapar.

—Tu? —va interrogar-lo William—. Per què el vas deixar anar?

—Sota la lona feia molta calor. Vaig oferir-li aigua i ell va aprofitar-ho per colpejar-me.

—Idiota! —William va donar una bufetada a Marcus—. Cap a on va fugir?

—Selva enllà —va mentir Marcus, assenyalant una direcció qualsevol.

—Per què no ens vas despertar? —va dir Richard.

—Perquè tenia por que en William em bufetegés —va ironitzar Marcus.

William va bufetejar-lo per segona vegada:

—Doncs ara has rebut a totes dues galtes.

Al cap d’una estona tornaven a les seves ocupacions diàries.

—Un moment —vaig dir jo, interrompent el relat de Marcus—. No van investigar la fugida? Ni tan sols es van dignar internar-se a la selva per on vostè els havia indicat?

—Doncs no.

—A veure si ho entenc: un bon dia apareix un home davant de la mina, algú que podria haver caigut de la lluna. En William i en Richard el lliguen a l’interior d’una tenda. A la nit vostè l’ajuda a fugir. En William i en Richard se n’adonen i es limiten a donar-li un parell de bufetades. Tornen a la feina i s’obliden de l’episodi.

—Doncs sí —va admetre Marcus, astorat del meu interrogatori.

El que no havia d’oblidar jo era la naturalesa dels germans Craver. Sense tenir en compte l’or, o la febre de l’or, els actes del Congo no s’entenien. El mateix Marcus estava sotmès al ritme i a la lògica dels dos germans. Ja he comentat que Marcus se sorprenia molt quan li qüestionava la moralitat d’aquell comportament o quan li feia notar l’absurditat d’algunes decisions dels germans Craver. Els seus petits actes de rebel·lió (pujar a un arbre quan no tocava, alliberar un presoner desvalgut) eren tan inconscients com esporàdics. Tot i així, per què no el van castigar amb més severitat? Altra vegada hem de jutjar els fets des de la mentalitat perversa i estreta dels Craver. Podem suposar que no van donar més transcendència a la fugida perquè els estalviava un problema. Eren a la fondària més extrema del Congo, van concloure que el senyor Tècton devia ser un membre d’alguna tribu estranya i van tornar a les seves ocupacions. Ni William ni Richard volien saber res de l’intrús. No volien pensar-hi, perquè pensar-hi seriosament implicava haver d’afrontar un problema insoluble. Però ignorar la realitat, d’altra banda, no acostuma a ser cap solució.

Tres dies després de la visita del senyor Tècton, els negres van tornar a sortir escopetejats de la mina. Era mig matí i Pepe no va poder impedir que s’abalancessin sobre l’escala. Els germans Craver van témer una fugida premeditada i col·lectiva. Richard va disparar a l’aire i els fugitius van fer cos a terra com una catifa humana. Cridaven:

—Xampany! Xampany! Xampany!

William va demanar explicacions a Pepe:

—No he pogut contenir-los —va excusar-se Pepe—. S’han llançat tots alhora sobre l’escala. Hauria hagut de disparar a matar.

—Que no s’adonen que no poden anar enlloc? Som a mil milles de qualsevol terra civilitzada. Sense provisions no aniran enlloc, se’ls menjarà la selva. Digue’ls-ho!

—No volien anar enlloc. Només volien sortir de la mina. Diuen que allà dins se senten sorolls.

—Pepe! —va renyar-lo William—. Què diuen que se sent?

—Sorolls.

William estava tan furiós que els insults no li sortien de la boca.

—Jo també els he sentit —va defensar-se Pepe.

—Maleït siguis! —va escridassar-lo William—. Quina mena de sorolls?

—Sorolls.

—Queda’t aquí! —va ordenar William—. Ja que no has pogut evitar que abandonessin la feina, almenys procura que no vagin més lluny.

William i Richard van entrar pel formiguer armats amb fusells i revòlvers. Marcus els acompanyava. No van notar res d’anormal. Només la cova de sempre, amb les parets esgarrapades. Marcus no hi entrava des de la nit del senyor Tècton, i en aquell temps la bombolla subterrània s’havia eixamplat molt. També hi va veure més túnels.

—Jo no hi veig res —va dir Richard.

—És clar que no! —va clamar William—. Què t’esperaves?

—En Pepe parlava de sorolls —va afegir-se Marcus.

—Doncs tampoc sento res —va dir Richard.

—Calla! —va dir William—. Calleu tots dos!

I tots tres van parar l’orella. Marcus va ser el primer a trencar el silenci:

—Sento sorolls.

—No, jo no sento res —va insistir Richard.

—Voleu fer el fotut favor de callar? —va dir William.

Sí, se sentia alguna cosa. Un xiuxiueig. S’interrompia. I tornaven a sentir-lo. Era una veu fràgil, que només feia servir vocals tristes. Semblava que vingués de molt lluny, o potser de molt a prop; no n’estaven gens segurs. A dins d’aquella atmosfera cúbica el so rebotava o s’absorbia. Era com sentir un aparell de ràdio amagat sota un coixí.

—Deuen ser els negres, a fora, que canten —va dir Richard.

Però Marcus sabia molt bé que la veu no provenia de l’exterior. La idea d’encendre un misto i apropar-se als forats va ser seva. Mirava l’interior dels túnels emparant-se en aquelles llums tan febles. A cada nou misto que encenia s’abocava a un altre forat, després un altre, i un altre. Però l’única cosa que veia era una foscor infinita.

A l’alçada dels seus genolls hi havia un forat perfectament arrodonit. No devia ser més gran que la boca d’un canó. Va ajupir-se.

—Què busques dins un cau tan petit, Marcus? —va riure Richard—. Ratolins?

—Ara ho entenc! —va dir William—. Deuen ser rates de camp. Quan es barallen poden fer més soroll que un ramat de porcs. Posarem rateres perquè els micos no s’espantin.

Els germans Craver van riure. Rates barallant-se. Res més. El misto de Marcus es va apagar. En va encendre un altre sense moure’s d’aquell túnel, tan baix que s’havia hagut d’agenollar. Va entrar el braç que aguantava el misto i el cap pel forat. Tenia mig cos a dins del túnel. Va encendre un altre misto. La flamarada de la combustió el va encegar un segon. Va fer un parpelleig.

—Oh, Déu meu! —va cridar Marcus saltant enrere—. Déu meu, Déu meu, Déu meu!





9


Hi ha un episodi de la història clàssica en què Marc Antoni ofereix a Cèsar la corona de rei. Però ell la refusa i el poble aplaudeix el gest. En realitat, Cèsar es moria d’ambició per la corona. Tot havia estat una maniobra per conèixer l’opinió de la plebs sense comprometre’s. Aquell dia, al despatx de Norton, vaig viure una escena semblant. Perquè Norton era d’aquells homes que, per prudència i per estratègia, només parlaven de les seves conviccions quan coneixien les dels altres.

Els següents capítols van agradar-li molt més. Aquesta vegada girava les pàgines i assentia amb el cap. Fins i tot podia sentir com acompanyava la lectura amb uns bé, bé, sí, sí, bé, bé. Va aturar-se. Havia arribat al paràgraf on apareixien els tècton. Va inspirar aire. Va llegir una mica més i em va dir:

—Un malalt mental sense remei, oi? Un d’aquells bojos que necessitarien un manicomi sencer per a ells sols.

—Boig? —vaig dir jo. I després d’una llarga vacil·lació—: No, jo diria que no. En absolut. En Marcus no és un boig. Mal que em pesi, he de dir que crec en ell. I encara que sembli mentida —vaig confessar—, també crec en la seva història.

—Bravo! —va dir Norton de cop i volta. El seu cop de puny sobre la taula va fer que es vessés aigua d’un got—. Ho sabia! Sabia que estaria d’acord amb mi!

—En Marcus no menteix. No sóc un policia expert en interrogatoris. Però jo pondero el seu relat des d’un altre punt de vista —vaig moure el cap en senyal de negació—. Jo sóc un professional de les històries. I les sutures d’aquesta són perfectes. Hi ha molts angles, i cadascun ratifica els altres. En Marcus és massa inexpert per crear una història tan sofisticada. Bé, jo crec que no hi pot haver ningú prou malalt per inventar-se un argument així de retorçat. No troba? —Vaig fer una pausa i vaig advertir Norton—: D’altra banda, els germans Craver continuen sent els mateixos personatges. I no penso aigualir aquest aspecte.

—I jo no li demano que transigeixi —va dir Norton—. Només em felicito perquè ara la maldat dels Craver queda en un segon terme. Això fa que la postura d’en Marcus sigui més elegant i, en conseqüència, més defensable.

Hi havia alguna cosa de Norton que no acabava d’entendre. Ja no es referia a l’escrit com a una declaració jurada in extenso. Parlava com si l’obra s’emancipés de l’àmbit jurídic. Li vaig preguntar:

—Creu que la meva feina contribueix a la defensa legal d’en Marcus? Hi troba algun indici esperançador?

—És una història extraordinària, ja l’hi vaig dir. Només un escriptor de raça podria elevar-la a la categoria que es mereix —va somriure—. Esperem, doncs, que vostè en sigui digne. Vostè faci la seva feina i escrigui, senyor Thomson, escrigui. N’ha de sortir un bon llibre. Però qui dictamina l’estratègia jurídica sóc jo.

No ho acabava d’entendre. Però no era el meu problema. Vaig incidir en allò que sí que ho era:

—Vull que sàpiga que aquest llibre requerirà temps. La història es fa més i més densa. I com que ara només disposo d’una hora cada quinze dies per entrevistar-me amb en Garvey, la redacció pot dilatar-se una eternitat. Abans tenia més accés a en Marcus —vaig aclarir—. Però des de fa una temporada rep la visita d’algú. Diu que és l’única amistat que li queda al món. Vostè en sap alguna cosa?

Norton va fer un gest vague. Aquella qüestió no l’interessava. Es va tirar enrere amb les mans al clatell. Després va moure cinc dits a l’aire com si descargolés una bombeta:

—Podem negar-li una companyia amiga? No seria humà. La dieta del presidi està feta de patates i cigrons, carn cada tres setmanes. Si aquestes visites li aporten algun aliment espiritual, el llibre se’n beneficiarà. —I tot seguit es va avançar a la meva rèplica—: Sí, ja ho sé, no tenim temps. Però els expedients judicials estan sotmesos a mil imponderables. Confio que qualsevol banalitat processal ens permeti guanyar aquest temps que tant necessitem. —Tot això ho havia dit sense deixar de llegir les últimes pàgines que jo havia escrit. Va mirar el sostre—: No ho entenc —va pensar en veu alta—. A aquestes altures de la història ella ja hauria d’haver aparegut.

—Ella? A qui es refereix? —vaig preguntar.

Norton volia contestar-me, però en aquell moment vam sentir un soroll distant. Era una mena de cridòria ronca i en multitud, feia pensar en el fragor d’un gran naufragi. La remor creixia i creixia. Quan vam obrir la finestra el soroll va entrar al despatx com una criatura viva.

Una riuada humana omplia tota l’avinguda. La gent cantava himnes patriòtics i desfilava en direcció a Trafalgar Square. No enteníem res. Al costat nostre, a la façana, es va obrir la finestra d’un despatx adjacent al pis-oficina de Norton. Un oficinista contemplava la massa humana com nosaltres, recolzat a l’ampit de la finestra. Norton li va preguntar què passava.

—De debò que no ho saben? —l’home era molt a prop, però va haver de cridar per fer-se sentir—: Ha esclatat la guerra!

—Quina guerra? —vaig dir jo.

Un milió de pulmons elevaven himnes patriòtics. Ressonaven tan fort que el veí de Norton es va dur una mà a l’orella:

—Com diu?

—Pregunto —vaig dir jo, també cridant i fent trompeta amb les mans— que contra qui estem en guerra!

L’home va obrir els braços:

—Tothom està en guerra contra tothom! A hores d’ara tot Europa està en guerra!

Norton va entrar al despatx. Feia unes passes de ball solitàries, estava eufòric. Vaig tancar la finestra per estalviar-me la cridòria i vaig dir:

—No sabia que fos tan patriota.

—Vostè també hauria d’alegrar-se’n —va dir ell.

Jo no hi estava gens d’acord:

—En la meva opinió les guerres no estan guiades pel patriotisme, sinó per l’afany de lucre i l’instint rapaç.

Va aturar-se:

—Vostè és i serà sempre un element antisocial —va compadir-se un rialler Norton—. Però jo no em referia a l’alta política, estava pensant en el cas Garvey.

—Ara sí que no l’entenc —em vaig rendir.

—No diu que ens faltava temps per escriure el llibre? A partir d’avui tindrà tot el temps del món. Aquesta guerra és la banalitat processal que necessitàvem.

Norton tenia raó, com sempre. El Ministeri de Defensa va inflar-se desorbitadament. En conseqüència, els altres ministeris van veure com es reduïa el seu pressupost i el seu personal. Que el més afectat de tots fos el Ministeri de Justícia és un símbol perfecte del que significa una guerra. Norton, que era un geni creant entrebancs legals, va escriure dotzenes, centenars d’instàncies a favor de Marcus. Jo crec que durant el primer any de la guerra van caure més recursos sobre el jutjat que duia el cas Garvey que bombes sobre el territori belga. La majoria eren recusacions per motius de forma. Norton no tenia la més petita esperança de guanyar-ne cap, però sabia perfectament que la falta de personal allargaria els terminis i que la data per al judici s’aniria endarrerint. Ja ho he dit: Norton era un geni. La majoria dels genis ho són per la manera com gestionen els seus talents naturals. Ell ho era per la manera com gestionava els defectes del món.

La sorpresa havia fet que Marcus caigués d’esquena. Aquella veu ja no se sentia. Ara tan sols els arribava la fregadissa d’un cos arrossegant-se. Es va fer un altre silenci. I després van poder sentir una respiració barrejada amb gemecs. William i Richard van encanonar el forat amb les seves armes. Marcus, mort de por, va córrer a refugiar-se darrere de les cames de Richard.

Una cosa blanca emergia. El primer que van veure va ser la base d’un crani. William i Richard van apuntar els seus fusells. Si no van disparar va ser probablement només per curiositat. Hi cabria, un cos, per una obertura tan estreta? Va ser com veure una serp sortint de l’ou. Els membres lliscaven pel forat com si fossin de goma. I al final el cos va caure a terra amb el soroll d’un puré de patates que s’aboca en un plat.

Era una dona. Duia una túnica semblant a la del senyor Tècton, però tenia unes faccions molt més joves, molt més tendres. Jeia a terra i estava tan sorpresa com els tres homes. Els cabells li formaven unes trenes llanudes i amb forma de cua de rata que li queien clatell avall. «Quins ulls tan grans i rodons», va pensar Marcus. Perquè eren literalment rodons i, a diferència dels del senyor Tècton, no estaven ensorrats a la carn. Richard va apropar-li un quinqué i aquella llum artificial va fer que les ninetes s’aprimessin. La resta del globus ocular era un mar de color mel, com ambre líquid. Però el més curiós dels ulls no era el seu aspecte felí. El més curiós era que no tenien por dels fusells.

Marcus va adonar-se que la dona estava desllorigada. Richard va preguntar:

—Què fa?

—S’ha desconjuntat els ossos de les espatlles per poder passar pel forat —va dir William—. Ara se’ls torna a posar a lloc.

—No ho entenc.

—I tu ets militar? Als boy scouts ens van ensenyar que si un cap pot introduir-se per un orifici és que pot passar-hi tot el cos.

—Oh, calla! —va renegar Richard—. Vols donar-me lliçons d’anatomia humana?

—Humana? —va dubtar William, i va fer un lleuger moviment amb la punta del fusell—: Despulla-la, Marcus.

—Qui, jo? —va saltar Marcus.

—Sí, tu. El vell no amagava armes. Però mai se sap.

—Jo estic desarmat! —va protestar Marcus.

—Per això mateix —va dir William cínicament—: Nosaltres et cobrirem.

Marcus tenia moltes recances. En qualsevol cas, es tractava d’una ordre directa de William. I només era una noia. Per què havia de tenir por? Va fer-se aquesta pregunta i va comprendre que no tenia por, només vergonya. Finalment va decidir-se a avançar. Ho va fer mig ajupit i amb una mà oberta al davant en senyal de pau, com dient: no et vull mal. Ella, asseguda, mantenia l’esquena contra la paret i els genolls contra el pit. Fins i tot així semblava més encuriosida que atemorida. Costava d’entendre; l’envoltaven uns éssers tan diferents, i armats, i no tenia por.

Quan Marcus va apropar-se una mica més, sempre amb la mà pacífica per davant, ella va interceptar-la amb la seva. No volia aturar-lo. Només saludar-lo. Els dits de tots dos es van enllaçar els uns amb els altres com dues mans que preguen. Hauria estat la unió de dues peces perfectes si no hagués estat perquè ella tenia sis dits. Però hi havia més, molt més: la mà de la noia estava increïblement calenta. Febre? No. Marcus sabia que la noia no patia cap malaltia, que era així. Marcus va rebre aquella descàrrega d’escalfor i va entendre que ella pertanyia a un altre món.

Richard va requerir l’atenció de Marcus. No el sentia. Estava massa immers en ella, en aquella escalfor tan imprevista. William va haver de cridar el seu nom. Per a Marcus va ser com si algú hagués trencat el vidre d’un aparador a martellades i, per fi, va girar el cap. William va limitar-se a insistir:

—Despulla-la.

Marcus no sabia com fer-ho. L’armadura d’ella encara era més delicada que la del senyor Tècton. S’ajustava perfectament al coll i als canells. Marcus va passar una mà per les espatlles, els pits i la panxa de la noia, registrant-la, buscant algun botó amagat. L’armadura era increïblement compacta, d’una sola peça, el tacte aspre. No hi apareixia cap botó. Ella va comprendre les intencions de Marcus. Va girar-se per mostrar-li l’esquena. Al principi Marcus va creure que així manifestava la seva negativa que la despullessin. Va tenir un atac de pànic. Els canons de William i Richard seguien allà, a tres pams. Afortunadament ella no s’hi oposava, li estava indicant com treure-li l’armadura. Marcus va fixar-s’hi més bé, i a l’esquena de la noia va poder veure-hi unes minúscules sivelletes. Va intentar descordar-ne una, però tots deu dits li tremolaven.

—No tinguis por —va dir Richard, que confonia els sentiments de Marcus—. La vigilem de ben a prop.

Ella va haver d’ajudar-lo. Tenia els braços molt llargs. Els va moure enrere en una postura de contorsionista i va descordar-se les deu sivelles en cinc segons. L’única cosa que va fer Marcus va ser acabar de treure-li la túnica. Ella havia estirat els braços perquè li fos més fàcil, i l’armadura sencera va sortir com una pell de plàtan.

—Del tot! —va cridar William—. Despulla-la del tot!

Sota la túnica la noia hi duia una samarreta i uns pantalons vermells molt arrapats al cos. La samarreta li arribava fins als colzes, els pantalons fins als genolls. Eren dues peces independents. Marcus va moure una mà cap a les mànigues de la samarreta, però es va aturar a mig camí. En lloc de tocar-la es va dur les mans a les galtes. Les tenia molt calentes. Les orelles, sobretot, li cremaven com si hagués ficat el cap dins un forn. El contacte amb la mà d’ella havia fet que se li escalfés tot el cos? No, aquella escalfor tenia un altre origen: la vergonya d’estar despullant una dona.

—Marcus! —va cridar William.

I amb la punta del fusell li va punxar dues vegades l’esquena. Per sort la noia va entendre el que exigien els germans Craver i va ajudar-lo. La samarreta va sortir pel cap estirada per quatre mans alhora. Després es va posar dreta. Fins aquell moment només l’havien vist ajaguda. Era altíssima, gairebé dos metres. Marcus va ajupir-se i va abaixar-li els pantalons agafant-los per on hi hauria hagut d’haver les butxaques. Aquelles cuixes blanques no s’acabaven mai. Ella, dreta, el mirava com si no acabés d’entendre per què feia allò.

De les bigues penjaven fins a nou quinqués distribuïts per tota la mina. El cos de la dona, però, hauria estat igualment visible: era tan blanca que n’hi hauria hagut prou amb un àtom de luminiscència per veure-la. Encara era més blanca que el senyor Tècton. Els mugrons, per exemple, també eren blancs. I al pubis s’estenia una petita catifa com de vellut blanc. Només unes crostes de fang ocre, a les mans i als cabells, atenuaven aquella blancor.

—Per això xisclaven tant, els micos? —va dir William—. Una blanqueta albina, bruta i perduda.

—Albina? —va preguntar Richard.

—No en vas veure cap, a Leopoldville? Els negres albins són molt curiosos. Com negres blancs, o com blancs negres. Hi deu haver un bon grapat d’albins per aquí al voltant. Ha de ser això.

—I viuen sota terra, els negres albins?

—És clar que no.

—Però nosaltres l’hem vist sortir d’aquest forat —va insistir Richard amb la seva tossuderia de bou—. En Marcus també l’ha vist, oi que sí, Marcus?

—I què? —va impacientar-se William.

—Doncs que deu venir de sota terra.

—No, Richard, això no pot ser —va dir William amb una campaneta sarcàstica a la veu.

—I per què no?

William va contestar amb una entonació pausada, pedagògica i violenta, arrossegant cada síl·laba:

—Perquè sota terra no hi ha gent, Richard. Sota terra no hi viu gent. Sota terra només hi ha els morts enterrats als cementiris.

Richard encara va atrevir-se a una última dissensió:

—D’acord. Potser no. Però en aquest cas, què feia sota terra?

—Pensa-hi una mica! El més segur és que vingués amb el vell. Per algun motiu devia quedar-se enrere.

»Quan va veure que lligàvem el vell, ella va amagar-se a la mina. Després els negres van entrar a la mina, i ella devia ficar-se al forat on l’hem trobat. D’això fa tres dies. El que no s’imaginava és que els negres no es mourien de la mina. Estava esgotada i al final no ha tingut més remei que sortir —amb la punta del fusell va pescar l’armadura de la noia—: Fixa’t quins vestits! Per què estan tan bruts i rebregats? Perquè fa tres dies que està encaixada en aquesta catacumba.

—O perquè ve de molt lluny —va xiuxiuejar Marcus.

—Dius alguna cosa? —va exigir William. Marcus, naturalment, no va dir res. William va ordenar—: Que es torni a posar el pijama vermell. No vull que els micos la vegin despullada. Serien capaços de qualsevol cosa.

I se la va emportar. Richard i Marcus van seguir-lo. Un cop fora de la mina, William va fer que els negres l’envoltessin. Va plantar-se amb les cames separades i els braços en forma de gerra. Pepe traduïa el que deia:

—Aquesta és la causa de les vostres pors! Una nena. Mireu-la! I vosaltres, cent homes, somicant de por perquè sentíeu gemegar una criatura. No us fa vergonya? —A la llum del Congo la blancor de la noia feia mal als ulls. El discurs de William va aconseguir un cert efecte entre els miners. William era un mestre a l’hora de domesticar la lògica. Sabia seleccionar els arguments de tal manera que la realitat sempre jugués a favor seu. William mai buscava convèncer el contrari, només esclafar-lo. I, així, escoltar-lo era obeir-lo. Encara va anar més lluny, retorçadament lluny—: Heu fet una feina molt dura —va dir als negres—. Potser no ho hem tingut prou en consideració. Si heu arribat fins aquí també mereixeu participar de l’èxit. Hem decidit que si l’extracció d’or és satisfactòria tindreu una recompensa justa i generosa. I ara celebrem que les nostres pors s’han esvaït —William va moure una mà—: Pepe, Marcus: porteu una tauleta i unes quantes ampolles de xampany. Afanyeu-vos.

Així ho van fer. El mateix William va servir els primers glops de xampany. Cada home parava la conca de fusta del menjar i li queia un petit doll de xampany. Alegria.

—Xampany per als micos? —va estranyar-se Richard mentre els negres bevien i reien.

—Això els motivarà. Però no els deslliguis.

—I la blanqueta? —va preguntar Richard.

William va reflexionar una bona estona. La dona no s’havia mogut de lloc. Al final va dir:

—Primer jo —va dir cedint-li l’ampolla perquè continués servint xampany—. Tu, mentrestant, vigila’ls.

I William es va tancar a la seva tenda amb la noia. Richard va deixar Marcus de cambrer i es va dedicar a vigilar que els negres no fessin bestieses. Es passejava a pas lent amunt i avall, fumant i amb el fusell a l’espatlla. Quan Marcus va haver omplert totes les conques, Pepe li va dir a cau d’orella:

—Senyor Marcus, hi ha un home que vol parlar amb vostè.

—Amb mi?

—Sí —i Pepe va assenyalar amb el dit un home molt vell, potser el més vell de tots els negres.

El xampany no l’interessava i es mantenia al marge de la celebració. Els altres negres bevien i ballaven tant com els ho permetien els grillons dels turmells. Marcus i Pepe van apropar-se al vell. William era a l’interior de la tenda, però Richard podia veure’ls, així que Marcus es va endur el vell rere un arbre. Mentre hi anaven, Marcus va preguntar a Pepe:

—És un pobre dimoni com els altres. Per què em fas parlar amb ell?

—Els vells se’ls ha d’escoltar sempre.

Marcus va mirar enrere. Richard tenia un ull en els negres engrescats pel xampany i l’altre a la tenda, a l’espera del seu torn. El vell va parlar amb un gran dispendi de gestos i reverències. Feia un minut que s’exclamava i Pepe es mantenia immutable.

—Per què no el tradueixes? —va exigir Marcus.

—Perquè encara no ha dit res. S’està presentant.

El vell va canviar de to. I Pepe va dir:

—Diu que ell no hi té res a perdre, que és un vell fart de la vida. Diu que ha vist morir sis fills i dinou néts a mans dels blancs. Uns han mort a les caravanes, d’altres recollint cautxú, d’altres per càstigs. Volia morir-se, ben mort. Per això, quan la gent del poblat va fugir, ell no es va moure de la porta de la seva cabana. —Marcus ho recordava. En un d’aquells poblats buits només hi van trobar un vell amb un bastó que seia indiferent a tot. Anaven molt escassos de portadors i tots els braços eren benvinguts. Pepe l’havia emmanillat—. Diu que no entén que hagi viscut tant. Morir, ben mirat, no és tan dolent. Les persones viuen fins que es moren, i quan es moren es converteixen en avantpassats.

—Abreuja, Pepe!

—Diu que no li importa morir. Però ara, aquí, no pot entendre què ha fet per merèixer una mort tan espantosa.

—Pepe! Què és el que vol de mi?

—Diu que vol escollir la seva mort —va traduir Pepe sense cap indici d’apassionament—. Diu que vol que vostè, que és el menys blanc dels blancs, el mati.

Aquí, en qualitat de transcriptor de la història, m’hauria estat molt fàcil fer un favor a Marcus. Aquell petit episodi no va tenir cap influència en el curs general dels esdeveniments. Per tant, hauria pogut dir que Marcus Garvey es va apiadar del vell i va alliberar-lo. Però no ho va fer.

—Fes-lo callar! —va exclamar-se Marcus—. Mata’l tu mateix, si és el que vol. Encara ets menys blanc que jo!

—Diu que els blancs són més perillosos que el perill. Diu que només ells maten quan no se’ls demana, i només ells no maten quan els ho demanen.

—No em tradueixis res més! —va cridar Marcus amb les mans a les orelles—. Per què em fas això, Pepe? Per què? Creia que érem amics!

Van sentir que Richard ordenava als homes que tornessin a la mina. Aviat s’adonaria de la seva absència.

—Ja has sentit el senyor Richard, Pepe —va dir Marcus exasperat—. Tothom a la feina!

William va trigar molt a sortir de la tenda. Quan ho va fer semblava un altre home. Els seus ulls eren encara més perforadors que de costum. També més tristos. A Marcus el va sorprendre molt veure-hi aquella expressió, perquè William era un home que no coneixia la tristesa, només la decepció. Però s’hi va fixar, i com més observava William més increïble li semblava el que veia.

Hauria dit que William havia sortit de la tenda amb vint anys menys. Era un nen, un nen dolent. Un nen enrabiat i al mateix temps esporuguit. Va fer unes passes estranyament vacil·lants. Mirava la llunyania d’una forma imprecisa. Va agafar un revòlver i va apuntar a l’atzar, com si intentés recordar unes nocions de tir al blanc oblidades. Semblava un actor que assagés un paper que havia representat molts anys enrere. Va abaixar l’arma. Va obrir i tancar els dits de les dues mans per despertar uns membres adormits. Richard no va veure res d’allò. Només volia entrar a la tenda. Va trotar amb aquelles passes de paquiderm tan seves, trepitjant el món, ansiós i més lleuger del que feia pensar el seu cos cepat. Però William li va barrar el pas:

—No.

—No, què?

—Me la quedo jo.

—Per què? —es va indignar Richard.

—He canviat d’opinió —va limitar-se a dir William.

—Fa massa temps que no estic amb cap dona!

—Tu no has estat mai amb dones, només amb nenes —va dir William—. I això que hi ha a la tenda no et convé.

Tota la clariana va ser testimoni d’una discussió molt agra. Al final, naturalment, Richard va renunciar a la noia blanca. La seva tàctica va canviar, ara menyspreava la conquesta del seu germà. Les seves exigències es van convertir en sarcasmes. Era com aquella guineu del conte que trobava que el raïm de dalt de tot era massa verd. Però la cosa no es va acabar aquí: William el va fer fora de la tenda! Més discussions. Com era de preveure, Richard va acabar resignant-s’hi. I al campament es va generar un moviment de peces de dòmino. William va apropiar-se de la tenda de tots dos per compartir-la amb la noia blanca. Richard va traslladar el seu equipatge a la tenda de Marcus i Pepe, on dormiria a partir d’aquella nit. I Marcus i Pepe, desallotjats, van rebre l’ordre d’instal·lar-se a la tenda més petita, que fins aquell moment només havia servit per guardar paquets i lligar-hi el senyor Tècton. La resta del dia va ser, aparentment, normal. Van treballar en les feines habituals, però tothom podia percebre l’ànsia de William perquè arribés la nit.

Era el rei absolut de la clariana, d’aquell món en miniatura. No necessitava el permís de ningú per retirar-se a la seva tenda quan volgués. Tot i així, es contenia. Molt probablement estava mesurant els límits del seu propi desig, d’una sensació nova i desconeguda. Durant tot el dia ningú va atrevir-se a dirigir-li la paraula. Tothom preferia evitar-lo. Semblava un parallamps després d’una tempesta elèctrica. Quasi se li podien veure espurnes a la punta dels dits.

A l’hora de sopar William no va poder contenir-se més. Va beure uns quants glops d’un cafè que encara bullia. Rierols de líquid negre li van rajar per les comissures dels llavis, coll avall. Es va ficar a la boca uns quants trossos de carn mig crua, com un caníbal, i se’n va anar a la seva tenda, amb ella.

Els altres no van trigar gaire estona a retirar-se. A dins de la seva nova tenda, Pepe i Marcus no van dir-se res. El quinqué estava apagat, però no dormien. Marcus parava l’orella. Volia saber què estava passant a la tenda de William. Li era impossible evitar aquella xafarderia pueril, immensament cruel. Tot i així, no va sentir res. Res. Ni crits ni gemecs, ni d’ella ni d’ell. Només els sorolls de la nit africana.





10


Posseïts per una mentalitat calvinista que havien descobert als tròpics, els Craver s’incorporaven a la feina a primera hora del matí. Marcus tenia l’ordre de dur l’esmorzar a la captiva tan bon punt William hagués sortit de la tenda. Sempre la trobava descalça, vestida amb uns pantalons i una camisa blanca de William. I amb una mà emmanillada a un dels pals que sostenien la lona de la tenda. Tanta blancor feia mal als ulls.

Un dia es va compadir i va alliberar-li el canell. No era, de fet, una generositat tan arriscada com podria semblar. William treballava tota la jornada. Si deixava la mina només era per anar a caçar, de manera que no tornava a la tenda fins al vespre. Pel que feia a la noia, Marcus sabia perfectament que no aniria enlloc. Estava convençut que venia de les profunditats, i per tant l’únic lloc per on podria fugir era la mina, vigilada per cent homes.

—La selva és enorme, enorme! —va explicar-li Marcus obrint els braços—. Volta per on vulguis, però torna aquí abans que es faci fosc. Ho entens?

Li va semblar que ella hi estava d’acord. Aquell primer dia de llibertat limitada, però, la va vigilar amb un ull mentre cuinava. De tota manera la noia no anava gaire lluny. Per a ella era un món nou, i hi caminava amb la precaució de qui té por de trencar alguna cosa a cada pas. S’admirava d’un bri d’herba com si allò, l’herba de la clariana, fos una novetat fantàstica. Jeia en un lloc qualsevol i passejava la mà per terra bocabadada davant la catifa vegetal. Marcus va pensar: «Doncs si la gespa et puja al cap, maca, quan vegis la selva t’emborratxaràs d’arbres». I efectivament, una estona després la noia va desaparèixer de la seva vista, selva endins. Marcus la va seguir, per si de cas, i se la va trobar abraçada a un arbre. Parava l’orella al tronc, com si busqués el batec d’un cor. Va fixar-se en els peus de la noia. Va fer un bot:

—Surt d’aquí! —va cridar, enduent-se-la d’allà.

Després d’allunyar-se uns metres li va ensenyar les botes gruixudes que duia als peus. Ella no l’entenia. Marcus es va treure la bota i l’hi va posar davant dels ulls:

—Ho veus? —Però la noia mirava la bota sense comprendre—. La formiga —va dir Marcus assenyalant un petit cos negre, arrapat a la pell, que movia frenèticament les potes—. Allò estava ple de formigues. Són molt petites, però poden devorar una cabra viva —va assenyalar l’insecte—: aquesta fa dos dies que em mossega la bota. Si t’hi apropes, t’ataquen. Observa. —Marcus va arrencar el cos de la formiga amb dos dits. Només el cos. El cap es va quedar allà, mossegant la bota amb les mandíbules—. Ho entens, ara? Són dolentes.

Ella va fer un «aj!» de fàstic. Era la primera vegada que obria la boca. Marcus encara no l’havia sentit. La noia va girar el coll i després tot el cos. Es va asseure encreuant les cames. Acostumava a seure així, amb els talons tocant la part interior de les cuixes. Ara ho feia d’esquena a Marcus. S’havia disgustat, i era un disgust poderós. Marcus se sentia perfectament estúpid, amb una formiga morta a la punta dels dits i demanant disculpes.

—Només era una formiga… —va quequejar Marcus—. I et podia fer mal…

No va saber què més dir i va tornar a la feina.

Per a Garvey la feina era una manera d’evadir-se de la mina, del Congo, de tot. Treballant perdia el món de vista. Tenien una olla immensa de fang en forma de baldufa invertida. Era tan gran que hi hauria cabut mig búfal. Marcus no era gaire delicat amb la dieta, però tampoc torturava els negres. Omplia l’olla amb trossos de carns diverses i de verdures, un grapat de sal i de pebre, i la deixava bullir remenant de tant en tant amb un bastó en forma de rem. El menú dels germans Craver, és clar, era molt diferent, i Marcus el preparava en recipients més delicats. Feia temps que els ingredients europeus s’havien esgotat gairebé del tot, i Marcus va haver d’adaptar els gustos dels Craver als productes de la selva. Als dos germans els agradaven molt els dits de senyora, uns plàtans nans que es fregien, i les orelles de nen, uns cacauets molt rugosos en forma de fava que es bullien. El tall acostumava a ser fetge escocès, que era com anomenaven el fetge d’una au molt similar al faisà que Richard caçava sempre que podia. (Li deien fetge escocès perquè segons William aquells ocellots tenien el fetge més inflat que el d’un bevedor escocès). Però una hora després de la topada amb la noia, va sentir-la altra vegada, «aj, aj, aj!». La veu venia del bosc. Marcus va anar-hi a corre-cuita.

Era ella, és clar, enmig de quatre arbres disposats en un rectangle perfecte. Havia anat a seure en un altre formiguer i lluitava frenèticament contra un grapat de formigues que li escalaven els pantalons. En un cos tan blanc les formigues destacaven fàcilment. Va ajudar-la:

—Per què no em feies cas? Mira que t’ho he dit! No, no n’hi ha prou d’espolsar-te. Has de treure-les una a una, o no sortiran mai. I si et mosseguen moltes patiràs espasmes.

La noia va seure una mica més enllà. Marcus es va maleir a ell mateix. Hauria hagut de suposar que alliberar-la només li duria problemes. No podia estar vigilant-la a ella i les olles al mateix temps. Tampoc volia tornar a lligar-la.

—Espera aquí, si us plau —va demanar-li Marcus.

Va tornar de seguida.

—Mira! —va dir seient al seu costat, entre els arbres, i posant-li una foto als dits.

Ella es va amorrar a la foto. Passejava els ulls pel damunt de la imatge, molt a prop del paper.

—Aquest animal és el millor amic que he tingut mai. Es deia Pepe, era un ós i aquesta és l’única foto que en tinc —s’explicava Marcus—. Bé, en realitat és l’única foto que tinc del Pepe o de ningú. M’agradaria tenir una foto de la meva mare, però no en tinc cap. Tu tens fotos de la teva mare? No, és clar que no, quina pregunta, sóc un ruc. —Amb el dit va assenyalar el cap de l’animal—: Fixa’t quin barret! Sempre que el Pepe ballava duia barret. Li agradaven molt els barrets. A la foto no es veu, però era un barret vermell. Com el d’en Pepe. Vull dir el Pepe negre, el senyor negre que tu coneixes i que dorm amb mi. Jo també dormia amb el Pepe, el Pepe ós, vull dir. En Pepe home negre és un bon home, tot i que no és tan bon amic meu com el Pepe, vull dir tan amic meu com l’ós Pepe. T’agrada la meva foto?

Va adonar-se del batibull d’informació que havia deixat anar, i en un idioma del qual la noia no podia conèixer ni una paraula:

—Ho entens, oi? —va preguntar-li.

Recordo que després d’explicar-me aquella escena Marcus feia una ganyota indecisa, com si encara dubtés si ella l’havia entès.

M’hi jugaria el que fos que el va entendre.

La sessió següent no va seguir l’ordre cronològic. Vaig preferir que ens centréssim en el personatge:

—Parli’m d’ella.

—De qui? De la noia blanca?

—Sí. De la noia blanca.

Marcus va mirar a banda i banda de la taula, el seu gest d’indecisió.

—Hem de parlar d’ella? —em va demanar amb certa recança.

Ell no ho volia. Però la meva feina m’atorgava algunes prerrogatives:

—Sí, Marcus —vaig tornar-hi, implacable—. Crec que sí. Vull que parlem d’ella.

Segons Marcus es deia Amgam. Però vaig obligar-lo a reconstruir l’escena en què es van presentar i vaig arribar a la conclusió que segurament no era el seu nom real. Marcus la devia batejar així per un accident lingüístic. Al principi Marcus em va dir que, un capvespre, ella va estendre una mà cap a ell, assenyalant-lo, i va dir:

—Amgam.

—Amgam? Jo, Marcus —va dir ell.

Però quan vaig exigir-li més detalls de l’escena Marcus va dir que aquell capvespre havia encès un quinqué de gas. La noia blanca va reaccionar com si el misto hagués fet un miracle. La flama ballava rere les parets de vidre. Ella reia. Va apropar aquell palmell seu tan gran, amb aquells sis dits tan llargs, a l’obertura superior de la llàntia i va dir:

—Amgam.

Marcus es va pensar que aquells sis dits l’assenyalaven a ell, interpel·lant-lo. Però davant el meu escepticisme Marcus va dubtar. Al final vam concloure plegats que ella no feia res més que explorar la calidesa d’un quinqué. O sigui, que en realitat no s’estava presentant, només es referia al quinqué amb un nom tècton. Però Marcus va creure que era una presentació oficial.

—Marcus —va dir ell.

—Amgam —va repetir ella.

—Amgam? —va dir Marcus—, Amgam.

Així doncs, el més probable és que Amgam no fos res més que una paraula tècton per dir «llum», o «foc», o totes dues coses alhora. Però Marcus va començar a anomenar-la Amgam. I li va quedar aquest nom.

En aquella època les heroïnes de novel·la acostumaven a ser belleses angèliques, i un dels aspectes que més va sorprendre del llibre va ser que Amgam no ho era.

Seguia Amgam els nostres cànons de bellesa? De la descripció de Marcus en sortia un retrat indecís. Algunes parts dels seu cos superaven els nostres ideals femenins més elevats. Quan Marcus recordava l’esveltesa del cos i dels malucs, per exemple, es ruboritzava. Sempre. O quan es referia a aquells ulls egipcis, esfereïdorament grans i rodons, amb pupil·les negres i gegants a la nit, primes com un cabell quan les banyava la llum del dia. S’entén, doncs, que als vespres, i en un cos tan blanc, els ulls devien destacar com dos fars de llum negra. Marcus els descrivia d’una forma molt curiosa, tan sols sabia dir el que no eren, deia que eren uns ulls exactament oposats als de William.

Però, pel que fa a la figura general, i si ens limitéssim a un criteri purament estètic, hauríem de concloure que algunes parts d’Amgam fregaven el desastre. Les cames i els braços, per exemple. Les cames llargues refermaven una silueta de gasela. Per desgràcia, uns braços excessivament llargs espatllaven el conjunt. Quan els arrambava al cos podia tocar-se el final dels genolls amb la punta dels dits. Mans i peus també eren molt grans. Si Marcus sobreposava el seu palmell al d’ella, tots els dits d’Amgam emergien per damunt dels d’ell. Les camises i els pantalons de William li venien curts: era una dona alta, molt alta. A Marcus li treia un cap i mig, potser dos. Els homes estan acostumats a mirar les dones des de dalt, i la perspectiva que generava Amgam, inversa a l’habitual entre homes i dones, causava en Marcus una timidesa afegida. Els pits petits, gairebé inexistents, els mugrons com un botó. El nas prim i llarg, amb la pell molt arrapada a l’os. I com que els llavis també eren molt llargs, la cara estava dissenyada al voltant d’una mena de T majúscula inversa.

I, tanmateix, qualsevol judici estètic sobre Amgam hauria de valorar el magnetisme que irradiava aquella criatura de calç.

Era una estrangera en estat pur, i per tant el testimoni més imparcial de la vida sobre la terra. Si Amgam arribava a formar-se una opinió sobre el nostre món, seria un judici net de qualsevol interès, prejudici o simpatia prèvia. Durant les nostres sessions Garvey mai va fer servir aquest raonament. Jo vaig arribar-hi pel meu compte. (S’hi arribava d’una manera inevitable, d’altra banda). Els germans Craver no van pensar-hi perquè els guiava la mirada del pirata: no veien el tresor, només el botí. Garvey, molt més humil, almenys hi veia una dona.

Un matí Marcus va adonar-se que Amgam no era a la clariana. No era un fet excepcional. Sovint desapareixia de la seva vista, bosc endins, i tornava després d’un breu passeig. Aquell dia va començar a ploure.

A la manera del Congo, en un diluvi que amenaçava d’inundar el món. Les gotes feien repicar els pots i les llaunes com si els tirotegessin, i la clariana es convertia en un immens toll de fang. De tota manera, Marcus ja sabia que les tempestes del Congo eren tan apocalíptiques com breus. Normalment els Craver es refugiaven sota una gran tela suspesa entre quatre pals que hi havia prop de la mina. Però si la pluja no s’aturava també era molt possible que decidissin refugiar-se a les tendes. I en aquest cas William descobriria l’absència de la seva blanqueta.

Va sortir el sol, gràcies a Déu. Després d’una tempesta, William i Richard estaven més irritables. Abans de reprendre l’excavació els calia evacuar l’aigua de la mina. La qual cosa, naturalment, volia dir perdre temps, i si perdien temps perdien diners. Des d’on era, Marcus podia sentir els brams i les fuetejades dels Craver.

Però Amgam no tornava. El fang ja s’havia solidificat. Els pots inundats per la pluja ja eren plens d’insectes estúpidament ofegats. Després d’una estona va amoïnar-se de debò. Va deixar l’olla i va endinsar-se a la selva. Cridava:

—Amgam? Amgam?

No obtenia resposta. Tot el que se sentia eren els sorolls de la jungla i els espetecs de les branques que es trencaven al seu pas. Merda. Per què havia donat per fet que Amgam no fugiria? La selva era plena de perills, mai aconseguiria arribar enlloc. Per algun motiu que ara li semblava absurd, l’havia considerat prou llesta per refusar la idea de l’evasió. Però Amgam potser tenia una altra perspectiva. Per molt terrible que fos la selva, res no podia ser pitjor que la tenda de William. Sí, William Craver. El mataria. Una cosa era alliberar el senyor Tècton, i una altra que li perdés la seva joguina nocturna.

—Amgam!

Podia ser a qualsevol lloc. I era inútil perseguir una dona amb les cames tan llargues. Va llançar a terra la seva gorra de feina i va trepitjar-la, furiós. Per sort, en aquella part de la selva la vegetació era prou esclarissada per permetre-li vint o trenta metres de visió. I al fons, sobre una pedra, va veure una figura blanca.

Amgam seia sobre una roca prou alta perquè les herbes no l’haguessin conquerit del tot. En aquell racó, just damunt d’aquella roca, el sostre de la selva era més espès. Per això no se l’havia menjat la malesa, per l’excés d’humitat: els estrats superiors acumulaven tanta aigua que se’n filtrava tot el dia, constantment. Així, a la clariana ja no plovia, però a sobre d’Amgam queia una dutxa fina i metòdica. La volta vegetal convertia el lloc en un punt ombrívol. Tota la llum es reduïa a uns rajos prims i compactes que queien erràticament sobre la pedra.

Estava despullada. Seia a la molsa que tamisava la roca amb les cames encreuades i els ulls tancats, girant el coll perquè l’aigua es repartís per tot el cos. Els cabells, ara nets, lluïen tan blancs com la resta del cos. Marcus va apropar-s’hi. Ara que l’havia trobat li feia vergonya molestar-la mentre es rentava. No, era alguna cosa més que una simple neteja. Semblava una altra dona.

Quan va ser prop de la pedra es va escurar la gola per anunciar-se. Ella va ignorar-lo. Marcus va veure una fina pel·lícula de fum blanc que envoltava Amgam. Era la mateixa aigua, evaporada pel contacte amb una pell tan calenta.

Marcus s’estava quedant xop. Va allargar el braç fins a tocar-li un genoll:

—Hola. —I assenyalant la clariana—: Hauríem de tornar.

Amgam va obrir els ulls. Les seves parpelles tenien una extensió enorme, comparades amb les nostres. Quan s’alçaven era amb una lentitud mecànica, com de teló d’òpera.

Ella va mirar-lo des de l’altura d’aquella roca coberta de molsa tropical, i el que Marcus va veure en aquells ulls va ser una intel·ligència en estat pur, de la mateixa manera que pot existir l’or en estat pur. Ella no va obeir-lo. En lloc de baixar de la pedra, va parlar.

Naturalment, Marcus no va poder entendre’n ni una paraula. Però sí el to. No era una dona ressentida, només severa. Era la veu de qui recrimina, de qui acusa. Feia prou temps que Amgam vivia a la clariana per haver entès l’essència del poder que hi regia. I quan parlava d’aquella manera, quan el mirava d’aquella manera, el que li estava dient era: tu també formes part de l’ordre establert, Marcus Garvey, tu cuines per als assassins.

Marcus va negar vigorosament amb el cap:

—Jo no puc fer-hi res. No puc. —Amgam no va dir res més. L’aigua li lliscava pel front, li entrava als ulls i ni així parpellejava. Marcus va fer una passa enrere, intimidat i avergonyit—: No puc fer res contra els Craver. Ningú podria.

Havia entrat a la selva perseguint-la, i ara qui fugia era ell. En direcció a la clariana.

Un dia vaig treballar davant la màquina d’escriure fins ben entrada la nit, i a quarts de dues em van començar a passar coses estranyes. No em podia treure Amgam del cap. Vaig pensar que els funcionaris dels jutjats havien redactat milers i milers de pàgines processals, però enlloc hi apareixia la persona més determinant del cas Garvey. Amgam, sí, un ull crític que trasbalsava aquells que mirava.

Marcus Garvey s’havia topat amb ella, i un cop interrogat per Amgam ja no podria tornar a ser el mateix d’abans. Recordo que vaig enretirar les mans de les tecles i em vaig tapar la boca.

Tot i que era tardíssim, vaig entrar a l’habitació del senyor MacMahon.

—Senyor MacMahon… Desperti’s, senyor MacMahon… —vaig xiuxiuejar sacsejant-li l’espatlla.

—Tommy? Què passa, noi? —es va esverar MacMahon—. L’edifici es crema?

Vaig seure a un costat del llit. MacMahon només havia tingut temps d’aixecar mig cos.

—Senyor MacMahon —vaig dir—, vostè com es va enamorar de la seva dona?

—Com dius? —va preguntar traient-se les lleganyes—. Per sant Patrici, Tommy! Saps quina hora és?

—Si us plau, digui-m’ho.

—Tinc son, Tommy. No pots esperar-te a demà? Demà et parlaré de la Mary.

—No, si us plau, ara.

MacMahon va fregar-se els ulls. Per un instant vaig témer que expulsés alguna ventositat clamorosa. Va gratar-se sota les aixelles i al clatell:

—Doncs mira —va dir mentre s’aclaria les idees—, volia una dona que fos jove, neta, mansa i feliç. I que em pogués donar molts fills, és clar. Així que vaig començar a buscar-la. Primer pel meu poble i després per tots els de la comarca.

Vaig protestar:

—Però vostè què volia, home de Déu? Casar-se o comprar una vaca?

MacMahon va replicar-me amb una veu sobtadament ferma:

—La Mary és la millor dona que ha existit mai. Hauria fet deu vegades la volta al món per trobar-la.

—Ho diu de debò?

—Sí, fill, sí. És així.

—Va ser un amor a primera vista?

—No. Va ser més que això, molt més. L’estimava abans d’haver-la vist.

—Abans? I això com és possible?

—Perquè m’havien parlat d’ella. Als pobles funcionem així. Tothom es coneix. I les veus són importants. Me n’havien parlat molt, de la Mary, i molt bé. Abans de veure-la ja caminava com els gossos, amb el cap cot i la boca mig oberta. I un dia, mentre m’empolainava per anar a les festes del seu poble, on uns amics comuns ens havien preparat una cita, vaig saber que la Mary seria la dona de la meva vida.

—Com podia estar-ne tan segur?

—N’estava.

—Sí, ho puc entendre —vaig rendir-me.

—No, no ho entens —em va contradir MacMahon. Em va mirar directament als ulls, em va assenyalar el nas amb el dit i va dir—: L’amor és molt difícil d’entendre. I saps per què? Doncs perquè l’amor és la cosa més idiota de l’univers, Tommy, però també és la més important. Per això costa tant d’entendre.





11


Ja s’ha dit que a William i Richard els agradava molt la cacera. I des que els treballs a la mina s’havien fet més rutinaris els dos germans tenien més temps lliure. Amb Pepe n’hi havia prou per controlar els treballadors de l’interior de la mina. I els pocs que per ordre rotatori netejaven l’or a la banyera, a l’exterior, demostraven una capacitat de submissió infinita. A més, en cas de necessitat, Pepe sempre podia demanar l’ajuda de Marcus, que feia bullir l’olla molt a prop. Però Pepe mai va necessitar-lo. Una mirada menys desconfiada i més realista hauria fet veure als germans Craver que els negres no mostraven el més petit indici de revolta, que ni tan sols intentaven apropiar-se d’un gram d’or.

Un d’aquells matins, Marcus acompanyava Richard de cacera. Buscaven alguna peça gran, algun búfal o algun cérvol que permetés alimentar la tropa de miners. Richard es va ajupir a observar unes petjades al fang. Es va girar cap a Marcus, molt excitat:

—Avisa en William! Pels voltants hi ha un lleó —i animant-se a ell mateix—: Dimoni! Caçarem un lleó!

—I si en William és a la seva tenda i està molt ocupat? —va dir Marcus—. Segur que no voldrà que l’interrompin.

—Fes el que et dic —va manar Richard—. Tu què creus que li interessa més, a en William? Caçar un lleó o muntar la blanqueta?

Marcus va obeir, però sabia del cert que la seva profecia es compliria: William va renegar de mala manera quan Marcus el va interrompre des de l’altra banda de la lona. Però la suposició de Richard també era correcta: l’entusiasmava la idea d’abatre un lleó. William va sortir de la tenda totalment despullat. I mentre es vestia a corre-cuita va ordenar:

—Ah, Marcus. La tenda està bruta. Escombra-la.

William va desaparèixer selva endins. Marcus va entrar a la tenda. El sostre era molt baix i havia de posar-se de genolls. Per escombrar feia servir un raspall de pèls negres. Estava fet amb les pestanyes d’un elefant que havien abatut els germans Craver. Havia ajuntat les pestanyes dels dos ulls i n’havia fet una escombreta molt útil per netejar racons.

Escombrava i, de reüll, va mirar Amgam, al fons de la tenda. Li feia vergonya mirar-la. William potser l’havia estat violant fins aquell mateix instant. Cada vegada s’acostava més a l’interior de la tenda, i tard o d’hora arribaria on era ella.

No semblava especialment dolguda. Despullada, amb els ulls oberts i mirant el sostre, Amgam es recorria el pit i el ventre amb una mà, molt lentament. Els dits arribaven fins als pèls púbics blancs i tornaven amunt. Era com si Amgam hagués ordenat als seus sentits que hivernessin. En aquella tenda no hi era ella, només el seu cos.

Amgam no combatia el dolor. En lloc d’això l’extreia de dins seu i l’observava com si fos una cosa viva, aliena. Bona part del seu secret, va pensar Marcus, consistia en una forma diferent d’entendre el dolor. I en aquell mateix moment va saber que Amgam era un ésser viu infinitament superior a tots els altres que s’aplegaven a la clariana. I ho va saber amb una lògica nítida, de la mateixa manera que sabia que Anglaterra era molt lluny o que a la selva hi havia arbres.

Marcus encara escombrava la tenda. Era esclau d’un automatisme que li havien encomanat tants mesos de servei als Craver. El raspall va arrossegar un objecte desconegut. No l’identificava bé i va sostenir-lo a l’aire amb dos dits. Era una bosseta de cautxú flexible, plena de líquids. Marcus va deixar anar el preservatiu amb un rampell de fàstic.

S’estava marejant. En aquella clariana del Congo la realitat i la fantasia eren dues nacions en guerra que s’envaïen l’una a l’altra. William violava Amgam, i qui tenia por de contaminar-se era William. I mentrestant, mentre tot això passava, ell, Marcus Garvey, escombrava el terra amb pestanyes d’elefant. Va patir una borratxera estranya, com si l’aire d’aquella tenda fos licor. Li van venir ganes de riure, però es va contenir: intuïa que si alliberava aquell riure es tornaria boig. Va agafar-se el crani amb totes dues mans: si no ho feia li creixerien ales a les orelles, n’estava segur, i el cap li sortiria volant. A prop seu va veure una petaca de whisky. Va fer-ne un glop molt llarg. Després va llançar una camisa i uns pantalons damunt del cos nu d’Amgam:

—Vesteix-te —va dir sense deixar de glopejar whisky—. Te’n vas a casa.

Al principi ella no l’entenia. Però Marcus estava molt decidit. Fins i tot va ajudar-la amb els botons de la camisa per fer més via. Van sortir plegats. Marcus es movia amb pas ferm en direcció a la mina. La duia amb ell, agafada pel colze. Avançava amb tant d’ímpetu que gairebé l’arrossegava rere seu.

Pepe va veure aquella parella tan xocant. Ella dos pams més alta que ell, i tan blanca, ell amb la pell color oliva i marcant el pas amb les seves cames curtes.

—Senyor Marcus? On va?

Pepe el tractava de vostè. Aquell senyal de respecte no podia ser bo. Marcus no contestava, Pepe va insistir-hi:

—Si us plau, senyor Marcus, no ho faci.

—Per què no? —va dir Marcus sense girar-se, a tocar ja del formiguer.

—Senyor Marcus! Ella és diferent. Pertany al senyor William. Tindrem problemes, molts problemes. No ho faci.

Marcus va baixar les escales de la mina rere d’ella. Els homes havien aturat la feina i els miraven estupefactes. Quan van trepitjar el pis de la mina tots els negres es van apartar.

—Em dispararàs, Pepe? —va reptar-lo Marcus.

Duia Amgam fins al forat per on havia entrat al món.

—Senyor Marcus! —va cridar Pepe—. Deixi-ho estar! No l’avisaré més!

Marcus va alçar el cap. Allà dalt, a la boca del formiguer i retallant-se contra els núvols, hi havia la figura forçuda de Pepe que l’apuntava amb el seu vell fusell. Marcus va aturar-se. Però al final va decidir-se:

—No dispararàs. N’estic segur.

Pepe va dubtar uns llarguíssims segons. Després va abaixar l’arma i va dir resignadament:

—No, no ho faré. És clar que no ho faré.

Però la resignació de Pepe no era, en absolut, la victòria de Marcus.

Quan Pepe parlava amb els negres era com si ho fes des de sota l’aigua. I ara va parlar-los en aquell idioma ple de bombolles. No li va costar gaire convèncer els negres perquè subjectessin Marcus i la fugitiva.

—Ets feliç, Pepe? —va bramar Marcus debatent-se inútilment entre vint braços—. Què els has promès? Un plat de llenties?

—No —va dir Pepe—. De sardines.

No hi havia res a fer. Aquells homes no havien lluitat per la seva llibertat, però estaven disposats a impedir la d’Amgam. I per què? Per mitja llauna de sardines. El més trist de tot era que aquell dia tocava sardines. Feia poc Marcus havia descobert cinquanta llaunes en un bagul que creia buit. O sigui, que amb perfídia afegida o sense, igualment haurien menjat sardines.

Amgam i Marcus van sortir de la mina. Quan va pujar l’últim esglaó de l’escala i va passar pel costat de Pepe, Marcus li va dir a l’orella:

—No t’ho perdonaré mai.

Un cop fora, Marcus no es va atrevir a mirar-la als ulls. Va seguir el seu camí com si ella no existís, endinsant-se a la selva. Quan va ser prou lluny del campament es va deixar caure, va cargolar-se com un musulmà que prega i va començar a plorar.

L’ensorrament d’un home hauria de ser un acte tan privat com la seva mort. Quan un home cau, quan fracassa, se l’hauria de protegir de la intempèrie pública. Però de vegades un fracàs aparent és un èxit, perquè hi ha casos en què els homes salven la seva dignitat pel simple fet d’haver intentat salvar-la.

De cop i volta Marcus va notar sis dits que li acaronaven el clatell. Abans que se n’adonessin, ja s’estaven abraçant.

Recordo que vaig interrompre Marcus:

—No és possible!

—Què és el que no pot ser? —va interessar-se Marcus, mirant a banda i banda de la taula—. He dit alguna cosa dolenta?

—Afirma que va fer l’amor amb ella? Que va convertir-se en el seu amant?

La cara de Marcus es va posar com un tomàquet madur:

—Hauria d’haver-ho callat, oi?

Jo mantenia la part superior del cos molt tensa. Vaig relaxar-me una mica, descansant l’esquena en el respatller.

—No, no és això —vaig dir, insegur i penedit del meu crit—. Fa bé d’explicar-m’ho tot. Molt bé.

—I doncs? Si no és això, quin error he comès?

Marcus no podia entendre que no havia comès cap error, que només havia ferit els meus sentiments. Al principi la visió dels dits d’Amgam sobre el seu clatell em resultava increïble, després insuportable. Aquells sis dits tan blancs, tan prims, tan llargs. No vaig preguntar-li res més. No volia sentir-lo. Però, inevitablement, vaig imaginar-me Marcus i Amgam abraçats enmig de la selva. Vaig sentir un foc fred al cor, una flama de bufador prima i compacta que em cremava el pit.

Per què m’ofenia tant? Jo no estava d’acord amb els meus sentiments per Amgam. Els odiava, en realitat. Feia poc que havien nascut, unes nits abans, a l’habitació del senyor MacMahon, i ja en aquell moment intuïa les molèsties que comportarien. No podien existir sentiments més ridículs en tot l’univers. I al final d’aquella sessió, assegut davant de Marcus Garvey, em deia a mi mateix: «Tommy, noi, com pots estar gelós d’un presidiari, i a més per culpa d’una dona a qui mai has vist i a qui mai veuràs?». Però també era prou llest per adonar-me que la pregunta havia de ser una altra: d’on venia aquella facultat de Garvey per fer-me mal a través de la paraula?

La història de Marcus Garvey posava al descobert els meus defectes i limitacions. Fins que no em va explicar que havia estat amb ella no vaig entendre fins a quin punt el menyspreava i em sentia superior a ell. Ens és molt fàcil ser compassius amb algú que no representa cap competència. Per això m’havia permès el luxe de ser tan indulgent i generós amb ell, un pobre gitano que esperava la forca. Però ara els meus sentiments entraven en conflicte amb la seva biografia. I que algú com ell pogués accedir a l’amor d’Amgam m’ofenia. Ell havia tingut una cosa que jo mai podria tenir. Mai. I «mai» és una paraula molt llarga. La repeteixo: «mai».

Però, de fet, no hi havia res d’extraordinari en aquell episodi. Amgam es movia amb una transparència màgica i perfectament lògica al mateix temps. El que hauria estat estrany és que Amgam hagués actuat d’una altra manera. Que Marcus fos un subaltern, una criatura agitanada i camacurta, no tenia cap importància. Almenys per a ella. Amgam venia d’un altre món, estava lliure de tots els nostres prejudicis. I Marcus era l’home més bo de la clariana. Per això Amgam s’estimava Marcus. I en veure que Amgam era capaç d’estimar algú com Marcus jo encara me l’estimava més. I a ell, un reu de mort, l’envejava.

Mentre em feia aquestes reflexions, Marcus seguia pendent de mi, sense tenir la més remota idea del curs que havien pres els meus pensaments. Va insistir una altra vegada:

—Quin error he comès, senyor Thomson?

Em vaig aclarir la gola sorollosament, intentant dissimular la meva incomoditat, i vaig comentar:

—Abans ha afirmat que en William i en Richard havien sortit a caçar un lleó.

—Sí, en efecte. En Richard havia vist petjades de lleó al fang de la selva. Van sortir plegats a buscar-lo. Però no el van trobar.

—A la selva no hi ha lleons —vaig evadir-me—. Devia ser un lleopard.

—Un lleopard? —va rumiar Marcus—. Potser sí, que en Richard va referir-se a un lleopard. No me’n recordo bé.

La fal·lera dels germans Craver per la mina augmentava dia a dia. En canvi, l’interès de Richard per caçar búfals va remetre com una febre infantil: de sobte. L’apassionament sexual de William també minvava. Si no la cedia al seu germà era per un pur sentit de la propietat. William era llest, i sabia que l’instint jeràrquic dels negres es reforçava davant d’aquella estampa: l’home més blanc del món dominant la dona més blanca del món. O del submón. Però en l’actitud de William hi havia alguna cosa d’indefinible.

De vegades, només de vegades, a Marcus li semblava que William no feia servir el seu poder per controlar Amgam, sinó per evitar que ningú s’apropés a ella. Però aquestes idees eren massa subtils per a Marcus Garvey, creuaven la seva ment com estels fugaços en una nit clara, esporàdicament i sense aturar-s’hi.

Molt sovint, la injustícia es manifesta quan els justos pateixen una fatalitat imprevista. També pot expressar-se al revés: quan el destí atorga una fortuna inesperada als depravats. Perquè aquell filó era d’una fertilitat única. La banyera cada dia purificava més or. D’una mitjana de seixanta-cinc grams diaris es va passar a noranta, després a cent i després a cent deu. I com més or s’extreia, més quantitat de terra remoguda exigien els Craver als miners.

En certa ocasió van cridar Marcus perquè ajudés dins de la mina. Cada dia s’eixamplava més l’espai i calia algú que ajudés a dirigir la feina de col·locar bigues de fusta.

Va adonar-se que el paisatge interior havia patit grans canvis des de la seva última visita. La bombolla era molt més ampla. A les parets apareixien més forats i més grans. Marcus va aturar-se davant del túnel per on Amgam havia vingut al món. Tenia la boca més ampla. Per obra dels miners? No. Ells picaven uniformement en totes les direccions. Quan desprenien terra, l’única cosa que feien era deixar al descobert uns túnels preexistents que s’anaven eixamplant com més s’endinsaven a la terra.

Els miners no necessitaven gaires instruccions per fixar les bigues de fusta. Com que ningú estava pendent d’ell, Marcus va aprofitar-ho per apropar-se al forat més gran de tots. Va encendre un misto. Aquella llumeta tan feble només il·luminava un parell de metres del túnel. Prou per veure una mena de tub que tenia els relleus d’un paladar. Més endavant el túnel es retorçava com un cuc, terra endins. Va notar, de sobte, un aire a la cara. Quan es preguntava si aquell vent devia ser producte de la seva imaginació, el misto es va apagar, bufat. Però si el túnel entrava a la terra, com era possible que li arribés una bafarada d’aire? Marcus no volia preguntar-se res més. El record del senyor Tècton encara era massa angoixós. Quan va sortir de la mina va ser feliç.

En aquell període l’estat d’ànim més habitual dels dos germans era l’eufòria. La mina els apropava a la seva particular venjança social. William volia comprar-se un banc. Richard, un exèrcit. I l’eufòria, sovint, s’expressava mitjançant un ressentiment volcànic. A les nits s’emborratxaven, cridaven i disparaven el revòlver a l’aire. Més d’una vegada Marcus va témer que un tret foradés la tela de la tenda i el ferís a ell o a Pepe.

Els africans s’estaven convertint en una mena de nibelungs negres. I no és cap metàfora. Els Craver havien apropat al formiguer un gramòfon al qual s’acoblava un altaveu amb forma de clavell gegant. El que més se sentia era Wagner. Els mosquits de la clariana lluitaven amb la música, excitats fins a la bogeria, i atacaven els homes com petits projectils de carn. Però William estava convençut que la música motivava els miners. No cal dir que unes quantes fuetades també contribuïen, i molt, a intensificar el ritme de treball.

Cada dia es treballava més durament, cada dia s’extreia més or i la mina guanyava grandària. La quinzena següent va regnar una pau falsa, però tangible. Era com si la mina i els dos germans, animats per interessos comuns, haguessin decidit remar en la mateixa direcció. I, així, ja no se sabia si els germans Craver havien trobat la mina o la mina els germans Craver.

Mentrestant Marcus vivia en un altre món. Havia estrenat l’amor allà, a la selva, amb ella, amb Amgam. El Congo era un lloc estrany. Un lloc on el dolor i el plaer confluïen i se sobreposaven, exactament igual que les capes d’humus vegetal.

L’obsessió dels Craver per l’or creava moltes escletxes que els permetien evadir-se durant llargues estones. La jornada diària era d’una monotonia quasi increïble. William esperonava els miners com si fossin bous lligats a l’arada, impel·lint-los a extreure més terra, més or, mentre que Richard supervisava els treballadors de la banyera. L’obligació bàsica de Marcus era cuinar els àpats dels germans Craver i el ranxo dels miners. Sovint, quan ja havia cuinat les delicadeses de William i Richard, deixava la gran olla bullint i s’internava a la selva fins a un racó prèviament convingut amb Amgam.

Marcus no hauria canviat ni una d’aquelles estones amb Amgam ni per tot l’or dels germans Craver.

Ella feia que ell la toqués, prenia les mans de Marcus i les posava damunt del seu cos. Ella també el tocava, no coneixia el pudor. En les primeres cites, quan ella l’abraçava amb aquella pell tan calenta, Marcus tenia la sensació que es cremaria com una poma al forn. I al principi la manera d’estimar d’Amgam no li era gens agradable. Se sentia com un animal manipulat per veterinaris. Era com si ella li digués: fes això, fes-ho així. I Marcus es preguntava: això és normal, és sempre així?

Molt de pressa, però, aquells contactes, en aparença tan grollers, van deixar al descobert un refinament eròtic. Ella va deixar de guiar-lo molt abans del que ell hauria pogut imaginar-se. Ell investigava el cos d’ella amb tanta insolència com ella havia examinat el d’ell uns dies abans, o potser més. Cada vegada que s’ajuntaven Marcus descobria una franja de plaer diferent. I un dia va dir-se: «Déu meu Senyor i Glòria de tot l’univers, abans que aquesta dona i jo esgotem tots els plaers, un corc solitari pot menjar-se tota la fusta del Congo».

Com és comprensible, a mi les explicacions de Marcus em causaven un malestar doble. Mai no es contenia, els seus relats eren plens d’excessos verbals. Hem de tenir en compte que la moral victoriana perdurava. Ara pot semblar increïble, però en aquella època l’etiqueta de les classes benestants recomanava que paraules com «cama» o «braç» no es pronunciessin sense un bon motiu, per impúdiques. Jo no sabia res de la vida. I davant meu tenia Marcus Garvey carregat de cadenes, però parlant-me de gemecs i tremolors amb una llibertat expansiva que no hauria pogut trobar ni en els fulletons més pornogràfics. Era com si aquell home, després del Congo, hagués oblidat que la vida i el sexe viuen separats per les parets de la civilització. I tot el que jo podia fer era prendre notes amb un somriure intermitent als llavis.

No em calien, doncs, gaires esforços d’imaginació per representar-me’ls. Un petit gitanet com Marcus Garvey al cor d’una jungla tropical, amarat de suor, abraçat a una dona amb una pell de neu però d’una temperatura cinc o sis graus més elevada que la nostra. El segon vessant del meu malestar, naturalment, era que jo estava obligat a escoltar els detalls d’aquell amor únic, un amor que hauria desitjat viure però que només m’estava permès transcriure. Ells eren amants, i jo un simple mecanògraf que no se’n sabia avenir.

En qualsevol cas, l’amor furtiu sempre ha tingut inconvenients. Marcus patia per si William i Richard descobrien que les dues absències estaven relacionades. No volia ni imaginar-se les represàlies de William. I també patia per Amgam. Abans o després de fer l’amor ella li exigia que parés atenció. De vegades fins i tot l’agafava per un canell i el feia seure perquè estigués atent. Volia explicar-li alguna cosa molt important, sí, però què? Ell no l’entenia. Marcus se sentia com un gos que intenta aprendre: el gos sap que davant seu hi ha una intel·ligència superior, però és incapaç de comprendre el que s’espera d’ell. Amgam sempre tenia la iniciativa: seu, escolta, mira què t’estic dient, ho entens, ho entens? És important que ho entenguis! Amgam parlava i gesticulava, tan aviat era vehement com s’explicava molt a poc a poc, i Marcus no entenia res. L’idioma tècton tenia una fonètica extraordinàriament rica. Quan ella parlava amb mil vocals li era impossible retenir cap paraula. Altres vegades, en canvi, la veu d’Amgam lliscava amb el to decadent d’un rellotge de sorra.

Amb grans esforços, i amb més imaginació, Marcus intentava desxifrar la mímica d’ella. Però tot plegat no passava de ser una pura especulació. Un dia li va semblar entendre una història del tot diferent: que Amgam havia viatjat fins allà empesa pel desig de conèixer altres formes de vida. Marcus va riure. No, allò no. Definitivament no ho admetria mai. Quin interès podia tenir la vida dels Craver, dels negres, d’ell mateix? La rutina de la clariana, l’esclavatge de la mina? De tota manera, els motius que l’havien dut al nostre món eren una anècdota. L’autèntic interès d’Amgam era comunicar-li una altra idea, molt més urgent. Hi insistia i hi insistia.

I Marcus, desesperat, despullat, només podia agafar-se el cap amb les dues mans i somicar:

—Què vols, nena, què vols? Què intentes dir-me?

Uns quants dies després els sorolls de la mina van tornar. Tothom dormia i a mitjanit la cridòria va despertar-los.

—Xampany, xampany, xampany! —era el clamor que s’escampava des del forat de la mina.

William, Richard, Marcus i Pepe van sortir de les seves tendes gairebé alhora.

—I ara què passa? —va dir Richard.

—Val més que sigui important o els tallaré la llengua amb les tisores de carn —va dir William.

Van arribar tots quatre al formiguer. Pepe va fer callar els miners amb un crit sec. L’idioma dels negres podia ser més espetegant que un fuet, recordava Marcus. Després els va preguntar per què cridaven.

—Sorolls —va traduir Pepe—. Altra vegada els sorolls.

—Quina mena de sorolls?

—Cops.

William tenia molta son i aquells negrots l’havien despertat. Es va fregar els ulls. Marcus creia que trauria el revòlver, que dispararia a l’aire, o pitjor encara, contra algú. Però William era imprevisible. La seva resposta mereixeria constar en alguna antologia d’aberracions mentals:

—Digue’ls que es tapin les orelles amb terra humida. Els farà de tap i així no sentiran res.

I se’n va tornar a la tenda!

Segons Marcus, i per inversemblant que sembli, la tàctica va funcionar. Els presos i els nens tenen moltes coses en comú: els negres cridaven però ningú els feia cas; no obtenien resposta i al final, com nens que ploren i no són atesos, se’n van cansar i van callar. Ben mirat, fessin el que fessin no podien sortir de la mina sense l’escala.

L’endemà, però, totes les cares reflectien aquesta consumpció que l’espant continuat genera en els homes. William va entendre que els negres necessitaven unes paraules:

—Escolteu-me tots —va cridar-los—. La selva és plena de sorolls. Els sorolls mai han fet mal a ningú. No vull més nits de crits!

Començava una nova jornada de treball. Richard es va endur William a part. Tot i això, Marcus va poder sentir com li deia:

—Deixa’t de punyetes, William —va dir Richard en veu baixa—. Cada vegada que han sentit sorolls ha passat alguna cosa. Aquesta és la veritat.

—Un vell i una noieta —va dir William—. Això és tot el que ha passat.

—Jo mai havia vist ningú com aquesta gent. No són normals. I tu ho saps.

—No siguis babau. No poden venir de sota terra. Ha d’haver-hi alguna explicació tan i tan simple que ens passa per alt.

Richard va moure el cap tristament:

—Per l’amor de Déu, William. Tu l’has vist millor que ningú, has dormit amb ella. Dorms amb ella! Potser sí que hi ha una explicació simple, tan simple com aquesta: que al subsòl del Congo hi viu gent. Qui sap què més s’amaga aquí dins?

—Què vols que et digui? —va exclamar-se William amb un principi de còlera a la veu—. Estan passant coses estranyes, en efecte. Però això és l’Àfrica, Richard, l’Àfrica! Aquí passen coses rares. Els negres són negres. Ens han impedit ells arribar fins a l’or? No. Hem vist un vell i una neneta blanca. Vols que pleguem per això, Richard? Naturalment que no! —William va canviar de to. Va passar un braç per damunt de l’espatlla del seu germà—: És la nostra oportunitat. Estem fent una fortuna! No penso tornar-me’n quan estic guanyant tants diners. I tu tampoc.

Richard va seure amb el fusell entre els genolls. Acaronava la culata de l’arma. Uns segons després va reconèixer:

—Potser tens raó. Què més pot passar?

—Així m’agrada.

I es van fusionar en una abraçada molt intensa. Va ser l’única vegada que Marcus va veure una autèntica fraternitat entre els germans Craver. Després William va fer uns pessics amorosos a les galtes de Richard:

—I ara ocupa’t de la banyera. O potser vols que els micos ens vegin discutir?

Marcus no va esperar gaire. A la primera ocasió es va endur Amgam al bosc. L’estirava pel colze i mirava enrere. Quan va estar segur que eren sols va parlar:

—Era això, el que volies dir-me, oi?

Ella no l’entenia.

—Amgam! —Marcus intentava dibuixar la mina a l’aire—. Qui hi ha aquí sota? Qui? Són amics teus? Els coneixes? El que volies dir era que els teus amics, tard o d’hora, pujarien.

Però aquest cop qui no ho entenia era ella. Els ulls d’Amgam es movien com si intentés seguir el vol d’una mosca. Anaven de les mans de Marcus als seus llavis, i al revés. Marcus la va fer seure a l’herba i s’hi va asseure ell també. Va parlar molt a poc a poc. Amb el dit assenyalava el terra i deia:

—Amics? Teus? Pepes teus sota nostre?

—Pepe… —va comprendre ella per fi.

Marcus va somriure:

—Sí, és clar, és això: Pepe, Pepe, Pepe! Pepes d’Amgam.

Però ella va callar. No compartia l’alegria de Marcus. Al contrari. La seva cara semblava un mur de pedra blanca, una pantalla de granit. D’una revolada es va posar dreta. Com n’era d’alta! Marcus seguia arran de terra i ella davant seu, prima, infinitament alta, alçant-se fins als núvols com una torre d’ivori.

—Xampany! —va cridar Amgam. Movia els braços amunt i avall per donar força a les seves paraules—. Xampany! Xampany! Xampany!

Marcus es va posar dret d’un bot. Tenia por que els sentissin des del campament i li va tapar la boca amb la mà.

Aquell dia Marcus no em va poder explicar res més. S’havia acabat el nostre temps i els guàrdies van manar-li que es posés dret.

—La gent fa servir la paraula «por» amb molta alegria —em va dir mentre el registraven per assegurar-se que no li hagués donat res—. Els nens tenen por de l’home del sac; les dones tenen por dels ratolins; els homes tenen por del seu capatàs. La gent té por que apugin el preu del pa o que hi hagi una guerra. Però això no és tenir por. I per saber què és la por no n’hi ha prou, d’haver-ne sentit parlar. —Marcus ja era al passadís. Els dos guàrdies l’escortaven, cadascú l’agafava d’un colze. Ell seguia parlant. Aquell dia va parlar fins que va desaparèixer pel passadís, tranquil·lament, com una orquestra tocant dins d’un vaixell que s’enfonsa. Amb el coll girat, mentre s’allunyava, encara em va dir—: L’Amgam cridava «xampany, xampany, xampany!», i quan li estava tapant la boca vaig saber que era la primera vegada a la vida que tenia por. Vull dir por de debò. M’entén, senyor Thomson? Entén el que vull dir-li?

Mentre feia el camí cap a la dispesa vaig pensar que el llibre era superior a les meves facultats. Vaig passejar sense rumb, mantenint una polèmica amb mi mateix. Com es podia descriure tot l’horror i tot l’amor de Marcus, al costat d’Amgam i a l’espera dels tècton? Impossible. Mai es podria escriure el llibre d’aquella història. Almenys, jo no. D’altra banda, el llibre s’havia engreixat massa, ja estava per damunt de mi, de Norton, del mateix Marcus. S’havia d’acabar. Ni tan sols importava que tingués prou talent o no, igual que ningú pregunta a un soldat si té prou valor per complir una missió. No vaig tornar a la dispesa fins que es va fer fosc. Allà vaig coincidir amb el senyor MacMahon. Inesperadament, perquè eren altes hores de la nit i MacMahon era molt estricte amb els seus horaris. Seia al menjador acompanyat d’una garrafa de licor barat mig buida. Em va dir que la seva dona estava malalta. I ell, tan lluny, ben poca cosa podia fer per auxiliar-la en aquell mal tràngol. No era tant la gravetat de la malaltia, el que l’amoïnava, sinó que la pobra dona hagués de continuar encarregant-se de les criatures. Em vaig beure un whisky, en solidaritat. Vaig tornar a omplir-li el got, i el meu també. Vaig beure massa. MacMahon no podia ajudar la seva dona i jo no podia ajudar Marcus Garvey. Com que estava una mica begut vaig parlar amb veu de granoteta:

—Doncs vostè no sap el pitjor.

—Ah, no? —em va contestar MacMahon al cap de molta estona. Ell també tenia la mirada perduda en el vidre del got.

—No, no ho sap. És molt probable que ben aviat la humanitat sencera sigui escombrada per una raça assassina.

—Ah, sí? —va dir MacMahon, amb indiferència. Va sacsejar el cap amunt i avall com si estigués paint la notícia. Va gratar-se els cabells curts i gruixuts, com de gos salvatge, que tenia al clatell, i va preguntar sense passió—: I no hi ha cap possibilitat d’aturar-los?

—Em temo que no. —I després de rumiar-hi una mica vaig sentenciar—: No, cap ni una. Serem triturats, anihilats, extingits. L’espècie humana es convertirà en pols del passat. De nosaltres no en quedaran ni les ruïnes per recordar que vam existir. —Tots dos seguíem sumits en la contemplació dels nostres gots—. Potser no ens mereixem res més… —vaig filosofar—. Tot s’haurà acabat.

MacMahon va assentir amb el cap. No m’esperava que un proletari prudent com ell digués:

—I a la merda.

Tenia raó. Un dia seríem exterminats, pels tècton o pel temps, abans o després. Tots desapareixeríem. Nosaltres, els que depenien de nosaltres, els que encara no havien nascut i un dia haurien de dependre dels que avui depenien de nosaltres. Tothom.

—I a la merda —vaig dir.

—I a la merda —va dir MacMahon.

Em va sortir el riure de la mateixa manera que surt el singlot. A MacMahon se li va encomanar. Tot plegat se n’aniria a la merda qualsevol dia. I pensar-hi, de sobte, feia riure.

Rèiem tan fort que els altres dispesers van escridassar-nos des de la seva cambra, perquè calléssim. No podíem parar. Les portes dels dispesers es van convertir en tambors. Em feien pensar en els tam-tam de les selves del Doctor Flag. Transmetien la gran notícia: a la merda. Vam riure fins que es va acabar el whisky. Després ens en vam anar a dormir. Què podíem fer? Els tècton estaven a punt d’envair el món. Però a nosaltres se’ns havia acabat el whisky. Aquestes coses passen.





12


Les jornades següents van crispar els nervis de tots els habitants de la clariana. Els crits nocturns que sortien de la mina eren un termòmetre dels sorolls. Algunes nits el xivarri no s’aturava fins a la matinada. William no volia saber-ne res. Va ordenar a Marcus i Pepe que s’encarreguessin de les incidències nocturnes. Només havien d’avisar-lo en cas d’una autèntica emergència.

Marcus no suportava despertar-se per un malson. Ara comprovava que hi havia una cosa pitjor: despertar-se pels malsons dels altres. Només podia dormir una estona, fins que les explosions d’udols violaven la seva ment. El so s’alçava des del forat de la mina i s’escampava per la clariana. Eren cent boques xisclant amb la desesperació dels porcs que ja han rebut una ganivetada al coll. Marcus obria els ulls, desconcertat, aterrit, xop d’una suor malaltissa. Al seu cervell entumit li costava d’assumir el que passava. Va aprendre a fer-se quatre preguntes abans de moure’s: «Qui sóc, on sóc, qui crida, per què em desperten?». I es contestava: «Sóc Marcus Garvey, sóc al Congo, sóc un capatàs de negres, els negres criden perquè tenen por d’un atac tècton». I quan havia obtingut aquestes quatre respostes es deia: «Calma’t, tot és normal».

Marcus i Pepe van presentar-se al formiguer en moltes ocasions. Quan la cridòria excedia els nivells habituals sortien de la tenda, treien el cap pel forat de la mina amb el fusell a la mà i demanaven als homes què passava.

—Sorolls —va traduir un dia Pepe—. Com sempre.

—I per això criden tant? —va dir Marcus.

—Sorolls de cops.

—Cops, cops, cops… —renegava Marcus—. I no et sembla molt casual que només els sentin de nit? El que pretenen és matar-nos de son!

—És que de dia també se senten —va precisar Pepe—; el que passa és que de dia el soroll de la feina els tapa.

Marcus va rebufar. Empipat, tot i que no sabia contra qui, va cridar:

—Empeny l’escala! Abaixa-la!

—N’estàs segur?

—Fes el que et dic.

L’escala va caure i Marcus va descendir. Pepe es va quedar allà dalt, amb el fusell a punt. Tot i que hi havia lluna plena, Marcus només hi veia ulls, al seu voltant, ulls blancs pertot arreu. Tremolaven i s’apartaven d’ell com un ramat d’ulls. La mina pudia a mina.

—D’on ve aquest soroll del dimoni? —va preguntar Marcus.

—A la teva dreta, al fons —va traduir Pepe des de dalt—. Diuen que el soroll ve d’un dels túnels més elevats. Més amunt, sobre el teu cap. El veus?

Sí, el veia. No devia fer gaire que l’excavació de les parets havia deixat al descobert aquell forat. Era rodó i estava molt amunt per a algú tan baixet com Marcus. Es va penjar l’escopeta a l’espatlla i va alçar-se a pols.

Es va sentir com si fiqués mig cos a la tràquea d’una balena. Però s’odiava a ell mateix per haver fet cas als negres, per haver-se fet cas a ell mateix, i va cridar:

—Aquí no se sent res de res!

Mentia. Encara no se sentia res, però estava totalment segur que tard o d’hora sentiria alguna cosa. Com qui llança una pedra a un pou de fondària desconeguda: el soroll de l’impacte pot trigar més o menys, però sempre arriba.

I va sentir-ho. És clar que va sentir-ho. Els sorolls venien de molt endins, de les fondàries de la terra. Marcus va dipositar el palmell de la mà a l’interior del túnel. Vibrava.

Al principi li va semblar que tots els sons eren un. Però l’oïda aviat va diferenciar capes de sorolls. El més estrident recordava a un paper quan s’estripa.

Per sota d’aquest va sentir una mena de ressò rítmic, com moltes potes de cavall trepitjant una sorra dura. I encara hi havia un tercer soroll, més indefinible, més imprecís.

Marcus va deixar-se caure al pis de la mina i va pujar escales amunt. Es va moure de pressa, allò va delatar-lo. Els negres van trencar el silenci expectant que havien mantingut mentre Marcus auscultava les fondàries. Tornaven a cridar de por, i algunes mans van tenir la gosadia d’intentar retenir-lo per la camisa, més amb l’ànim dels nàufrags que imploren pujar a un bot que amb autèntica agressivitat. Marcus se’ls va treure del damunt sense contemplacions i sense aturar-se. Quan va ser a dalt, Pepe va ajudar-lo a retirar l’escala.

—Hem de despertar en William —va dir Marcus.

Ell mateix va encarregar-se’n. Va seure davant la tenda de William i va dir, alçant la veu cada cop una mica més:

—William? William?

Es va obrir una escletxa a la porta de roba. William estava despullat. Només duia una cadeneta de plata al voltant del coll. Els seus ulls clars es conjugaven molt bé amb la llum de la lluna africana. Fins i tot Marcus podia apreciar la bellesa del cos de William, una bellesa creada per viure de nit. Marcus va veure els pèls púbics de color plata del germà petit dels Craver. I rere d’ell, Amgam, asseguda com sempre, amb les cames encreuades. No estava lligada. A dins seu va notar una punxada d’amor i d’odi a parts iguals, de la mateixa manera que el blau i el vermell poden combinar-se en una mateixa flama. Marcus creia que William sempre la lligava al pal per posseir-la. Importava gaire que estigués lligada o deslligada? Realment no. William podia violar-la quan volgués i com volgués. El que amoïnava Marcus era que potser, només potser, no necessitava violar-la. Ben mirat, no podia saber el que passava a dins d’aquella tenda. Se li va ocórrer que ell sabia tan poc de la relació entre William i Amgam com William de la relació que ell tenia amb ella. Va abaixar els ulls amb l’esperança de no delatar els seus sentiments.

—Vinc de la mina —va informar Marcus parlant amb la mirada baixa—. I realment se senten sorolls.

—Ah, sí?

—Sí.

—I quina és la novetat, Marcus? —va dir un William irascible.

—Els sorolls són molt forts.

Mentia. L’autèntica novetat era que Marcus els havia sentit per primera vegada. Però el que intentava comunicar-li no era una dada, sinó un espant.

—Com de forts? —va replicar William amb sarcasme—: Forts com trons? Forts com canonades?

—No tant —va dir Marcus una mica desorientat—. Però se senten.

—I doncs? Què suggereixes que faci?

Marcus va moure el cap a banda i banda:

—Vas dir que t’aviséssim. No és el soroll d’una flauta. És com el soroll d’una gran fàbrica. Els negres tenen raó.

William el va interrompre:

—Marcus, els negres mai tenen raó. Ho pots entendre, això?

—Suposo que sí, William —va dir Marcus—, els negres mai tenen raó.

—No. No ho entens. Deixa’m que t’expliqui una cosa: si els negres tinguessin raó ells governarien Europa i nosaltres seríem a les mines de Gal·les picant carbó per a ells. Però resulta que és al revés; nosaltres manem a l’Àfrica i ells treballen a les mines d’or del Congo, a les nostres ordres. Ho entens ara, Marcus?

—Sí, és clar.

—Bona nit.

I William va tancar la lona amb un gest sec.

A aquelles altures qualsevol hauria estat capaç de veure que una amenaça espantosa s’apropava. O més ben dit: pujava. Qualsevol menys William i Richard. Marcus se sentia tan presoner de la mina com els mateixos negres. O potser més. Ells, almenys, podien protestar. Ell no sabia què fer. Els germans Craver havien creat aquella peculiar atmosfera on el benefici eclipsava el risc, i mai li havien preguntat si hi estava d’acord. Marcus tenia por. De la mina i dels Craver. La por que sentia per la mina era massa imprecisa per combatre-la. La por que sentia pels Craver era pitjor: era aquesta mena de por que empeny la víctima a unir-se a qui el terroritza.

Després hi havia Amgam. Marcus era esclau d’una mena de paràlisi contradictòria. Fugir plegats? A on? A la selva, a l’interior d’aquell oceà verd i inclement? Al món tècton, on ella seria ben acollida? Marcus no podia saber què hi havia sota la mina o més enllà. Però fos el que fos, era l’últim lloc de l’univers on aniria per voluntat pròpia.

Algunes nits els negres xisclaven d’horror incansablement, hores i hores. Marcus mai va aprendre a diferenciar les veus. Per a ell eren un conjunt anònim que només deia: tenim por, volem sortir. O potser: estan pujant, són molt a prop.

De vegades no se’ls sentia en tota la nit, vés a saber per què. Aquella discontinuïtat no alleugeria l’ànim de Marcus. Era ell qui feia les guàrdies, era ell qui havia d’acudir al formiguer. Però mai passava res, només els crits, i la reiteració dels avisos va fer que deixessin de ser efectius. Al final Marcus va incórrer en aquest error tan humà i alhora tan cruel d’acusar del crim la víctima. Quan els negres xisclaven Marcus els maleïa des de la tenda, sotragava el colze de Pepe i li manava que anés a donar-hi una ullada.

Una nit els negres van alçar un crit uniforme i unànime. Van començar a primera hora del vespre i no van callar en tota la nit. Marcus només va poder adormir-se a mitges. Recordava molt vagament l’ordre dels fets que van seguir. Quan la intensitat dels udols es va fer insuportable, va ordenar a Pepe que anés a veure què passava. Pepe va tornar sense cap novetat. Els negres, però, cridaven altre cop. Tot i així, justament perquè els crits eren continus, perquè mantenien un to d’horror monòton, li va ser possible conciliar el son. Com els habitants del voltant d’una cascada, tan acostumats al fragor de l’aigua que acaben integrant-lo en els seus somnis.

A primeríssima hora el va desvetllar el silenci. Un silenci absolut, si és que al Congo hi ha hagut mai silenci absolut. De la mina ja no arribava cap so. La seva ment s’havia acostumat a aquelles cent goles coordinades per la por. S’hi havia acostumat tant que la novetat era el silenci.

Va obrir els ulls. Al seu costat, Pepe també tenia els ulls oberts. Pepe mirava la lona que feia de porta. Però mirava amb uns ulls de mòmia, clavats en una eternitat fora del seu abast.

—Pepe?

Pepe no contestava i Marcus va seguir la direcció que li marcava la mirada, clavada en la porta de tela.

Allà hi havia un cap rodó, blanc, calb. La roba caqui de la tenda es trencava a mitja alçada per mostrar aquell cap de galtes inflades i ulls rodons com pilotes de tennis. Només un cap que movia les ninetes dels ulls a tota velocitat, com si disposés de molt poc temps per veure-ho tot. Els llavis dibuixaven una ve baixa, però ningú hauria dit que allò fos un somriure. El cap va fer una ganyota. Va treure una llengua triangular de color violeta. I de sobte se’n va anar, com si l’haguessin xuclat.

Va ser una visió tan fugissera que Marcus no va tenir temps ni d’espantar-se. Va cridar a Pepe:

—Tu ho has vist? Tu ho has vist?

Pepe no va contestar, immòbil al seu catre. Marcus va sortir de la tenda.

Una plaga de llagostes humanes saquejava el campament. Hi havia tècton per totes bandes. Cinc, sis. Deu, vint, més, molts més. No va saber comptar-los. N’hi devia haver més de vint, però es movien tan de pressa que potser els comptava dues vegades. Marcus mai havia vist una activitat tan frenètica. Duien unes túniques cobertes de terra vermella i ho remenaven tot amb uns dits de tití molt hàbils. Es comunicaven les seves troballes amb una veu increïblement ronca, com vaques que parlessin molt de pressa. Costava de creure que fossin de la mateixa raça que Amgam.

La vida humana no existia, per a aquells tècton. Així com un daltònic que no distingeix bé els colors, patien alguna mena de mancança visual que els impedia percebre els éssers humans. Només veien objectes. I tota la seva activitat es concentrava a destriar els útils dels inútils, això sí, això no, això sí, això no.

Richard havia sortit de la seva tenda. Estava tan estupefacte com Marcus. Els tècton remenaven baguls, abocaven sacs, obrien bosses i maletes. Amb pocs minuts en van tenir prou per regirar la clariana sencera. Aviat va produir-se el primer incident.

Un tècton va apropar-se a Richard. O més exactament, al rellotge de polsera que duia. El tècton va abocar-se-li damunt del canell. Realment no va exercir cap violència directa, només tenia ulls per al rellotge. Però Richard, atemorit, va fer unes passes enrere. El tècton perseverava, avançant en la mesura que Richard retrocedia i sense deixar de manipular la corretja del rellotge. Al final Richard va perdre l’equilibri i va caure d’esquena. Els tècton es van aturar de sobte, com titelles coordinats pels mateixos fils, i grans riallades van sortir de totes les boques. El lladre del rellotge fins i tot va imitar Richard, els seus moviments toixarruts i la seva aparatosa caiguda. Més rialles. Richard, estès a terra però il·lès, plorava. Mentrestant un altre tècton va apropar-se a Marcus atret per una metxa d’encenedor que li sobresortia de la butxaca, i va posar la mà allà dins.

—Eh! —va fer Marcus, empenyent-lo suaument però amb fermesa.

El tècton va mirar-se’l amb un rictus contrariat. Va oferir-li una pedreta cúbica de color cendra. A dins de Marcus es barrejaven la repulsió i un temor contingut. Li va semblar que, de moment, el millor que podia fer era agafar allò que li oferien. Només era una pedreta, o potser una peça de ceràmica tallada en forma de petit cub. El tècton va confondre l’observació de Marcus amb una estratègia de regateig i va doblar l’oferta. Aquesta vegada li oferia una pedra allargassada, semblant a un guix d’escola. Què se suposava que havia de fer amb allò? No va tenir temps de pensar-hi gaire. Amgam havia aparegut d’alguna banda i, d’una manotada als canells, havia fet caure les pedres, les peces de ceràmica, o el que fossin. Després el va arrossegar en direcció als límits de la clariana.

En un dels arbres que establien la frontera de la clariana hi havia un negre lligat. William s’havia aficionat a aquella modalitat punitiva des del dia que havia lligat tots els miners. Aquell home estava allà per alguna falta menor. Amb les dues mans Amgam va girar el cap de Marcus perquè es fixés en els cinc tècton que l’africà tenia al damunt.

Els tècton havien trobat un pobre dimoni lligat i s’havien aprofitat que estava indefens. No els calia negociar res. Dos tècton li arrencaven els dits dels peus i de les mans amb l’ajuda d’unes tenalles. Un altre feia bullir un petit recipient en forma d’olleta on diluïa productes químics en pols i en remenava el contingut. El quart abocava els dits a l’olleta, i amb l’ajuda d’unes pinces els extreia un cop nets de pell i carn. Quan els ossos s’havien refredat, els donava al cinquè tècton, un individu assegut a la gespa que treballava amb estris de joier. Els tècton semblaven sords als crits de qui mutilaven. Les tenalles seguien arrencant dits, sense que el doll de sang les molestés.

Marcus va perdre el control. El seu primer impuls va ser córrer en direcció contrària a aquella escena, amb la qual cosa va tornar al centre del campament. Allà va abordar-lo el mateix tècton d’abans. Amb una mà li agafava fermament el pit de la camisa, amb l’altra li oferia tres pedretes, tres. I, per fi, Marcus va comprendre amb quin material es confeccionava la moneda tècton.

—Deixi’m anar! —implorava Marcus—. Deixi’m!

Però Marcus no podia apartar l’alè tècton de la seva orella. No sabia com deslliurar-se’n. Fins que, de cop i volta, el cap del tècton va explotar igual que un meló que cau damunt un terra de ciment des de molt amunt. Fragments del crani van sortir volant com metralla. Marcus va esfereir-se en veure la seva camisa xopa de sang tècton.

William havia estat l’últim de despertar-se però el primer de reaccionar. Al seu estil, naturalment. Es movia amb un revòlver a la mà i disparava contra tots els tècton que cometien l’error d’acostar-se-li massa. Era com si caminés per un camp de tir. Una passa, dues, flexió del colze i detonació. Els tècton van trigar molt a adonar-se del que passava. Era com si no es poguessin avenir que algú s’atrevís a atacar-los. N’hi va haver un que fins i tot va plantar-se davant de William amb els braços amunt i xisclant alguna cosa, indignadíssim. William li va ficar el canó del revòlver a la boca, va disparar i va continuar avançant amb la cara esquitxada de sang, impàvid, escollint víctimes a l’atzar. Animat per l’exemple de William, Richard va agafar la seva escopeta. I per l’espai aeri de la clariana aviat van volar més bales que mosquits.

Hi havia una certa grandesa, en la sang freda assassina que William Craver va demostrar aquell dia. No movia ni un sol múscul de la cara. Quan se li esgotava la munició obria la cassoleta del revòlver ignorant els tècton, la cridòria i el caos que l’envoltava. Omplia el carregador i continuava el seu exercici de tir al blanc. Una passa, dues, alto. El braç s’estira, apunta, bang, un tècton mort. I un altre, i un altre. La camisa i els pantalons també es van tacar amb sang de les víctimes. Però William, impassible, no s’aturava. Tenia a favor seu que els tècton no es defensaven. Perquè no es podien creure que algú els ataqués o perquè estaven massa enfeinats amb el saqueig. Molts ni tan sols van adonar-se que morien; una bala els traspassava el pit i queien allà mateix, amb el botí encara als braços. Els dos últims van ser més llestos i van fugir.

En realitat tota aquella matança només devia durar uns quants minuts. El parell de tècton fugien en direcció al formiguer. S’aixecaven les faldilles amb totes dues mans per córrer més de pressa. A Marcus aquella imatge li va semblar insuperablement ridícula. Per això sonava tan cruel l’ordre de William, que exigia a Richard:

—Mata’ls, Richard! Que no s’escapin!

William s’havia quedat sense bales. Richard va apuntar tranquil·lament amb la seva escopeta de matar elefants. Del lateral del cap d’un dels fugitius va aparèixer un sortidor de sang i el tècton va desplomar-se. Però se li va encallar l’arma i amb el segon fugitiu no va poder repetir l’èxit.

—Marcus! Agafa’l! —va dir William mentre es regirava les butxaques buscant bales.

Les cametes curtes de Marcus no estaven fetes per perseguir ningú. Però al tècton l’engavanyaven les faldilles, així que es podria dir que era una carrera justa.

Marcus s’apropava al tècton. Quan el fugitiu va enfilar el petit monticle que feia el formiguer, només li duia un metre i mig d’avantatge. Més que saltar, el tècton es va deixar caure al buit. Marcus va treure el cap pel forat:

—Agafeu-lo abans que s’esmunyi! —va cridar als negres de dins—. Agafeu-lo!

Però ningú es va atrevir a moure’s. Tots s’arrambaven a les parets, intentant mantenir-se com més lluny millor de l’intrús. Marcus va baixar l’escala com si llisqués per un pal de bombers.

El tècton ja s’endinsava per un dels traus que s’obrien a les parets. Marcus va fer un salt i amb un esforç suprem va aconseguir atrapar el tècton per un turmell. Els peus eren l’única part del tècton que encara sobresortia del forat. L’altre no parava d’espernetegar intentant colpejar la cara de Marcus.

—Ajudeu-me! —va cridar Marcus, que semblava un escura-xemeneies encallat.

Al final un taló del tècton li va encertar el nas. Va ser un cop molt dolorós. Marcus va veure uns puntets grocs. Va deixar anar el turmell uns segons, mig cec, i el tècton va escapolir-se túnel endins.

—Per què no l’aturàveu? —va cridar Marcus girant-se cap als negres mentre la sang començava a rajar-li del nas—. Tornaran!

Uns segons després William i Richard van arribar a la boca del formiguer. Van entrar a la mina i van disparar pel forat per on havia fugit el tècton.

Massa tard.





13


Per ordre de William, els negres van cavar una gran fossa i van arrossegar-hi els cossos dels tècton morts. Tots hi van col·laborar, a l’hora d’abocar cadàvers i cobrir-los de terra. Enterrar-los va ser una operació doblement penosa, perquè els ulls i la pell dels tècton feien que encara semblessin vius. Segons Marcus, els negres morts no es tornen blancs, només grisos. Amb els tècton passava alguna cosa similar. La mort feia que aquella pell blanca mutés molt de pressa a una mena de blanc ciri, i després a un gris perla. Així doncs, es podia concloure que la mort era la gran igualadora. Però els cadàvers tècton conservaven alguna particularitat difícil de precisar. Potser eren les boques mig obertes, com de peix. O els ulls de vidre, les parpelles sempre amunt i una teranyina humida a la retina. Hores després encara miraven el cel del Congo, tan blau, sense voler entendre que ja eren morts i havien perdut el dret de veure el cel dels humans. Quan observava aquelles faccions garratibades, Marcus dubtava que fossin realment morts o que mai haguessin estat vius.

—De la terra venien i a la terra tornen —va comentar William després de l’última paletada.

Ningú podia saber si era una pregària, una ironia o una maledicció.

Pepe va traduir les explicacions dels negres de la mina: segons afirmaven, els tècton havien aparegut pel forat dels sorolls. Duien cordes i ganxos que havien fet servir per enfilar-se parets amunt.

La resta del dia Pepe va estar encara més silenciós que de costum. Al vespre, quan Marcus va reunir-se amb ell a la tenda, cap dels dos tenia ganes de conversa. Abans d’aclucar els ulls, Marcus va cobrir-se amb una manta que sempre feia servir de coixí. Des que havien arribat al tròpic era la primera vegada que es tapava el cos per dormir.

—No sabia que al Congo hi pogués fer fred —va reflexionar Marcus en veu alta.

—No és fred —va dir Pepe—. És por.

Una estona després Pepe va afegir:

—Això no fa per a mi. S’ha acabat.

—Què vols dir? —va demanar Marcus.

—Me’n vaig —va ser la resposta—. Aquesta nit. Esperaré que en William i en Richard s’hagin adormit. Després sortiré d’aquí, trauré els homes de la mina i fugirem.

Marcus va alçar mig cos:

—Que t’has tornat boig? No pots fer-ho.

—Per què no?

Marcus no tenia respostes. Va tornar a estirar-se. Mirava el sostre de la tenda i va dir:

—Tu ja ho sabies, oi? Sempre ho has sabut. Els negres coneixeu alguna llegenda sobre aquesta gent que viu a l’infern.

Pepe va girar-se cap a Marcus. Fins i tot semblava divertit:

—Llegenda? De quina llegenda em parles? Jo no conec cap llegenda. —Pepe va riure tant, i tan fort, que va haver de contenir-se per por de despertar William i Richard, tot i la distància que separava les dues tendes—. No —va explicar-se Pepe—. Tot el que sé m’ho va explicar el meu iaio. Ell parlava del que havia vist. I deia que els blancs sempre es comporten igual, vinguin d’on vinguin.

Marcus estava encuriosit. Va regirar el cos en direcció a Pepe, recolzant el cap en una mà:

—No ho entenc.

—El meu avi sabia de què parlava. Els blancs sempre fan el mateix. Primer arriben els missioners i amenacen amb l’infern. Després vénen els mercaders, que tot ho roben. I després els soldats. Tots són dolents, però els que arriben són pitjors que els anteriors. Primer va venir el senyor Tècton, que ens volia fer creure en el seu déu. Avui han aparegut els mercaders. I aviat pujaran els soldats. No vull ser aquí quan arribin.

—I ella?

Pepe va dubtar:

—A tot arreu hi ha gent estrafolària.

—Has vist què han fet els tècton amb les mans i els peus d’aquell home? —va dir Marcus.

—Els blancs són així —va reflexionar Pepe—. Ens fan treballar com a portadors i com a miners. I així es fan rics. —Va sospirar—: Almenys tindré el gust d’endur-me els germans de la mina amb mi.

—Ara són germans teus? —va ironitzar Marcus—. Et recordo que a l’hora d’encadenar-los tu hi vas participar molt alegrement. Au, Pepe! Som a més de cinc-centes milles de cap lloc civilitzat, o simplement habitat. Si et trobes alguna cosa pel camí serà els poblats que vam assaltar a l’anada. Només tens un fusell antiquat i poca munició. Estaràs sol. Quan et reconeguin et mataran. Això si la selva no et mata abans. —Marcus va sospirar—: No ho facis, Pepe. Dius que vols alliberar els nois de la mina i anar-te’n amb ells. Com saps que no et mataran a la primera oportunitat que tinguin? No els falten motius per fer-ho.

—Potser sí —va dir Pepe—. Però almenys em mataran ells.

Des de la selva els van arribar uns brams animals d’una bellesa desconeguda i recargolada. Els sorolls de la selva, el quinqué encès, la tenda i la companyia mútua eren una combinació que els provocava un gran plaer. No va ser fins aquell moment que Marcus va entendre que allò estava a punt d’acabar-se, que Pepe se n’anava.

—Vine amb mi —va oferir-li Pepe.

—No, em quedaré aquí —va dir Marcus.

Van apagar els quinqués. Però no dormien. Cinc minuts després, des de la foscor, Pepe va dir:

—És per ella, oi?

Al cap d’una estona Marcus va contestar:

—Estic cansat, Pepe, molt cansat. Aquesta nit dormiré profundament. Tant que no sentiré res de res.

No dormien. Però feien veure que dormien. Tres hores després Pepe va aixecar-se, va prendre el seu fusell antic i el seu barret vermell, i abans de sortir de la tenda va apropar els seus llavis a l’orella de Marcus. Va dir:

—Du courage, mon petit, du courage.

I se’n va anar.

Al llibre vaig escriure una altra versió del comiat de Pepe. Quina? La que em va explicar Marcus: la d’un Pepe sofert, que tot i els precs de Marcus es queda amb ell, lluitant contra els tècton, protegint-lo amb la seva vida, fins que el mateix Marcus el commina a anar-se’n encanonant-lo amb un revòlver. No m’ho vaig creure. L’actitud de Pepe era tan heroica que fregava la caricatura. Així que un dia, quan revisàvem aquell capítol, em vaig plantar a la nostra taula amb els braços encreuats i els colzes per davant, i vaig dir per sorpresa: «Marcus, per què m’enganyes?». Va mirar a banda i banda, dubtant, avergonyit, més insegur que mai.

Jo sabia la resposta: mentia per protegir el bon nom de Pepe, l’únic amic que havia tingut en aquest món. N’hi haurà que es preguntaran: si jo sabia que mentia, per què vaig escriure la versió falsa? La resposta és: perquè estava fart dels personatges negres del Doctor Flag. Per una vegada, em vaig dir, fes que surti un negre que liquida multituds de blancs a trets, al revés del que et feia escriure el podrit d’en Flag. I com que allò no afectava l’estructura narrativa, m’ho vaig permetre.

Per què vaig ser tan simple? La segona versió, precisament, descriu el millor dels Pepe possibles. Ens diu que Pepe era l’única criatura sensata d’aquella clariana.

S’ha parlat molt de la solitud del reu davant del patíbul. No s’ha parlat tant de la solitud dels botxins. Marcus mai oblidaria l’expressió de William i Richard l’endemà, quan van adonar-se de la fugida en massa. Havien imaginat totes les possibilitats menys aquella: intents d’assassinat, revoltes i robatoris. Richard sempre dormia amb el seu llarg fusell estès al costat, com una amant. William amb un revòlver sota el coixí. Els saquets d’or estaven enterrats sota la tenda de William. Però ningú volia robar-los l’or ni la vida. Ningú volia enriquir-se. Ni tan sols venjar-se’n. Només volien fugir, res més. I això no cabia al cap dels germans Craver.

D’aquell matí Marcus recordava el desert humà en què s’havia convertit la clariana. Els cossos negres ja no omplien la mina. Les seves veus no alteraven els sorolls de la selva. Els esclaus sense amo són lliures. Els amos sense esclaus no són res. Estaven sols.

La foguera de la nit anterior encara fumejava, i aquell foc moribund escenificava molt bé l’estat d’ànim del campament. Marcus i Richard seien davant del fum que s’extingia, mirant-lo apàticament. Més enllà, William va trobar la cantimplora de Pepe. La va sospesar i després va llançar-la contra el terra amb tota la seva fúria. Marcus i Richard no treien els ulls de les brases.

—I ara què? —va dir-se Richard.

—Ara ens mataran a tots —va contestar espontàniament Marcus, que fumava. Ni ell mateix sabia que la seva veu pogués ser tan dura.

—Matar-nos? —va dir Richard, molt sorprès. Va esbossar un somriure sarcàstic—: Qui vols que ens mati, precisament ara que tothom se n’ha anat?

Però Marcus va alçar els ulls de les cendres, va mirar Richard, va girar el coll i va mirar la mina. Richard ho va comprendre:

—Oh, Senyor, Senyor! —somicava Richard, tapant-se la cara amb totes dues mans.

—Què està passant aquí? —va exigir William, que ja s’havia oblidat de la cantimplora de Pepe.

—Richard plora —va limitar-se a dir Marcus, amb una veu dura impròpia d’ell. William va adonar-se’n. I va mirar-lo com si li digués: primer Richard, després ja m’ocuparé de tu.

—Vinga, tu ets un soldat! —va animar-lo William, passant-li un braç per l’espatlla—. On és la moral de victòria? —Però Richard no era un soldat, era una ruïna. William va insistir-hi—: Ets un oficial de l’imperi britànic!

—Això no és cap província de l’imperi —va dir Richard al final—. És el Congo.

Allò va agradar a William. No es pot parlar amb algú que ni tan sols escolta. Richard replicava, i si algú replica és que pot ser convençut.

—Richard! Què et van ensenyar a l’acadèmia militar? Què s’ha de fer en aquests casos?

—No ho vols entendre —va dir Richard, que amb totes les seves limitacions podia ser molt lúcid—: cap instructor militar ens va ensenyar què es pot fer contra una invasió tècton.

Però William va fer un crit. Marcus tenia un record molt viu d’aquell crit. El recordava de la mateixa manera que hauria recordat un eclipsi inesperat. Va ser una veu nova, anòmala, a mig camí de l’ambició i l’animalitat. Era una declaració de propietat i una declaració de guerra. No se n’aniria. No lliuraria la mina. Mai, a ningú. Que vinguessin quan volguessin. William va fer aquell crit i va ser com si aboqués una galleda d’aigua freda al cap de Richard.

—Richard! —va exigir—: Què hem de fer? Tu ets enginyer. Digues què hem de fer!

Richard va obrir i tancar la boca unes quantes vegades, però William s’estava davant seu, mantenint la seva exigència.

—Una estacada —va dir Richard al final, com si llegís un manual d’instruccions escrit a l’aire—. Hem d’envoltar el formiguer amb una estacada.

—Una estacada?

—Sí. Construirem un fortí, però al revés: la seva funció no serà impedir que els tècton entrin a la mina, sinó que puguin sortir-ne.

—Ja ho has sentit, Marcus —va dir William, que aprovava la idea—. A tallar arbres. Ens faran falta molts troncs. Som-hi.

I es va endur Marcus al bosc mentre Richard es quedava al formiguer prenent mides i reactivant la seva ment d’enginyer militar.

William i Marcus van començar a tallar arbres. No havien de ser massa grans ni massa petits. Buscaven troncs d’entre dos i tres metres, prou alts perquè no es poguessin escalar un cop clavats verticalment i formessin l’estacada, però que no fossin massa voluminosos per poder arrossegar-los fins al formiguer. Cadascú tenia una destral i treballaven molt a prop l’un de l’altre. William va dir:

—Fa temps que no estàs a favor nostre. No et molestis a negar-ho: ho sé. El que no entenc és per què. Per què, Marcus? Per què? Són els diners? Consideres que en mereixes més? —Marcus no parlava. William va continuar—: De debò creus que no pensem en tu? No siguis idiota, seràs recompensat. Tornaràs més ric del que mai hauria pogut somiar un trinxeraire com tu. Els Craver mai abandonen els servents fidels. —Els arbres queien. Un cop a terra els tallaven les branques perquè l’estacada formés un mur compacte. Marcus mantenia un silenci tossut—. Així doncs, no és pels diners —va concloure William.

Van lligar uns quants troncs i després van posar-se l’extrem de la corda a les espatlles per estirar-los com cavalls. Però en l’últim moment William va deixar que Marcus arrossegués tot sol la càrrega. Ell caminava al costat seu, com un conductor de mules.

—És pels negres? Que potser rere aquesta pell gitana s’hi amaga un esperit filantròpic? No, no és això. Ara ja no hi ha negres. I estàs més moix que mai. Per què, doncs? —Marcus aplegava els troncs en una pila, a prop del formiguer. Amgam seia davant de la tenda amb les cames encreuades. William es va aturar. Les seves pupil·les grises eren dues monedes de plom—. És per ella —va endevinar per fi—. Per ella. —William estava atònit. El seu cap girava de Marcus a Amgam i d’Amgam a Marcus. Li costava relacionar els dos personatges. Algú com ell no era freqüent que trobés motius d’admiració—. És per ella —repetia—, és per ella.

Durant cinc dies i cinc nits els tres anglesos van dedicar-se a construir el petit fort. Però per molt dura que fos la feina, William no s’oblidava dels sentiments que havia descobert en Marcus.

Les obres s’havien iniciat amb una operació de Richard, que havia clavat una estaca al costat mateix del formiguer. De l’estaca sortia una corda de quatre metres de llargària, i a l’altre extrem de la corda hi havien lligat una altra estaca. Quan va tenir la corda ben tibada, va fer una volta al formiguer ferint el terra amb la punta de la segona estaca. La corda feia de radi i l’estaca de Richard marcava el terra com una arada. Així dibuixava un cercle. William i Marcus excavaven el solc que havia deixat Richard fins a convertir-lo en una petita trinxera, i hi col·locaven els troncs. Els alçaven verticalment, els afermaven i els unien els uns als altres amb cordes; edificaven una sòlida muralla. Feien servir pics, pales, destrals i martells. Tenien por i havien de treballar amb els fusells a l’esquena. La culata els engavanyava; la cinta dels fusells, encreuada al pit, era un destorb; les boques s’omplien de renecs, les mans de talls i butllofes. Mai no haurien dit que una obra en aparença tan simple pogués exigir tants esforços. A les nits seguien treballant il·luminats per tres quinqués que multiplicaven les ombres per tres. Semblaven nou homes.

William i Richard no paraven de pensar com es podia perfeccionar la muralla, com fer-la més alta, més forta, més consistent. I mentre aplicaven els principis tècnics, no hi cabien les raons de l’ànima, tan òbvies d’altra banda: que l’estacada era una aberració, i que qualsevol persona mínimament sensata hauria fugit.

Va haver-hi un moment en què Marcus va estar a punt de cridar, de dir prou. Però que no ho veien? Cap estacada aturaria els tècton. Va deixar caure les eines i va dirigir-se a pas ferm cap a Richard. Era la part més dèbil dels germans Craver. Potser si l’escridassava veuria la llum. Richard treballava assegut al costat de la foguera. Es dedicava a polir amb un matxet els troncs que s’havien d’incorporar a l’estacada.

—Vols alguna cosa, Marcus? —va dir Richard veient-lo venir.

Però abans d’exposar el seu punt de vista sobre aquella muralla absurda, Marcus no va poder evitar fer una observació espontània:

—No, Richard, així no —va recomanar—. No amputis les branques que sobresurten a la part superior del tronc. Retalla-les i esmola-les. D’aquesta manera si intenten escalar-les es punxaran les mans.

—Tens raó! —va reconèixer Richard—. És molt bona idea. Ben pensat, Marcus!

A partir d’aquell instant ja no va saber oposar-s’hi. Els elogis de Richard, paradoxalment, van fer que Marcus s’involucrés en l’obra. El fet de criticar un petit aspecte de l’estacada implicava una acceptació tàcita del conjunt. I Richard, que estava tan aterrit que hauria acceptat qualsevol ajuda vingués d’on vingués, a partir d’aquell moment no va dubtar a consultar-li tots els detalls amb una amabilitat exquisida. I així, sense saber ben bé com, a Marcus li va ser impossible expressar la seva oposició a la muralla.

En tots aquells dies només va tenir una oportunitat d’apropar-se a Amgam: aprofitant un accident laboral, quan la punxa d’una estaca que manipulaven li va obrir tot l’avantbraç en una ferida més llarga que profunda. Marcus va retirar-se de les obres per curar-se el braç. Amgam, en veure’l ferit, va anar a ajudar-lo.

Estaven drets al costat d’una tenda. Marcus va abocar l’aigua d’una cantimplora damunt la ferida. Ella li va atansar les benes. Allò va permetre que les seves mans es toquessin. Però Marcus sabia que ara William no els treia els ulls del damunt. Ella també ho sabia. Tot l’amor que va poder dedicar-li va ser una lleugera pressió amb la mà. Va prémer la mà de Marcus amb els seus sis dits uns segons més del compte. No devia ser un contacte gaire intens, podríem pensar. I, tanmateix, sí que ho va ser.

No estava sol al món. Aquells ulls d’ambre pensaven en ell. Prement-li la mà, comunicant-li aquella escalfor sobrehumana, li feia saber que la ment d’Amgam només treballava en una direcció: alliberar-lo.

A part d’aquell episodi, però, no vivien per a res més que les tasques de sapa. Van treballar i treballar, fins que una setmana després, un vespre, quan la muralla ja s’alçava, magnífica, amb aquesta bellesa innegable que tenen els artificis erigits enmig de la natura més salvatge, Amgam va apropar-se a l’obra.

La nit era especialment fresca i humida. Milers d’insectes saturaven l’aire amb una cridòria d’espetecs aguts. Al voltant del formiguer ja s’alçava una muralla de troncs perfectament formada. Fins i tot tenia una porteta que s’obria com un pont llevadís. Si l’estacada hagués estat l’esfera d’un rellotge, l’entrada hauria estat a les sis. A banda i banda del pont llevadís, o sigui, a les cinc i a les set, havien fet uns miradors des dels quals es podia observar el formiguer i troneres per passar-hi la boca dels fusells. A les dotze hi havia un tercer punt de tir. La idea de Richard era crear un sistema de foc encreuat, de manera que els invasors fossin abatuts tan bon punt apareguessin pel formiguer.

Amgam va entrar a l’espai interior que quedava tancat per la muralla. Per algun motiu, ningú va oposar-se als moviments d’Amgam. Esgotats per la jornada de treball, sense esma, la van deixar fer. I van entrar rere seu. Miraven com ella observava la muralla. De cop i volta, sense que ningú sabés ben bé per què, l’opinió d’Amgam s’havia convertit en una cosa molt important.

Tres quinqués equidistants penjaven de la part interior, un damunt de cada tronera. El seu fulgor fred creava ombres tènues i retorçades. Les nou ombres, dotze si comptem la d’Amgam, van aturar-se. Ella havia entès, per fi, que la finalitat de la construcció era purament militar. Va apropar-se al formiguer. Des d’allà veia l’obra amb la perspectiva d’un atacant que emergeix de les fondàries de la terra. Va seure. Al seu estil, sobre els talons. Marcus, William i Richard no li podien treure els ulls del damunt. I al final Amgam va fer un gest.

No van caldre paraules, tots tres van entendre-la. Més que un gest va ser un decaïment general del cos, una tristesa d’espectador. Tots van comprendre que Amgam experimentava un sentiment desconegut per als tres homes: el dolor aliè, que per a ella existia igual que per a nosaltres existeix la vergonya aliena.

Richard era el que estava més afligit:

—Que algú se l’endugui d’aquí —somicava amb veu de derrota—. Pel que més vulgueu, que algú se l’endugui.

Ningú l’escoltava i qui se’n va anar va ser ell. William i Marcus van quedar-se sols dins l’estacada, cadascun a una banda del formiguer. Els tres quinqués feien un lleu soroll de gas alliberat que se sobreposava als sons nocturns de la selva. Ara que William coneixia els seus sentiments per Amgam, Marcus va témer que els fes servir com una arma més. Però aquell vespre William semblava una altra persona.

Marcus va seure, cansat, l’esquena contra l’estacada. Les cames de William, enfundades en aquells pantalons blancs, se li van plantar al davant.

—Ella ha sortit de sota terra…, com els cucs…, i tu te l’estimes…, te l’estimes…

No ho deia amb menyspreu. Més aviat parlava com algú que intenta resoldre els mots encreuats del Times en veu alta. William va agafar un dels quinqués, que estava envoltat d’insectes i papallones nocturnes. Va deixar-lo a terra entre tots dos i va ajupir-se. Amb dos dits va capturar una de les papallones més grans, d’ales blanques. La va fer caure per l’obertura superior del quinqué. Es va incendiar com un estel de paper. No treia els ulls de l’insecte en flames:

—Digues, Marcus Garvey, què és el que t’agrada d’ella? Vull saber-ho.

William l’havia descobert, era inútil amagar-li res. I tampoc tenia energies per iniciar un duel dialèctic amb algú tan superior a ell. Allà dalt la Via Làctia travessava el cel de la clariana com una columna vertebral.

—M’agrada tocar-la —va dir.

Els ulls de William mai s’havien assemblat tant als d’un tauró. Els ulls dels taurons són l’amor zero. Però aquells ulls, aquell vespre, també eren conscients de la seva impotència per ser una altra cosa. William se’n va anar. A la seva tenda, amb ella. Segurament la forçaria amb la fredor d’un científic que experimenta amb ratetes de laboratori. Aquella era la paradoxa que allunyava William Craver del gènere humà: potser volia arribar a l’amor, però l’única ruta que coneixia era la violació.

Una estona després Richard va apropar-se a Marcus, que encara jeia panxa enlaire. Richard era el que estava més espantat de tots. O, en qualsevol cas, el que menys sabia amagar la por. Van fumar plegats.

Marcus tenia els pensaments perduts en aquell cel fantàsticament ple d’estrelles, i Richard va dir:

—No m’agrada mirar les estrelles. Quan ho faig tinc la sensació que les estrelles són més a prop de casa que nosaltres.

Marcus va aixecar mig cos. Però un cop assegut no va poder evitar de fixar-se en la tenda de William. Què devia estar passant allà dins? No volia saber-ho, no volia odiar William més del que ja havia après a odiar-lo. I mentre observava la tela caqui de la tenda va tenir una idea: mai algú tan desitjable i algú tan indesitjable havien estat tan junts. Era com ficar el bé absolut i el mal absolut a dins d’una ampolla. Marcus va tancar els ulls. No, definitivament no volia saber què estava passant allà dins.

—Deixa’m que t’expliqui una vella història familiar —va dir Richard—. Quan jo era petit algú va regalar-nos un gatet. L’únic detall que el diferenciava dels altres gats era una cueta amb la punta de color blanc. En William hi jugava molt. El meu pare també. Això era molt sorprenent per a mi, acostumat a un pare tan seriós com el duc de Craver. La meva mare ja patia la malaltia que se l’havia d’endur a la tomba, i aquell cadell va animar-la molt. Un dia el gatet va aparèixer mort, al jardí. Hi havia sang per totes bandes. Ara bé, si t’hi fixaves podies veure que el cos estava tallat en dues meitats exactament iguals. El meu pare va dir que l’havia esclafat una roda de carro. No va ser la roda de cap carro, el que va tallar el gatet com una guillotina. Va ser un cop de destral. Bé, en realitat van ser dos cops. Fins i tot un nen pot fer servir una destral. —Richard va sospirar—: Recordo un dia. La família s’havia entaulat. En William va explicar-nos un descobriment que acabava de fer. Deia que els sentiments no eren com les opinions, perquè un pot canviar d’opinió quan vulgui, però és impossible tenir un sentiment si el sentiment no vol que el tinguis. A la nit vaig sentir el meu pare. Parlava amb la meva mare, d’en William. Va dir que en William tenia molt de talent. Deia que en William era com un llibre extraordinari. Però que el bon Déu s’havia oblidat d’escriure els punts, les comes i els accents en aquell llibre extraordinari. La mare va preguntar-li: «Vols dir-me que el noi té mals sentiments?». I el pare va replicar: «No, estimada, és pitjor: el que dic és que no en té».

Podríem pensar que el fet que Richard intimés amb Marcus indicava feblesa d’esperit, i que Marcus hauria d’haver-ho aprofitat per fer-li recuperar la sensatesa. No. Marcus no va perdre cap oportunitat pel simple fet que aquesta oportunitat no es va presentar mai. Richard depenia massa del seu germà per plantar-li cara. Qualsevol independència de personalitat de Richard s’hipotecava quan apareixia una crisi. I podia imaginar-se una crisi més gran?

L’endemà va iniciar-se el que havia de ser l’últim període de vida humana en aquella clariana maleïda. Per a William no hi havia cap contradicció entre els seus objectius i les seves circumstàncies. Un cop establertes les defenses, i segons la seva lògica, no hi havia cap motiu per interrompre l’extracció d’or. La jornada es vivia així: Marcus, a dins, era l’encarregat de picar les parets de la mina i d’omplir un gran cistell de vímet amb la terra que n’havia extret. Des de dalt del formiguer, William recuperava el cistell ple estirant una corda. Traspassava la porta de l’estacada amb el cistell als braços i es dirigia fins a la banyera, on abocava el contingut del cistell. Richard era l’encarregat de destriar la terra de l’or. William tornava al formiguer. Mentrestant, Marcus havia tingut temps d’omplir un altre cistell. William baixava el cistell buit i pujava el ple.

La mina s’havia convertit en una volta subterrània enorme. Almenys per a un home sol. Ara la llum dels quinqués, repartits per les dotzenes de bigues que sostenien el sostre, amb prou feines podia il·luminar la superfície interior. El migdia s’anunciava quan una columna de llum solar entrava verticalment pel formiguer, caient com un focus teatral.

Abans cent cossos negres omplien la mina. Ara que era buida, la veu de Marcus rebotava contra les parets esfèriques. Entre cistell i cistell obria la petaqueta de whisky per fer-ne un glop, i el grinyol de la rosca li tornava multiplicat per mil. Quan passava això no podia evitar mirar al seu voltant. Li semblava que els túnels eren telescopis d’un altre món. I que l’enfocaven directament a ell.

Però he de dir que el que més m’impressionava del relat d’aquell període, al marge de judicis morals, era la figura de William Craver. Quina extraordinària força de voluntat, capaç de contradir i combatre totes les lleis de l’univers!

Per què ho va fer? Per la febre de l’or? Ni tan sols li quedaven miners. Richard podia ser un sac de vicis, però William era un home massa intel·ligent. Per què s’hi va quedar, doncs?

Jo crec que el movia un impuls més amagat, tan poderós com invisible. Jo crec que en la temeritat de William hi havia un desig secret d’abisme. Ell era un matador. I ara, per primera vegada a la vida, ocupava el lloc de la víctima.

Vet aquí un conte: una serp afamada s’apropa a un ocellet, l’ocellet veu venir la serp. Per què no fuig, l’ocellet?

Perquè vol saber com s’acaba el conte.





14


El que més neguitejava Marcus dels últims esdeveniments era que l’apartaven d’Amgam. Sense poder camuflar-se entre els negres, sense poder-se trobar d’amagat al bosc, com abans, Marcus estava més lluny d’ella que mai. Es passava el dia treballant a la mina, i a la nit ella estava reclosa a la tenda de William, que, des que coneixia els sentiments de Marcus, el vigilava amb una barreja d’odi i recel. No, això no és exacte: ningú podia saber què pensava William.

A les nits sempre hi havia d’haver algú que vigilés el formiguer. El repartiment dels torns era un reflex de les jerarquies establertes. William estava exempt de qualsevol obligació. Richard vigilava una tercera part de les hores de foscor, mentre que Marcus es feia càrrec dels altres dos terços. Per tal de compensar la falta de son li permetien fer una migdiada després de dinar. Però no en tenia prou i cada nit acumulava una mica més de cansament. Vist amb perspectiva, doncs, pot afirmar-se que va ser William qui va provocar-ho tot. Era una de les seves tàctiques preferides: primer creava les condicions perquè algú cometés un error, el feia inevitable, i en acabat castigava l’infractor amb la màxima severitat.

Una nit William va sorprendre Marcus mig adormit.

—T’has adormit, Marcus! Què hauria passat si els tècton haguessin aparegut mentrestant? És increïble, poden venir en qualsevol moment i tu t’adorms…

Marcus va excusar-se. I aparentment allò va ser tot. Però aquell vespre, quan estaven a punt d’acabar la jornada, Richard va enretirar l’escala de la mina.

—William! Què fas? —va cridar Marcus des del fons.

—Ho sento. És el millor per a tots.

—No pots deixar-me aquí tota la nit! Sol i desarmat!

—Ah, no? Per què no?

—Perquè els tècton poden aparèixer en qualsevol moment! Tu mateix ho has dit!

—Exacte —va dir l’espigada figura de William—. Vull assegurar-me que no t’adormiràs. Ja veuràs com avui sí que t’espavilaràs per aguantar despert. Si vénen, avisa’ns. Però no cridis en va. Puc enfadar-me molt.

—William! William! William!

Però William ja se n’havia anat. Marcus no s’ho podia creure. William se n’havia anat, segurament amb Amgam, i ell es quedava al fons de la mina. Va anar cap al gran forat per on havien aparegut els tècton. Cada dia, mentre treballava extraient terra de les parets, el mirava de reüll. Ara descobria que de nit era pitjor. Sobretot sense l’escala a la vora. Quan apareguessin tot dependria de si William i Richard podien rescatar-lo a temps. Però no calia donar-hi més voltes: si William l’havia deixat allà era perquè no tenia cap intenció d’ajudar-lo. Va posar el cap al forat. Altra vegada va notar aquell corrent d’aire fresc a la cara. «No és aire», va dir-se Marcus, «és l’alè del dimoni».

Va apartar-se del forat. En un racó de la mina hi tenia la petaca de whisky que glopejava durant les pauses de la feina, entre cabàs i cabàs. Va seure repenjat a la paret oposada a aquell túnel amb la petaca a les mans. Va arronsar les cames i va abraçar-se els genolls. No podia treure els ulls del forat. I l’única cosa que podia fer era mirar-lo. Mirar-lo, beure whisky i esperar. Va mirar-lo fins que li van fer mal els ulls.

Vindrien aquella mateixa nit o encara trigarien uns quants dies? La primera onada de tècton havia estat precedida de sorolls estranys. Però Marcus dubtava que es repetissin. Sospitava que els sorolls havien estat causats per treballs de perforació. I ara el túnel que comunicava el món inferior amb el superior ja estava creat, i ben eixamplat. A més, els tècton sabien quina rebuda trobarien. Una cosa era segura: que no serien indulgents amb el primer humà amb qui es topessin.

El Congo. Una humitat que crema. I sota terra, un forn. Marcus respirava la seva pròpia suor. Li lliscava pel front i pel nas fins als llavis, com un petit torrent que busqués tornar a entrar al cos del qual ha sortit. Es va acabar la petaca de whisky. Poc després l’alcohol, la fatiga i la desesperació van fer que tanqués els ulls. Va somniar que queia en un pou fosc, i que queia, i que queia, però l’impacte final no arribava mai. Mentre somiava, Marcus sabia que somiava. Va pensar que no tenia aquell somni des que era una criatura. Però també va dir-se: «No, Marcus, no, el problema és que avui no somies, això no és un somni, és la veritat». Va obrir els ulls. I davant seu, apropant-se-li a la cara, hi havia una mà de sis dits més blanca que la neu.

Marcus va passar de l’horror a l’amor en un segon: era Amgam. Van abraçar-se. Marcus no podia evitar preguntar-se com carai havia arribat fins allà. Ell li va agafar una mà, la mateixa mà que William cada nit, abans d’adormir-se, lligava a un pal de la seva tenda amb unes manilles de ferro. Ella ho va entendre, era com si amb el seu somriure digués: «Amor, tens davant teu una dona capaç de desconjuntar-se tots els ossos del cos per arribar a un altre món; i dubtes que aquesta mateixa dona no pugui desconjuntar-se els ossos d’una mà per escapolir-se d’unes vulgars manilles?».

Amgam no tenia temps per perdre. Va examinar la cova. S’havia fet càrrec del problema, ponderava totes les opcions. A dins del seu front blanc, generosament ample, es movia una sofisticada maquinària. Marcus gairebé podia sentir els grinyols d’aquell cervell tècton.

Al final Amgam va estirar les mans de Marcus, dolçament però amb decisió. Va entendre el que li estava proposant. Volia que tots dos fugissin forat endins, que escapessin en direcció al món d’ella. La idea tenia una certa lògica. Quan topessin amb els tècton la intercessió d’Amgam potser el salvaria. Naturalment, allò implicava entrar al túnel. Marcus estimava Amgam com mai havia estimat ningú. Però des de la nit del senyor Tècton, aquell forat li causava un horror insuperable. Havia de decidir-se. I així, al fons d’aquella mina abominable, va produir-se un pols entre l’amor absolut i el terror absolut.

No hauríem de creure’ns les novel·letes rosa: va guanyar la por.

Marcus no podia seguir-la. Hauria anat amb ella fins a qualsevol lloc del món. Però no al seu món. Mai entraria en aquell túnel fosc. Mai. Amgam va sospirar, decebuda.

Havien de buscar una altra solució. Però quina? Ella era més intel·ligent que ell, ja havia pensat en tot. I l’única alternativa era fugir selva endins. Ella va estirar-li les mans. Ell va oposar-s’hi gesticulant com un mico boig. Amgam no sabia res del Congo, no podia saber-ne res.

En el viatge fins a la mina, William i Richard havien obert un solc de sang. El camí invers, per força, resultaria tan dolorós com l’anada: un milió d’africans anònims devien desitjar la seva mort. Tard o d’hora patirien una venjança tan justa com mal dirigida. Mai arribarien vius a Leopoldville. Potser sí, que tota l’expedició conjunta hauria aconseguit obrir-se pas a canonades. Per separat, desarmats i sense provisions, mai. Era possible que ni el mateix Pepe, que coneixia el país i disposava d’un fusell, hagués sobreviscut. Com se n’havien de sortir ells dos, un gitanet i una tècton, la parella més extravagant de l’Àfrica, del món? Vagant per la selva, Marcus i Amgam serien com dos escarabats a la neu.

En el món d’ella el matarien a ell. En el món d’ell els matarien a tots dos. I des del punt de vista de Marcus no calia dir res més. Van seure molt junts. Amgam mirava el sòl de la mina, tan lleig, amb el cap cot. Marcus mai havia vist ningú tan trist. Va sentir-se’n culpable: ell era la causa d’un sentiment tan generós, i allò l’omplia d’una estranya satisfacció.

—Amor meu, encara no sóc mort —va dir Marcus acaronant-li la galta—, poden passar moltes coses.

Van abraçar-se. Mort de cansament, Marcus va adormir-se amb el pit d’ella com a coixí. No va dormir gaire estona. Abans que sortís el sol va obrir les parpelles. Ella ja no hi era. En algun moment de la nit Amgam devia haver tornat a la tenda. I per amagar la seva incursió havia hagut d’enretirar l’escala.

Encara faltava una hora perquè sortís el sol. Com va ocupar-la Marcus Garvey? Fent un repàs de la seva breu existència terrenal? Posant en ordre el seu esperit? No. Marcus va passar aquella estona patint una gelosia hòrrida. La visita d’Amgam va fer que pensés moltes coses, totes dolentes. Per a ella els lligams a què la sotmetia William no significaven res. Havia quedat més que demostrat. Així doncs, per què tolerava que William la violés cada nit? Què sentia William per ella? I Amgam per ell?

Els tècton estaven a punt d’arribar. I ell estava gelós. Recordo que mentre prenia notes d’aquesta escena pensava: «La humanitat pot ser increïblement absurda».

Va sortir el sol. Una cistella suspesa d’una corda va baixar a l’interior de la mina. Allà dalt havien instal·lat una politja. Estava massa enretirada de la boca del formiguer per veure qui la manipulava. La cistella va ballar uns instants a l’extrem de la corda. Després es va aturar, com dient: què esperes, omple’m. Marcus va obeir. La cistella es va enlairar i poc després tornava a caure al mateix lloc, buida.

—William! —va cridar Marcus—. No em pots deixar aquí. Els tècton poden venir en qualsevol moment. No trigaran!

L’única resposta va ser una estrebada a la corda. La cistella es va bellugar com un titella impacient. Però aquest cop Marcus va ignorar-la.

El túnel. Marcus va començar a omplir-lo de pedres. Pedres i pedres. Però només aconseguia crear una ridícula pantalla de rocs. Era com si un condemnat a mort volgués evitar que arribés la matinada de l’execució tapant la finestra de la cel·la amb tovalloles. Marcus va alçar els ulls.

—William! Deixaràs que em matin mentre faig d’escura-xemeneies del dimoni? Per què, William? Per què? Què t’he fet?

—Ningú et vol mal, Marcus.

No era la veu de William, era la de Richard.

—Richard! On és William?

—Omple la cistella.

Amb Amgam, és clar. Tot plegat era una venjança planificada i cruel: els tècton vindrien i matarien Marcus, i mentrestant William posseiria Amgam. Quina ànima tan especial, la de William Craver. A diferència de la resta dels amants despitats, no estava gelós dels sentiments que ella no tenia per ell, sinó dels sentiments que ell no podia tenir per ella.

—Tu no ets com en William —va afalagar-lo Marcus—. Abaixa l’escala, Richard!

—Només ho faré si hi ha algun problema. És el que m’ha dit en William. Mentrestant, treballa —va dir Richard mantenint-se encara invisible.

—Algun problema? —va dir Marcus amb veu desesperada—. Una raça subterrània està a punt d’envair el Congo, el món! I tu no abaixaràs l’escala fins que hi hagi algun problema? Estàs com una cabra, Richard Craver!

Marcus no sabia com interpretar el silenci de Richard. Potser només era la passivitat d’un espectador morbós. Però i si darrere d’aquell mutisme s’amagava un sentiment de culpa? El cap de Marcus pensava molt de pressa. Va endevinar que William mai ordenaria explícitament a Richard que matés Marcus. No era aquella, la naturalesa de les seves relacions. Segurament William s’havia limitat a impartir unes instruccions neutres que asseguraven la mort de Marcus. Quin podria ser el sentit, si no, d’una ordre que prohibia socórrer el nàufrag fins que el seu cap no s’enfonsés sota les aigües? Perquè, òbviament, l’únic «problema» possible eren els tècton. I quan haguessin aparegut, quan ja fossin a dins de la carabassa, l’última cosa que a Richard li passaria pel cap seria abaixar l’escala.

«Pensa, pensa», va dir-se Marcus, «no hi ha situacions desesperades, només homes desesperats».

Havia d’aprofitar que William no hi era, i que per tant Richard estava una mica més lliure de la seva influència. Havia de donar-li raons que justifiquessin una desobediència.

—Et recordo que tres menys u fan dos —va al·legar Marcus—. Si em maten només sereu dos per defensar-vos dels tècton. Abaixa l’escala! —No res—. Almenys treu el cap. T’han dit que abaixis l’escala si passa alguna cosa estranya. D’acord, estem d’acord. Però com pots saber el que passa si no ho veus? Richard? Richard? Richard!

Era inútil, tot i que Richard dubtava. Si tan convençut hagués estat del seu paper hauria cridat a Marcus que omplís el cistell. I no ho feia.

Per absurd que fos, encara va acumular unes quantes pedres més al forat. Al cap d’una estona els primers metres del túnel estaven més farcits que un mitjó de Nadal. Va posar-hi una última pedreta, com qui remata una obra. Va tornar a seure. Allà mateix, sota el forat, amb l’esquena recolzada contra la paret.

Marcus va pensar en Amgam, en les coses que William devia estar fent-li. Sabia que William no s’acontentaria violant-la. La seva imaginació li representava escenes demoníaques. Tota la perversitat del Congo cabia allà dins, a l’interior d’una simple tenda de tela. Dins el pit de Marcus niava una melangia freda. Encara no s’havia mort i ja enyorava la vida.

Va notar un copet al crani. Va veure una cosa que li rebotava al cap i queia a terra. Va fixar-s’hi: era l’última pedra que havia posat al túnel.

Va aixecar-se.

—Ja vénen, Richard! —va cridar Marcus—. Treu el cap i ho veuràs tu mateix. Maleït siguis, Richard Craver! Mira! —va insistir en veure que no obtenia resposta—. Només et demano això: mira! —El forat tremolava. La paret de pedres es bellugava. Alguna cosa empentava amb més i més força—. Richard, mira! Només mira! —Ara les pedres queien com una cascada. Marcus va tenir la impressió que la paret esclataria en qualsevol instant—. Richard!

Allà dalt va aparèixer el cos cepat de Richard Craver. Just a temps per veure la punta d’una mena de llança negra que sobresortia entre les pedres. No, no era una llança; era una broca gegantina. Richard va patir una mena de tràngol hipnòtic. No podia treure els ulls d’aquell instrument que derruïa la paret de pedretes, tan fràgil.

—Què esperes? Abaixa l’escala d’una punyetera vegada! Richard!

L’últim xiscle va despertar Richard. Va mirar-se Marcus com si fos la primera vegada que el veia.

No hauríem de confondre les obres desesperades amb les inútils: aquella paret de rocs va salvar la vida de Marcus Garvey, perquè, mentre els tècton la perforaven, Richard va tenir un minut fatal per decidir-se. William no havia previst aquell minut extra. Richard va veure Marcus implorant auxili i les broques amb la punta negra, i va recordar les instruccions de William; no hi havia cap motiu per no abaixar l’escala. I la va abaixar.

Marcus va abalançar-se sobre l’escala. En aquell moment emergia el cap del primer tècton. El duia totalment cobert per un casc que només tenia tres petites obertures rodones, dues per als ulls i una per a la boca. Feia servir el cap com un ariet, empenyent les últimes pedres que li barraven el pas. Rere el cap va aparèixer un tors furiós, una armadura blanca, enfarinada amb terra vermella. I dos braços que sostenien la broca. Era un aparell de perforació, més que una arma de batalla, però Marcus va tenir la seguretat que el tècton intentaria matar-lo, que el caçaria per l’esquena mentre estigués pujant l’escala. Va ajupir-se, va llançar un grapat de terra vermella contra els forats d’aquell casc i va enfilar-se com un llangardaix sense cua.

Quan els tècton van començar a perseguir-lo Marcus ja rodolava formiguer avall.

—L’escala!

Richard i Marcus van estirar l’escala a temps perquè els tècton no poguessin enfilar-s’hi. Mentre l’apujaven podien veure com l’interior de la carabassa s’anava farcint de cossos blancs a una velocitat increïble. En menys d’un minut devien haver emergit uns cent tècton.

—A l’estacada! —va cridar Richard.

Es van endur l’escala, van travessar la porta llevadissa i van tancar-la rere seu. William tot just sortia de la tenda.

No havia tingut temps de vestir-se. Només duia botes negres i pantalons blancs. Hem de suposar que devia sorprendre’s de veure Marcus viu. Segons Marcus, la imminència de la batalla va evitar que es diguessin res. Però jo vaig pensar que no calia, que els ulls poden mantenir diàlegs fulgurants. Marcus devia dir a William: «Sé que has volgut matar-me». William devia excusar-se: «No, en realitat no, si vols que et sigui sincer tant me fa si ets viu o mort». Els ulls de Richard, en canvi, només pregonaven: «Tinc por».

—Richard, vés a la tronera de les dotze —va ordenar William—. I no disparis fins que jo ho faci.

Richard va obeir i va voltar l’estacada fins a la tronera del nord. Quan van estar sols William va tenir la gosadia de cedir un rifle a Marcus. L’hi va llançar amb una mà. L’arma va creuar l’espai que els separava fent una paràbola. Marcus va capturar-lo amb tan poca traça que gairebé va ensopegar. William va dir:

—Saps fer-lo anar?

—No.

—Ets un noi llest, n’aprendràs de pressa.

William i Marcus també van prendre posicions. Marcus a les set i William a les cinc, separats per la porta. El fusell entrava per unes ranures en forma de rectangles horitzontals. Allò permetia que cada canó cobrís tot l’espai interior. A l’altra banda de l’estacada, a les dotze, apareixia la punta del fusell de Richard, que no parava de bellugar-se d’esquerra a dreta de la seva escletxa, buscant un blanc que no apareixia. Perquè el formiguer es mantenia incomprensiblement tranquil.

—Què esperen? —va preguntar-se William—. Per què no pugen?

El temps no passava. I feia una calor insuportable. Marcus va deixar el seu fusell a una banda. Aquella xafogor el marejava tant que va haver de recolzar el front contra la fusta de la palissada. Als marges del seu camp visual veia llums grogues. Rius de suor li queien galtes avall, es congregaven al mentó i regalimaven cap a terra en un petit rierol vertical. Va adonar-se que els mosquits li relliscaven per la pell, atrapats en una suor massa densa per a les seves potetes. La muralla de troncs envoltava el formiguer, la selva envoltava la clariana. Milers de sorolls animals pujaven al cel com el fum d’una olla. També uns xiulets de locomotora que frena. I uns grinyols de balancí massa carregat. Però aquell brogit constant el feien els insectes, frenèticament desesperats, com una fregadissa de queixals, milers i milers de petits queixals fregant-se els uns amb els altres.

Alguna cosa va cridar l’atenció de Marcus. Va mirar el cel, com si consultés el temps, i va dir:

—Ja vénen —va dir a William—. Escolta.

El silenci havia caigut sobre la clariana com un meteorit. Des d’aquell dia, tan llunyà, en què havien sortit de Leopoldville, els sorolls els havien acompanyat sempre, nit i dia, dia i nit. Sorolls estridents i aguts, frenètics i amables. Irritants com una broca o sedants com un corrent d’aigua. Sorolls d’ocells, de micos, de bèsties sense identitat. El soroll era tan constant que havien deixat de sentir-lo. I ara, de cop i volta, el silenci.

—Ho veieu? —va xisclar Richard des de la seva posició—. Veieu el que jo estic veient? Oh, Senyor!

Tres ganxos s’havien aferrat a la boca del formiguer.

—Calla! —va dir William—. I no disparis!

Podien veure que dels ganxos penjaven unes cordes peludes. Les cordes estaven tibades. Sostenien pesos feixucs: tècton en ascens. No hi havia cap dubte. Ara també podien sentir unes veus marcials, molt semblants als crits que marquen el ritme als galiots. A sobre de cada ganxo va aparèixer un casc. Un d’aquells cascos de pedra que cobrien tota la cara a excepció de tres forats rodons, dos per als ulls i un per a la boca. Els caps no es movien del formiguer. Segurament no s’esperaven aquella fortificació primitiva que els contenia. Després d’uns minuts molt llargs es van decidir a mostrar-se, dempeus, quiets. Darrere d’ells van aparèixer més tècton. Tots duien els mateixos cascos de pedra i les mateixes armadures, amb faldons que els cobrien fins als turmells. Els tècton formaven un cercle al voltant de la boca de la mina. Disciplinadament quiets, espatlla contra espatlla, com si cadascun hagués de sostenir un combat individual contra els troncs que tenia al davant. Van sortir més tècton. La formació creava un efecte d’escultura viva. De sobte, però, es va sentir una veu gutural, i tots els tècton van fer una passa endavant, expandint el cercle. Era el que William esperava. Abans que poguessin arribar fins als troncs va cridar:

—Ara!

Era impossible fallar. L’enorme escopeta de Richard feia uns esvorancs espantosos en les armadures de pedra; el rifle de William disparava amb cadència de metralladora. En un espai tan reduït i enmig d’aquell foc encreuat, els tècton només podien seguir una estratègia: escalar la muralla de troncs abans que els matessin. Impossible. Queien abatuts fins i tot abans d’haver començat a enfilar-s’hi. No paraven de sortir tècton del formiguer. Era com si la mina els escopís. Demostraven una disciplina admirable, indiferents a la pluja de bales que els matava. Els cossos morts s’amuntegaven a dins del recinte. Aleshores va sentir-se una mena d’udol llarg, molt semblant al que emetria un corn. Era una ordre de retirada. En sentir-lo, els tècton supervivents van tornar a l’interior de la mina. Havien renunciat a l’atac. Almenys de moment.

—Se’n van! —va proclamar William—. Alto el foc!

Però Richard no devia haver-lo sentit. Al voltant del formiguer hi havia una estesa de morts. Richard disparava i disparava contra els cossos morts.

—Richard! Ja està! —va cridar William—. No tiris més, estalvia munició!

La por no el deixava sentir res. Continuava disparant. A través del mirador, Marcus va clavar els ulls en la pila de morts. I va sorprendre’l que, en efecte, encara s’hi apreciessin moviments. El que Richard no entenia era que la causa de tanta agitació eren les seves pròpies bales, dissenyades per matar elefants. Cada vegada que un cadàver rebia un impacte tota la pila se sotragava. Els caps i els membres es removien com si encara fossin vius i esquitxaven de sang la part interior de l’estacada.

William i Marcus van voltar l’estacada fins a la posició de Richard. Allà William va sacsejar el seu germà per les espatlles. Richard va fer un bot. Es pensava que l’atacaven per l’esquena. Amb un crit terrorífic va moure el fusell com un sabre, atacant-los bojament.

—Richard! —va cridar William fent-se enrere—. Què fas?

L’al·ludit encara va trigar un segon a reconèixer-los. Després va deixar-se caure. Va seure repenjat a l’estacada, amb la boca oberta. Marcus mai havia vist un home que sués tant. La cara li brillava com si l’hi haguessin sucat amb oli, el serrell moll, la camisa caqui absolutament xopa. Tots tres haurien pogut nedar en la suor de Richard.

William i Marcus també van seure.

—Matar tècton cansa —va dir William.

I van aparèixer les primeres rialles. William i Richard estaven més animats. Feliços. Havien repel·lit l’atac dels tècton. Però Marcus, sense voler-ho, els va aigualir la festa. Va preguntar:

—I ara què?

En aquest punt del relat vaig tenir un breu incident amb Marcus. Vull recordar-lo. No seguia el fil narratiu. Jo li insistia que em parlés dels esdeveniments, amb calma i en ordre, i ell només es planyia. No puc dir que es resistís premeditadament. Era una mena de motí passional i espontani. Jo no parava de demanar-li que se cenyís al relat, que anés a pams. Si no, no hi havia manera d’avançar. No m’escoltava. Les emocions eren més fortes que ell, era incapaç de fer el que jo li demanava. Abominava de William i Richard, sobretot de William. Sacsejava les cadenes, aviat xisclaria. Però tota aquella incontinència oratòria va emmudir de cop.

El sergent Esquena Llarga estava dret darrere de Marcus. Havia dipositat la seva freda porra damunt d’una espatlla, fregant-li el coll. Només això. Però Marcus va callar, tremolant. Tots els escarafalls s’havien dissipat.

—Garvey —va ordenar Esquena Llarga—: contesta el que se’t demana.

Jo no havia desitjat aquella intervenció. Esquena Llarga em convertia en còmplice de la seva porra. Però necessitava que Marcus em fes algunes precisions, i no tenia cap autoritat sobre Esquena Llarga. Vaig dir:

—Marcus, encara no m’has parlat de les armes dels tècton.

—Quines armes? —va dir Marcus empassant saliva, mirant de reüll Esquena Llarga.

—En tota l’estona no has mencionat l’armament que duien els tècton —vaig dir examinant les meves notes—. M’has parlat dels cascos de pedra i les armadures que els protegien tot el cos. Però no puc descriure l’atac contra l’estacada sense referir-me a les armes dels tècton.

La porra d’Esquena Llarga es va posar sota el mentó de Marcus. El presoner ens mirava, a la porra i a mi, amb els ulls molt oberts.

—Els tècton només feien servir porres —va dir.

I Esquena Llarga, increïblement, va somriure. Bé, els extrems dels seus llavis es van aixecar com si els manipulés un tornavís. Però en algú com Esquena Llarga allò significava una gran riallada. Suposo que en el fons tenia un cert sentit esportiu. Va tornar a la seva cadira i es va asseure amb la porra sobre els genolls. Era una porra folrada de cautxú. Em vaig preguntar si aquell cautxú també devia venir del Congo.

—Vostè no ho acaba d’entendre —em va dir Marcus, més alleujat—. Els tècton no tenien escopetes ni pistoles, ni armes especials. —I després d’una llarguíssima pausa va xiuxiuejar—: L’arma eren ells.





15


Els tècton no van tornar fins al cap d’una bona estona. Atacaven amb una estratègia nova però gens hàbil: pel formiguer apareixien un parell de tècton i, amb una corredissa en ziga-zaga, intentaven arribar fins a la porta de l’estacada amb la intenció d’esbotzar-la. Eren missions suïcides. Els tècton queien abatuts sense ni tan sols haver tocat la porta.

Atacaven esporàdicament. De vegades una parella succeïa l’altra sense cap pausa, i d’altres es demoraven fins a mitja hora. La lluna ja s’alçava per sobre la clariana i els tècton, obtusos, no abandonaven. Ara se sentia una música greu que sorgia de les fondàries de la mina. Era el so coordinat de molts corns.

—Que ho sentiu? —va cridar Richard des de la seva tronera—. Em recorda l’himne del meu regiment!

I va riure el seu propi sarcasme. William també. Dos tècton més van sortir pel formiguer. William va matar-los amb el seu Winchester de repetició abans que Richard tingués temps ni d’apuntar.

—Eh! —va protestar—. Els pròxims per a mi.

Marcus gairebé no havia dormit en tota la nit i va demanar permís a William per retirar-se a descansar. El perill semblava que havia disminuït i els Craver s’estaven prenent les incursions amb un aire esportiu, així que William li va concedir el que volia.

Marcus va aprofitar-ho per apropar-se furtivament a la tenda d’Amgam. La va trobar fortament subjecta al pal central de la tenda. Aquesta vegada William l’havia empresonat amb ceps dels portadors. Havia descobert les anteriors fugides? Van abraçar-se. L’única cosa que Marcus sabia dir era:

—Nena, nena, nena…

La profusió de petons i abraçades d’ella, en canvi, tenia una naturalesa diferent. S’alegrava que Marcus fos viu, però al mateix temps era l’ímpetu d’una dona racionalment desesperada. Intentava dir-li alguna cosa. Ell no se n’adonava, fins que Amgam el va agafar amb totes dues mans per la pitrera. Amgam semblava un cambrer que expulsa un borratxo. Marcus va comprendre el que li estava dient: vés-te’n!

—No ho entens —va intentar calmar-la Marcus—. No saps el que està passant allà fora. És la primera guerra vertical de la història. Però els Craver l’estan guanyant.

No, qui no ho entenia era ell. Amgam intentava explicar-se, dibuixant coses a la sorra amb el sisè dit. Però Marcus, evidentment, no coneixia l’alfabet tècton.

A fora els tècton mantenien vives les escaramusses. I la música. Al so subterrani dels corns s’hi afegien ara una mena de tambors que feien un soroll de pedra contra pedra. Tota aquella música, en realitat, semblava creada per una orquestra d’instruments de pedra. Per la clariana retronava un so marcial i fred. També se sentien William i Richard animant-se l’un a l’altre. Fins i tot reien, engrescats per cada encert. Marcus va acaronar les galtes d’Amgam amb totes dues mans:

—Amor meu, només volia que sabessis que sóc viu. No sé com acabarà tot això. Però recorda que ahir al vespre, encara que sembli mentida, estàvem pitjor.

Durant uns segons Marcus no va poder treure les mans de les galtes d’Amgam. Fins i tot va tenir por que els palmells li quedessin enganxats. Mai les havia notat tan calentes.

En qualsevol cas havia de sortir de la tenda. No volia ni imaginar-se la reacció de William si els descobria allà dins, junts i abraçats. Quan se n’anava ella va protestar. Encara no li havia fet entendre el que volia dir-li. Marcus estava exhaust. Aquelles vint-i-quatre hores de tensió li havien devorat els nervis. Necessitava un descans. Va entrar a la seva tenda i abans que el cos toqués el catre ja s’havia adormit.

Va despertar-lo una mà que li sotragava l’espatlla. Va ignorar-la, encara mig inconscient, fins que algú va xiuxiuejar-li el seu nom a cau d’orella. Hauria reconegut aquella veu a qualsevol lloc:

—Pepe? Pepe!

Pepe va haver de tapar-li la boca:

—No cridis. Els Craver et podrien sentir.

—Què hi fas, aquí? —va dir Marcus, estupefacte—. Per què has tornat?

—Per què? Per tu, ximplet! Feia estona que espiava des de la selva. T’he vist entrar, i quan he estat segur que els Craver no s’hi fixaven m’he esmunyit aquí dins. Estan molt entretinguts a l’estacada. —Marcus encara tenia els ulls inflats i vermells. Es va fregar la cara amb les mans, mentre Pepe deia—: Un miracle, Marcus, he viscut un miracle!

—Un miracle… —repetia Marcus, sense entendre res.

—Sí! —va exclamar-se Pepe—. Els homes m’han perdonat, aquest és el miracle. Creia que em matarien, és clar. Després que els alliberés vam córrer plegats un dia i una nit. I l’endemà vaig dir-los que si volien matar-me que ho fessin, que el meu fusell no em protegiria. Ells no volien fer-me mal. Em van dir que jo havia ajudat a robar-los la vida, però que també els l’havia tornat. Així que estàvem en paus.

—És una bona notícia, Pepe —va dir Marcus, encara adormit.

El negre va notar la falta d’emoció d’aquelles paraules i va sotragar-lo per les espatlles:

—Que no ho entens? Això també val per tu! Els ho vaig preguntar, i em van dir que no et farien res. Els homes saben molt bé que les úniques ànimes malignes de la clariana són els blancs, vinguin d’on vinguin. Pots fugir! —va dir Pepe estirant-li un braç—: Som-hi!

—Ara ets tu qui no ho entens —va dir Marcus, més despert i resistint-se a l’estrebada—. No aniré enlloc sense ella. I amb ella no podem anar enlloc.

Pepe no va dir res. Des d’allà dins podien apreciar el contrast entre les armes dels Craver. El fusell de William se sentia amb més freqüència. El de Richard era més potent i sorollós.

—Doncs queda’t al Congo! —va dir Pepe al final—. És l’únic lloc on ningú us farà res. Viviu a la selva. Construïu-vos una cabana, amagada però a prop d’algun poblat. Quan us calgui, la gent no us negarà la sal, la paraula o l’auxili. Vinga, afanya’t!

Sí, per què no? A poc a poc, Marcus va notar una eufòria que se li escampava pel pit com si fos un líquid. Només feia vint-i-quatre hores tot semblava perdut. I ara tenia l’ocasió de guanyar-ho tot. Marcus va correspondre a una abraçada de Pepe. Era un home molt afortunat. La vida l’havia dut fins al lloc més ominós, fins al forat del món, i justament allà havia trobat Amgam i Pepe.

Ara el més ansiós per fugir era Marcus. A fora, per algun motiu, els Craver havien intensificat el tiroteig. Va demanar a Pepe que l’ajudés a omplir una motxilla amb estris que els serien útils per a la vida salvatge. Les quatre mans van acaparar eines i medicines a corre-cuita, i després Marcus va dir:

—De pressa, a la tenda de William. Hem de treure Amgam d’allà dins.

Marcus i Pepe van sortir reptant amb els colzes. Només els calia recórrer la curta distància que els separava de la tenda de William sense que els Craver els veiessin. Marcus no tenia ulls per a res que no fos la lona d’aquella tenda. Però rere seu va sentir que Pepe deixava anar una expressió africana. Va mirar al seu voltant i va adonar-se que hi havia tècton per totes bandes.

No era exactament una invasió en massa. Els tècton corrien en solitari o en parelles, defugint els fusells dels Craver més que enfrontant-s’hi, sense cap objectiu aparent. William estava més furiós amb el seu germà que amb els tècton:

—Et deixo sol un moment i et distreus! —deia mentre disparava a tort i a dret—. Imagina’t que en lloc de deu n’arriben a saltar cent!

Pel que Marcus va poder entendre, una onada de tècton s’havia precipitat contra l’estacada just en un moment que William, per algun motiu trivial, no s’ocupava de la defensa. No va tenir temps de pensar-hi gaire: un tècton se li va llançar al damunt. Marcus va fer un xisclet de ratolí i es va defensar a cops de motxilla. Pepe va tenir menys sort. El negre s’havia convertit en l’objectiu de dos tècton fornits i altíssims. Déu meu, com en podien ser de corpulents, els tècton! Entre tots dos l’agafaven com si fos una truita de riu: no tenien por que pogués agredir-los, només que se’ls esmunyís entre els dits. Amb una mà desesperada Pepe va arrencar el casc d’un dels tècton. No va poder fer-hi res més. Quan els tècton van tenir-lo ben agafat van córrer en direcció a l’estacada. Un l’agafava pel coll i l’altre pels peus, transportant-lo en una posició horitzontal que impedia qualsevol resistència. A Marcus ja no li servia de res amagar-se i va cridar als Craver, assenyalant els fugitius:

—Atureu-los!

William liquidava els últims tècton armat amb un revòlver a cada mà. Richard estava més pendent del recinte interior de l’estacada, no fos cas que s’hi afegissin més invasors. Cap dels dos va entendre a què es referia Marcus. I els dos tècton es movien molt de pressa. Abans que poguessin adonar-se’n, un d’ells ja havia obert la comporta. William va matar-lo immediatament, la qual cosa no va impedir que el segon tècton saltés al formiguer. I amb ell s’enduia Pepe.

—No el deixis fugir! —va cridar Marcus a William.

Però Richard va tancar la porta. Els dos germans van mirar al seu voltant: tots els tècton que havien aconseguit saltar l’estacada eren morts.

—Era en Pepe! —va indignar-se Marcus, movent els punys amunt i avall—. En Pepe!

—En Pepe? —es va sorprendre William—. I què hi feia aquí, aquell brut desertor?

Marcus es va posar les mans al cap. Va caure de genolls. Pepe era a dins de la mina, presoner dels tècton!

—No ho entenc —va dir Richard, pensant en veu alta.

Examinava un dels cadàvers, tocant-lo amb la boca del seu rifle. Les armadures tècton no resistien els projectils de les armes de foc. Amb la culata del rifle va colpejar un casc perforat per una bala com si fos una bola de criquet. El desconcertava l’estratègia que havien seguit, enviant un grup tan decidit i alhora tan minvat.

—Deu tècton no tenen res a fer contra dos fusells —va reflexionar—. A aquestes altures ja haurien de saber-ho. Què volien, doncs?

—Presoners, potser —va reflexionar William.

De les fondàries de la mina va arribar-los un udol.

—Pepe! —va cridar Marcus—. És en Pepe!

Els tècton volien que el sentissin. Marcus es va tapar les orelles, però els crits traspassaven la carn de les mans. No podia imaginar-se com devien ser uns instruments de tortura capaços d’extreure aquells sorolls d’un ésser humà.

De sobte, una mà invisible va tapar la boca de Pepe. I en el seu lloc va parlar una veu tècton. La sentien com si els arribés filtrada per un altaveu de pedra. Un to sec, amb grans pauses entre frase i frase. El discurs s’aturava i tornava a començar.

Marcus va fer un bot. Les seves mans es van abocar contra el cinturó de cuiro de William.

—Però què dimoni… —va protestar, però Marcus ja li havia pres una anella de ferro d’on penjava un manyoc de claus i corria en direcció a la seva tenda.

Va tornar-ne amb Amgam, alliberada del cep:

—Tradueix! —li ordenava Marcus—. Tradueix!

A Amgam no li calien ordres. Parava l’orella atentament, i a continuació va expressar-se en tècton però afegint-hi gestos. Assenyalava l’interior de la mina, després la muralla de troncs i altra vegada la mina. Era un xantatge elemental, molt fàcil d’entendre: si voleu que us tornem en Pepe, desmunteu l’estacada.

Es va fer un silenci que incloïa els tècton, Pepe i fins i tot Amgam. Ella va ser la primera a reaccionar. Abans que els Craver obrissin la boca va apropar-se a Marcus. Li va agafar el cap i va recolzar-lo contra el seu pit.

Primer va ser Richard, que va deixar anar un esbufec reprimit i tot seguit una rialleta entretallada.

William s’hi va afegir. El seu era un riure que venia de molt endins, que emergia pels llavis arrossegant nicotina acumulada a l’esòfag. La riallada de l’un alimentava la de l’altre. Van riure més i més, cada vegada més fort. Rius de suor convertien la camisa de Richard en una taca fosca, però el riure el dominava tant que no podia ni eixugar-se el front. William, desconcertat, aplaudia com un epilèptic intentant matar mosquits. Era realment graciós: els tècton creien que bescanviarien les seves defenses per la vida d’un negre!

Marcus feia pensar en una criatura que aboca sanglots al pit de la seva mare. Com era previsible, els crits de Pepe van tornar a pujar per la boca del formiguer. L’única cosa que els tècton van aconseguir va ser que els Craver riguessin encara més fort. Amb qui no comptaven ni els uns ni els altres era amb Marcus. Havia deixat el pit d’Amgam i ara corria amb un cartutx encès a la mà.

—No, dinamita no! —va cridar William—. Faràs que les bigues s’esfondrin i no tenim miners per tornar-les a alçar!

Marcus havia escalat el mur i ja saltava al recinte interior. La metxa treia espurnes mentre ell proclamava:

—Ho sento, Pepe! —i deixava caure el cartutx formiguer avall.

Recordo que quan Marcus Garvey em va explicar aquest episodi plorava. Encara no l’havia vist plorar. Va estendre la mà dreta i va xiuxiuejar amb els ulls vermellosos:

—Qui ho havia de dir, oi, senyor Thomson? Que a aquesta mà, que havia matat tants africans, el destí li imposaria com a penitència matar l’únic amic que tenia al món.





16


Els germans Craver estaven junts, l’un a la tronera de les cinc i l’altre a la de les set. Feia hores que parlaven d’alguna cosa. De vegades disparaven contra l’interior de l’estacada, contra els cascs que ocasionalment apareixien pel formiguer, però era evident que el que realment els ocupava era una conversa privada. Amgam tornava a estar reclosa i lligada a la tenda de William. Marcus havia perdut l’esma. Seia al costat de la foguera, reanimant-la ara que s’acostava el vespre. Pepe estava mort i ell era un home derrotat. Havia estat a punt de guanyar-ho tot i al final només havia aconseguit perdre un amic.

William va fer unes passes cap a on era ell. Amb la mà feia un gest indicant-li que se li apropés:

—Vine —va ordenar-li William secament.

Quan van ser tots tres a l’estacada va dir:

—Richard i jo hem estat avaluant la situació. Així no acabarem mai, hauríem de canviar d’estratègia. La idea és la següent: demà al matí llançarem un parell de cartutxos de dinamita a l’interior de la mina. Tu ja t’has avançat avui. Suposo que ara ja tant li fa, que hàgim de refer l’enginyeria interior —va dir William sense ni tan sols esmentar Pepe—. Les explosions en mataran molts, però no serà suficient. La prova és que el teu cartutx no ha servit per liquidar-los. És possible que alguns sobrevisquin a la dinamita, sobretot si s’amaguen a l’interior d’algun forat. Caldria que, acte seguit, algú baixés allà dins i llancés un altre cartutx pel túnel per on han accedit a la mina, per si el fan servir d’amagatall. Així ens assegurarem que no en quedi cap de viu. —Richard, que vigilava l’interior del recinte, va disparar un tret contra un objectiu invisible per a Marcus. Després va afegir—: Si en sobreviu un, encara que sigui només un, no haurem guanyat res. L’única possibilitat que tenim és que al lloc d’on vénen entenguin que aquells que envien aquí ja no en tornen mai més. Així s’oblidaran de nosaltres.

Marcus va somriure enigmàticament:

—I qui es presentarà voluntari per baixar a la mina amb un cartutx encès?

—Havíem pensat fer-ho a sorts —va proposar Richard.

—No cal —va avançar-se Marcus—. Hi aniré jo. —William i Richard estaven atònits. Abans que poguessin parlar, Marcus va dir la cosa més intel·ligent que s’havia sentit en aquella clariana—: Igualment m’hauria acabat tocant a mi. Oi que sí?

—Suposo que les batalles amb els tècton li devien oferir múltiples ocasions per desfer-se d’en William Craver —vaig dir jo al final d’aquella sessió.

Marcus va donar una d’aquelles ullades seves a banda i banda de la taula.

—No l’acabo d’entendre —va dir.

—Vostè estava armat. Podia abatre’l enmig del fragor del tiroteig.

—Però senyor Thomson —va al·legar Marcus amb una veueta de filferro—, jo no podia disparar contra en William.

—No? Per què? El vigilava amb quatre ulls?

—No.

—Tenia por de les represàlies d’en Richard?

—No.

—I doncs?

Marcus va mirar a banda i banda de la taula, i després va aclarir-me amb una veu extraordinàriament amable:

—Senyor Thomson, no podia disparar perquè no sóc un assassí.

Vaig callar. Hi ha silencis i silencis. El meu era el silenci dels que se senten culpables.

El llibre m’estava absorbint massa. Podia reconèixer-ne els símptomes: una simpatia immoderada per Garvey, un desplaçament de l’objectivitat narrativa cap als seus interessos. Vaig pensar que per contrarestar-ho no m’aniria gens malament una injecció d’opinions contraposades.

El principal artífex de les acusacions contra Marcus era Roger Casement, cònsol britànic al Congo quan van passar els fets. Ja havia parlat amb el duc de Craver, i no veia cap motiu que m’impedís entrevistar-me amb Casement.

A les oficines del servei diplomàtic em van informar de l’hotel on s’allotjava. També em van dir que el mateix dia s’embarcava cap a un nou destí consular. Vaig tenir molta sort de localitzar-lo. A l’hotel vaig preguntar pel senyor Casement. El recepcionista em va assenyalar les escales:

—Casualment és aquell senyor que baixa. Ara mateix abandona l’hotel. Tot aquest equipatge és seu i el duen al port —em va dir, referint-se a un conjunt de trenta o quaranta maletes i baguls escampats pel terra de la recepció que uns mossos s’afanyaven a carregar en un cotxe.

Però Casement va ser molt comprensiu amb mi. Era tan enèrgic que de seguida resultava simpàtic. Era una d’aquelles persones que així que la coneixes penses: «Pagaria perquè fos amic meu».

—Marcus Garvey? L’assassí dels germans Craver? I tant que el recordo —va dir-me—; només puc oferir-li cinc minuts. Em dirigeixo a Montevideo…, amb permís dels submarins alemanys. El vaixell no m’esperarà. I avui no salparan més vaixells cap a l’Uruguai.

Em va atendre allà mateix, en una de les taules del rebedor de l’hotel. Tenia les celles tan espesses com la barba i tot l’aspecte d’haver practicat deu esports diferents en la seva joventut.

—Potser se sorprendrà, però treballo per a l’advocat d’en Marcus Garvey —vaig començar, honestament.

—Doncs crec que s’equivoca d’home. Què pretén treure de mi?

—Tan sols la veritat. Cada dia tinc menys dubtes sobre la innocència d’en Garvey.

—No en tingui. En Garvey és culpable, culpabilíssim.

En altres circumstàncies hauria donat més voltes abans d’abordar el nucli del problema. Però teníem poc temps i vaig dir, amb certa vehemència:

—Senyor Casement, li he de reconèixer que no em baso en indicis del tot racionals. Però em costa de creure que en Marcus Garvey matés els germans Craver.

Casement va tirar el cos endavant. Amb dos dits va tocar-me el genoll:

—Senyor Thomson: hi ha llocs on Déu ha escrit la paraula «no». I en Marcus Garvey no és innocent. Simplement no ho és. No. A vostè potser li agradaria que ho fos, però no ho és. No, no i no. He repetit prou vegades la paraula «no»? —Un noi va dur un suc de poma a Casement. Se’l va empassar d’un glop. Després va parlar així—: La tardor del 1912 va ser terriblement xafogosa i més ensopida que mai. A Leopoldville no passava res, cap novetat que animés les nostres suors d’europeus pansits. I de cop i volta va aparèixer en Marcus Garvey. Havia tornat de la selva tot sol, sense en William ni en Richard Craver. La comunitat blanca de Leopoldville és molt reduïda. No em va costar gens assabentar-me de les seves activitats. Es passava les nits en un antre repel·lent, begut i envoltat de prostitutes negres. Quan trobava algun blanc disposat a escoltar-lo no trigava ni cinc minuts a declarar el que havia fet: es vanagloriava d’haver matat dos anglesos a sang freda, com fan sovint els irlandesos fatxendes a la taverna.

Aquell mateix dia, a la dispesa, el senyor MacMahon s’havia aliat amb Maria Antonieta per fer-me’n una de les seves, i vaig xiuxiuejar solidàriament:

—Coi d’irlandesos…

—En Marcus no era irlandès —em va interrompre Casement—. Jo sí que ho sóc. —Ell va somriure, jo vaig envermellir, ell va continuar—: No podia demanar a les autoritats belgues que el detinguessin, ni tan sols que l’interroguessin. No podia fer-hi res. Ben mirat, només eren rumors, la veu d’un borratxo a la taverna. Però, com ja li he dit, la comunitat blanca de Leopoldville és molt petita. Tot se sap. Al final em van informar de la història completa: segons explicava el mateix Garvey, els havia matat per dos diamants. Per tant, ja teníem el crim i el mòbil.

—Per tant —vaig replicar-lo—, vostè no va ser testimoni directe dels fets.

Casement va somriure:

—Permeti’m que vagi a pams. Si allò era cert, si en Marcus havia comès el crim, intentaria sortir del país amb el seu botí. I aquí començarien els seus autèntics problemes. El Congo és com un vici: entrar-hi és molt més fàcil que sortir-ne. El tràfic de pedres precioses i metalls nobles està greument castigat. I no pot ni imaginar-se com en són, d’escrupoloses, les autoritats belgues.

—Tan grans eren aquells diamants? Tan difícil era amagar-los en alguna butxaca o compartiment secret i eludir els duaners del port?

—Suposo que tard o d’hora ho hauria intentat. Però jo vaig oferir-li una alternativa menys arriscada.

—No l’entenc.

—Em vaig fer amic d’ell. Més ben dit: vaig provocar una amistat. Lamentablement, apropar-me a aquella taverna, i a en Marcus, va embrutar la meva reputació amb una taca més gran que el mapa d’Austràlia —Casement va riure i va fer un gest de resignació—, però què hi farem, qui para una trampa sempre corre riscos. La qüestió és que un dia vaig comentar-li com qui no vol la cosa què és una valisa diplomàtica. O sigui: que els duaners mai regiren l’equipatge del cos consular.

—El que vol dir-me és que en Marcus va confessar el seu crim el dia que li va demanar que enviés els diamants a Anglaterra mitjançant la seva valisa diplomàtica.

—Exacte. Li va costar decidir-s’hi. No es refiava de mi. Però li vaig donar prou corda perquè es pengés ell mateix.

—M’imagino com va anar tot. En Marcus i els diamants van viatjar a Europa en compartiments separats. Un dia en Marcus va presentar-se en alguna oficina del Ministeri d’Assumptes Exteriors, va demanar que li tornessin un sobre a nom seu i va ser arrestat immediatament.

—Vaig adjuntar als diamants una nota explicativa, així com la declaració jurada d’uns quants europeus que havien sentit el relat d’en Marcus. Qui reclamés el paquet seria el culpable. Ho va fer i el van detenir. Les últimes notícies que vaig tenir del cas és que en Garvey havia confessat i esperava judici. Hi ha hagut alguna novetat?

—Permeti’m una última pregunta.

—Endavant —va dir Casement, encreuant les mans damunt la panxa.

—Recorda de quin color tenia els ulls en Marcus Garvey?

Els sants estan posseïts per l’Esperit Sant de la mateixa manera que Casement estava posseït pel sentit comú. Però per uns breus moments la seva seguretat va trontollar. Em va fer pensar en un gos que ha rebut un cop de diari al nas. Va parlar molt a poc a poc:

—Sí, els seus ulls. No cregui que no l’entenc, senyor Thomson, l’entenc millor del que es pensa. No eren els ulls d’un assassí —va fer un petit silenci—. Però un home és alguna cosa més que els seus ulls. I encara que costi de creure, aquells dos diamants eren més grans i més brillants que els ulls d’en Marcus. —Va recuperar-se. Els seus dits van tornar amistosament al meu genoll, i mentre hi donava uns copets, va sentenciar—: Cregui’m, senyor Thomson: els seus esforços es mereixen una causa millor.

Va acaronar-me una mica més el genoll, com si fos el cap d’un gat. Jo no el vaig moure ni em vaig commoure, i ell se’n va anar a l’Uruguai. Amb permís dels submarins alemanys.

La següent parella de tècton que va sortir del formiguer va llançar-se contra la porta amb tant d’ímpetu com les altres. Però es van trobar amb una sorpresa: la porta es va obrir just quan intentaven esbotzar-la. Va caure com un pont llevadís, i rere seu va aparèixer Marcus flanquejat per William i Richard. Els dos germans van disparar contra els dos tècton a boca de canó. William va disparar la seva víctima al pit. La víctima del fusell de Richard va sortir volant, propulsada per aquella munició més pròpia de l’artilleria.

—Ara! —va cridar William.

Van córrer els pocs metres que separaven la porta de l’estacada del formiguer. Marcus duia l’escala. William i Richard es movien com si ataquessin a la baioneta, amb els fusells pel davant. Un cop als peus del formiguer, Marcus va encendre la metxa de la dinamita. El dia anterior Marcus només havia llançat un cartutx solitari; ara, en canvi, en duia un feix sencer a la mà. Simultàniament, la cara d’un tècton sense casc va aparèixer pel forat. Havia escollit un mal moment per sortir de la mina. William va disparar d’immediat, el canó del rifle a un pam d’aquella cara. La bala li va entrar per la part superior d’una galta i va fer que un ull, intacte, sortís volant. El globus ocular va enlairar-se, amunt, fins que va ser a l’alçada exacta del nas de Marcus. Durant un instant aquella bola de gelatina va quedar-se allà, penjada al buit, mirant-se un Marcus bocabadat. I ell va tenir la sensació que, de cop i volta, el món havia decidit moure’s amb una lentitud mesquina. Mentrestant, William i Richard disparaven forat avall, sense cap blanc concret. La metxa es consumia. Però l’esperit combatiu de Marcus s’havia aigualit. Aguantava un feix de dinamita entre els dits de la mateixa manera que hauria pogut aguantar un cigarret.

—Què dimoni fas? —va bramar William—. Llança la dinamita! Llança-la o ens petarà al damunt!

Més que llançar-los, Marcus va desprendre’s dels cartutxos com qui s’espolsa una porqueria adherida a la mà. William i Richard van fer cos a terra. Marcus no. Mirava el forat negre del formiguer, que ara li semblava insondable. Va tenir la sensació que l’ull i el feix encès eren éssers racionals. L’ull queia per un pou fosc, i els cartutxos el seguien amb amor, amb tot l’amor que només la dinamita pot sentir per un ull. Marcus va tenir un pensament d’una lucidesa recargolada, i va dir-se: ella és l’ull, jo sóc el cartutx.

—Vine aquí, idiota!

Era Richard. Amb una mà li va aferrar un turmell i el va fer caure a terra, apartant-lo de la boca de la mina. Just a temps. Allà sota, la dinamita va esclatar amb un soroll sord, lleig. William, Richard i Marcus estaven arrapats al terra, però l’explosió subterrània va provocar que els tres cossos fessin un petit bot.

Uns segons després el formiguer semblava la boca d’un gegant que tossís fum. En va sortir un núvol negre, compacte, i va ser com si els buidessin sacs de sutge al damunt.

—Ara, ara! —va dir Marcus, que havia recuperat l’ànim feroç i baixava l’escala—. Cobriu-me!

—Encara hi ha massa fum —va dir Richard amb la cara ennegrida—. No t’hi veuràs!

—Ells a mi tampoc em veuran —va replicar Marcus.

Va baixar amb tot l’impuls que li proporcionaven les seves cametes. La missió de William i Richard consistia a disparar contra aquells que intentessin apropar-se-li. I ho havien de fer des d’una posició penosa, ja que rebien a la cara tot el fum que la mina encara vomitava. Però no tenien gaires blancs. En aquell espai clos l’ona expansiva havia reverberat contra les parets, amplificant-se. El terra de la mina era una estesa d’agonitzants i bigues derruïdes. La majoria dels cossos encara s’agitaven espasmòdicament, i Marcus va pensar en els cucs d’una olla de pescador. Els tècton moribunds emetien uns gemecs molt semblants a renills de cavalls. Els més cremats desprenien una espantosa pudor de vinagre. Una alenada d’aquella ferum de carn rebentada li va entrar pels narius. No va poder suportar-ho. Fins i tot va malaguanyar uns segons preciosos tapant-se el nas i la boca amb un mocador, com un saltejador de camins.

L’aire de la mina estava cobert d’una densa pantalla de fum. L’explosió havia sotragat les parets de terra vermella, de manera que al núvol negre provocat per la dinamita se li afegien tons de color granat. A més, sorprenentment, a l’aire suraven milions de punts grocs diminuts com puces voladores: or en pols. I allò no era tot: de genoll en avall la superfície brillava amb milers d’espurnes verdes. No ho va entendre fins que va veure les mans garratibades d’alguns tècton morts, que encara sostenien uns estris en forma de pera gran. Eren una mena de bosses transparents, com budells d’animals cosits. Estaven plenes d’uns cucs verds extraordinàriament luminiscents. «Això són les llanternes dels tècton», va dir-se. Moltes d’aquelles llanternes havien rebentat per les explosions, i havien alliberat hordes de cucs verds que ara lliscaven lliures.

Marcus va moure’s entre aquelles coloraines dominant el fàstic. El contacte amb els tècton morts l’esfereïa. Avançava a salts, gairebé com una granota, però no podia evitar trepitjar membres tous, pits i estómacs. Els seus peus palpaven carns o armadures, que cruixien com vidres sota seu. Ensopegava tota l’estona i al final va caure damunt d’una estesa de morts. Va arrossegar-se per terra fins que va topar amb Pepe, les restes de Pepe. Tot el que quedava del seu amic era un tors i un cap desfigurat, un cadàver al qual s’havia arrencat qualsevol vestigi de dignitat humana. Marcus va somicar i va alçar els ulls al cel en un gest de pietat. Des de dalt, William i Richard disparaven a tort i a dret. Les bales xiulaven, fregant-li les orelles amb un soroll de borinots. Però no, de moment Marcus no patia per la seva vida. William no el mataria mentre li fos útil. I encara el necessitava.

Va arribar fins al forat del túnel que els tècton havien fet servir com a accés a la mina. Marcus duia tres cartutxos de dinamita relligats i amb una metxa prou llarga. Mentre l’encenia va repenjar-se a la paret, amb la boca del túnel damunt seu. Així podia vigilar qualsevol tècton malferit que encara tingués esma per arrossegar-se fins a ell. No calia, en realitat. En aquella mina només hi havia dues menes de tècton: els morts i els que s’estaven morint, i les bales dels germans Craver s’encarregaven d’accelerar el procés.

L’única cosa que no havia previst, absurdament, era que poguessin atacar-lo des del mateix túnel on se suposava que s’amagaven els tècton supervivents. Marcus no va veure la mà que sortia del forat i li subjectava el canell de la dinamita. El tècton va treure mig cos, i amb el puny lliure va colpejar furiosament el crani de Marcus, una, dues, tres vegades. Van rodolar junts pel terra de la mina. Marcus va perdre el cartutx encès. Per al tècton aquells tres cilindres units per un fil que espurnejava no significaven res.

—Auxili! —va cridar Marcus—. Socors!

—Si disparem et podem ferir a tu! —va dir Richard des de l’entrada del formiguer—. Esteu massa junts. Treu-te’l del damunt!

I ara una lamentable digressió. Érem tots tres al presidi, a la cel·la de sempre. Marcus Garvey, jo i el sergent Esquena Llarga, assegut rere la reixa. Recordo que havia renunciat a prendre notes. Tenia els colzes fermament clavats a la taula, les dues mans fent visera a banda i banda dels ulls, per concentrar-me millor en el relat. Podia veure el paisatge que Marcus em descrivia amb una nitidesa al·lucinògena. Veia els tècton agònics al fons de la mina, regirant-se com pops esventrats; veia el tors de William i Richard a la part superior del formiguer, cridant amb les cordes vocals a punt de rebentar. Podia sentir les seves veus, que arribaven fins a l’orella de Marcus amb les distorsions que provocaria un embut. Podia olorar l’oxigen corrupte de la mina, amb una mena de pols metàl·lica i groguenca surant a l’aire i les espurnes verdes de les llanternes tècton. Podia sentir el pes de l’agressor amb la seva armadura pectoral de pedra, argentada i bruta. Podia notar el tacte del tècton, l’odi dels seus punys, uns punys que eren l’avantguarda d’una raça sencera. I, sobretot, podia sentir com si fos meva l’angoixa de Marcus, lluitant sense esperança en el fons d’una mina embruixada del Congo. Marcus parlava i totes aquestes imatges m’inundaven. I què va passar?

Doncs que en aquell moment del relat, en aquell moment precís, a Tommy Thomson, un servidor, al figa tova de Tommy Thomson, no se li va ocórrer res millor que desmaiar-se. I aquí es va acabar la sessió.





17


M’havia anat acostumant a treballar de nit. Cada vespre treballava fins més tard. En certa ocasió, a quarts d’una de la matinada, vaig anar cap a la cuina per fer-me un te. Al passadís de la dispesa hi havia un gran silenci. Només se sentia, rere les portes, la tos apagada d’algun dispeser. I els budells del senyor MacMahon, sí, és clar.

A la cuina no hi vaig trobar te. I de la capseta de la senyora Pinkerton no m’atrevia a agafar-ne ni un pessic. Aquell còrvid amb faldilles hauria estat capaç de mobilitzar tot Scotland Yard per trobar el lladre. El senyor MacMahon tampoc tenia te, només una garrafa gegant on guardava el licor de patata amb què s’emborratxava a finals de mes. Després d’uns moments de dubte em vaig endur la garrafa a l’habitació.

No sé quin coi de líquid ingeria MacMahon, però abans d’adonar-me’n ja estava borratxo. Aquella beguda era un autèntic mata-rates i jo un pobre ratolinet. La veritat és que no em va saber greu.

Com que no havia tingut la intenció d’emborratxar-me era com si gaudís d’una festa sorpresa. En lloc de continuar escrivint vaig decidir que llegiria el que havia fet fins aquella nit. Ben mirat, quatre cinquenes parts de la novel·la ja estaven escrites. Em vaig dir: «Relaxa’t, Tommy, simplement intenta llegir el llibre com ho faria un lector qualsevol».

Ho vaig fer. Vaig ser un lector just, crec, tot i l’alcohol de MacMahon que em corria per les venes. Allò no estava del tot malament, no estava gens malament per a un noiet que amb prou feines acabava de fer els vint anys. Però el que jo volia saber era si em trobava davant d’una obra superior. I no ho era. Ni de bon tros. Quina decepció.

Com més llegia més m’ensorrava. I allò ho havia escrit jo? El món em queia al damunt. On era l’amor d’Amgam? On era el terror tècton? Aquelles pàgines eren un paisatge cobert de boira: jo, que les coneixia, podia endevinar les siluetes. Però per a un lector anònim no haurien tingut cap valor.

Me’n vaig anar a dormir amb un nus a l’estómac. Era com si m’hagués empassat una roca. L’habitació rodolava. Per l’alcohol i pel desengany. Vaig pensar que el licor barat de MacMahon devia ser una d’aquelles pocions màgiques que fan empetitir la víctima. Sí, em sentia molt petit. La màquina d’escriure em semblava més gran que un piano, jo era menys que una molècula. Què podia fer? Vaig beure més.

M’havia estirat al llit i mirava el sostre com un mort. Vaig dir-me: així doncs, tantes angoixes i tants neguits, tants esforços esmerçats, i tot per una mediocritat com aquesta? Una de les coses que fan més dolorosa la joventut és la creença que n’hi ha prou de lluitar durament per aconseguir el que es desitja. No és veritat. Si ho fos, el món seria dels justos.

Aquella nit vaig deixar enrere una part de la meva joventut. O, almenys, vaig tenir la impressió que madurava més en una nit que en un any sencer. Em vaig preguntar: «Val la pena que segueixis amb aquest llibre?». Preferia dormir que no pas contestar. Tot i així, em vaig forçar a respondre aquella pregunta, i una hora després havia arribat a un pacte entre les meves limitacions i les meves aspiracions: em vaig dir que Marcus necessitava que acabés el llibre, fos bo o fos dolent, i que en el nostre cas allò justificava les misèries de l’autor. Trist consol.

I va ser així, indefens, amb la consciència adormida per l’alcohol i per la resignació, com em va trobar l’hora de la catàstrofe. Va ser una detonació seca, dura, seguida per una pluja d’espetecs, com de runa caient. Déu meu, quin ensurt! Vaig fer un bot del llit. No entenia res. L’única cosa familiar era la veu del senyor MacMahon. Podia sentir-lo a través de la paret que separava les nostres habitacions. S’exculpava a crits:

—Jo no he estat! Ho juro!

Vaig obrir la porta i immediatament em va encegar un núvol de pols grisa. Els dispesers havien fet com jo i es congregaven al passadís. Tots anaven en pijama o roba interior i estaven més espantats que jo, perquè a mi, almenys, la borratxera m’amortia la consciència i els sentits. L’únic que conservava la lucidesa era MacMahon. Mentre els altres xisclaven i feien preguntes estúpides que ningú podia contestar, ell trotava amunt i avall del passadís amb l’agilitat d’un búfal, donant cops de puny a les portes i assegurant-se que tothom sortia de la seva habitació. L’escena feia pensar en un naufragi, només calia substituir el fum per aigua. Però tot era tan irreal que no tenia por, no podia tenir-ne. I no sé ben bé com, allunyant-me de la cridòria, vaig anar a parar al saló.

Era exactament al centre de l’estança, envoltada de runa. Al sostre es podia veure l’enorme forat que havia causat. Era com una petita balena metàl·lica. Guiat per la candidesa dels beguts vaig apropar-me i vaig acaronar-li el llom de ferro. Estava fred i tocar-lo feia por. Se’m va ocórrer que podria aprofitar aquell tacte. Sí, faria una metàfora de la pell de William Craver en contrast amb la d’Amgam. No va ser fins després de tot això que vaig pensar: i què carai hi fa una bomba al menjador de la dispesa?

Vaig alçar els ulls i, a través del forat del sostre, al cel, vaig veure una mena de salsitxa gegant que volava.

Fugia de vint o trenta focus de llum prima i compacta que creuaven l’aire amb traços frenètics. El seu objectiu, sens dubte, devia haver estat la Royal Steel. Una de dues: o l’artiller del zepelí tenia molt mala punteria o l’espia que els havia informat de les coordenades de la fàbrica era un antic dispeser de la Pinkerton.

—És viva! —va dir de cop i volta el senyor MacMahon des del llindar del saló.

Vaig fer un saltiró, com si la bomba m’hagués de mossegar. Però el senyor MacMahon es referia a unes petites columnes de fum a pressió que sortien d’uns forats del blindatge.

—Fugim d’aquí! —va bramar, estirant-me d’un colze—. Petarà en qualsevol moment!

Al passadís la polseguera aixecada per l’impacte de la bomba no es dissipava. MacMahon va fer un crit i tothom va precipitar-se escales avall. Ja he dit que jo estava borratxo, molt més borratxo del que em pensava, perquè de cop i volta tot allò em va semblar graciosíssim: ens havia caigut una bomba al menjador. Una bomba! MacMahon em va examinar amb una ullada ràpida. Va veure com reia, em va olorar l’alè, i va entendre el meu estat.

—Oh, Senyor… —va somicar.

Mentre em retenia amb un braç, amb l’altre empenyia els dispesers davant seu. Tothom cridava. MacMahon encara més. De sobte va moure el cap i va preguntar-me:

—Déu meu, on és la senyora Pinkerton?

—Una bomba! —reia jo esbojarradament—. No m’ho puc creure! Ens ha caigut una bomba al menjador! Ha entrat pel sostre i ha esclafat la taula!

—Senyora Pinkerton! On és? —cridava MacMahon, corrent pel passadís i arrossegant-me amb ell.

—No ho sap? Jo sí! On vol que sigui? —vaig dir jo.

MacMahon es va aturar un segon per escoltar-me. Però jo vaig dir, amb una gran riallada:

—Negociant el lloguer amb la bomba!

La Pinkerton no s’havia mogut de la seva habitació. Estava asseguda al llit. Morta de por, això sí. El caos era massa gran perquè el seu cervellet ordenat pogués deglutir-lo. I una dona com ella no hauria sortit mai en visó de la seva estança, mai. Ni en un bombardeig aeri. Però el senyor MacMahon no estava disposat a perdre el temps. Ens va carregar un a cada espatlla, com si dugués dos sacs alhora, sense tolerar protestes, i va enfilar el passadís com un cavall de carreres. De cop i volta em vaig veure penjant a l’esquena de MacMahon. Si mirava cap avall li veia els talons, si em tombava veia el cap de la senyora Pinkerton, paral·lel al meu. Semblava una anguila acabada de pescar. Una mica més i rebento de riure:

—Hola, senyora Pinkerton! Hola! Hola! —li deia mentre la saludava amb la mà com si fóssim dos coneguts que coincideixen al tren. Però quan MacMahon va començar a baixar les escales la cosa es va complicar. Tenia la impressió que m’havien pujat al gep d’un camell. Quan vam ser al carrer i a una distància segura, MacMahon ens va dipositar a terra. Jo no em vaig aixecar. Estava massa marejat. Uns veïns molt voluntariosos em van ajudar a seure. Però no em passava res, només tenia ganes de vomitar.

De cop i volta la bomba va esclatar amb una flamarada negra i blavenca. Des de la nostra posició vam poder veure perfectament com el pis de la dispesa volava pels aires. I allò no va ser tot. La rotunditat de la detonació i el pes de la runa van fer que el quart pis s’ensorrés sobre el tercer. El tercer sobre el segon i el segon sobre el primer. En definitiva: l’edifici sencer va quedar plegat com una mena d’acordió gegant.

La senyora Pinkerton plorava desconsolada al pit del senyor MacMahon, que l’abraçava solidàriament mentre movia el cap amb tristesa. Jo no acabava d’assumir l’abast de la tragèdia. Només reia i reia. Vaig sentir la senyora Pinkerton, com si fos molt lluny, lamentant-se d’haver perdut tot el que tenia en aquesta vida. Vaig seguir rient. Perdre-ho tot? Què podia perdre jo, pobre de mi, a part d’un gramòfon vell i la màquina d’escriure? Vaig aturar el riure en sec: el llibre.

Tot el que havia escrit, incloent-hi les quatre còpies de paper de ceba, eren a dins de la casa. Pensar-ho em va tallar la borratxera de la mateixa manera que una aixeta talla el doll d’aigua. Vaig fer un salt de pantera i vaig agafar el senyor MacMahon pel coll de la camisa:

—Senyor MacMahon! Ho hem perdut tot!

—Tot, fill, tot… Però som vius —va dir MacMahon.

Els seus braços m’abastaven a mi i a la senyora Pinkerton alhora amb una facilitat tremenda. Vaig deslliurar-me’n:

—Senyor MacMahon! El llibre és a dins de la casa!

—El llibre? Quin llibre?

—El llibre! —vaig desesperar-me.

MacMahon encara consolava la senyora Pinkerton. Amb el braç lliure em va donar un cop viril a l’esquena i va dir:

—No t’amoïnis, home. Només era un llibre. Ja en faràs un altre.

El senyor MacMahon no ho entenia. Estava a punt d’acabar el llibre, bé o malament. A aquelles altures ja s’havia convertit en una mena de banc d’ànima on dipositava tots els meus esforços com a ésser humà. I ara aquell banc es cremava sense que pogués fer-hi res.

Els veïns del carrer miraven més encuriosits que solidaris. Era un dels primers atacs aeris i els londinencs no prenien gaires precaucions. Per a ells aquell bombardeig erràtic s’assemblava més a un espectacle que a un drama. També és veritat que la casa que cremava no era la seva. Ja he dit que era un gran casalot, infinitament més corpulent que les humils cases obreres que l’envoltaven. Que l’edifici que s’havia cremat fos el més robust del barri afegia un aire d’opereta a l’escena.

Els bombers van estar treballant tota la nit. A primera hora del matí els dispesers encara érem allà, asseguts estoicament a la vorera del davant. Alguns veïns del barri ens havien dut mantes, te i galetes. Una ànima amiga em va posar un got de llet calenta a les mans. Jo devia ser el més capficat de tots. Embolicat amb una manta, assegut amb l’esquena contra una paret, simplement no em podia creure que hagués perdut el llibre, no podia. Però de cop i volta, l’esperança. Un bomber venia cap a nosaltres. A sota d’un braç duia una mena de farcellet inidentificable:

—Hem trobat això a dins de la casa. És d’algú de vostès?

La llum de l’alba era molt mandrosa i encara no s’hi veia bé. Per les dimensions, pel volum, em va semblar un paquet de folis amb les vores una mica socarrimades. El cor em va fer un salt. El paper és molt més resistent al foc del que la gent es pensa, almenys quan està agrupat en paquets compactes. Vaig llançar-m’hi al damunt per agafar el farcell amb les dues mans. No era paper, era fusta. Per un forat del paquet va aparèixer el cap d’una tortuga.

—Maria Antonieta! —va exclamar-se la Pinkerton tornant a plorar, ara d’alegria.

Hi ha llibres maleïts de la mateixa manera que hi ha cases maleïdes. Tothom conspirava perquè no acabés mai el llibre, des de la tortuga Maria Antonieta fins al kàiser d’Alemanya. Vaig amenaçar el cel amb un puny, tot bramant:

—Que el bon Déu maleeixi l’Alemanya imperial! I el seu kàiser! I els seus zepelins!

En aquell moment va aparèixer un carter en bicicleta. Va fer unes quantes preguntes als veïns, fins que algú em va assenyalar amb el dit. Va venir fins a mi i em va dir:

—El senyor Thomas Thomson? És vostè? Ens ha costat molt trobar-lo. —No li vaig fer cas. Vaig continuar insultant totes les potències centrals. Però el carter volia que li signés un rebut—. Ara podrà fer alguna cosa més que insultar els alemanys —em va dir, molt afable—, ara podrà matar-ne tants com vulgui.

—Però de què parla? —vaig remugar—. I què és això que vol que signi?

—La notificació d’allistament.

L’endemà mateix vaig haver de presentar-me a la caixa de reclutes. Segons una vella llei, actualitzada per la guerra, els beneficiaris dels hospicis estatals estaven obligats a servir amb les armes en cas de guerra com a contraprestació pels serveis obtinguts de la funció pública. M’estaven buscant d’ençà que havien començat les hostilitats. I tenia sort que encara no m’haguessin declarat desertor, amb totes les conseqüències penals que allò implicaria. Per delirant que fos, setanta-dues hores després de rebre la notificació ja vestia d’uniforme. Ni tan sols vaig tenir temps d’anar a veure Norton. Millor. Li vaig escriure una nota, molt difícil, on li explicava la meva sobtada transformació de civil a militar. Pel que feia a la destrucció del llibre, em vaig estalviar qualsevol referència. De Garvey no vaig poder ni acomiadar-me’n.





18


A causa de l’agressió del tècton, Marcus començava a perdre la consciència. O més ben dit, al·lucinava. A l’oxigen corrupte que inhalava s’hi afegien els cops del tècton, decidit a rebentar el crani de la seva víctima. Marcus va patir un deliri. Culpes i records es van barrejar, i el tècton que el colpejava, assegut damunt seu, apressant-li el pit amb les cames, ja no era un tècton. Era l’ós Pepe, que tornava d’ultratomba furiós perquè l’havia lliurat a les autoritats d’aquell poble de Gal·les. L’ós Pepe deia: «Saps què em van fer, Marcus? Vols saber com funcionen les eines d’un escorxador de vaques quan s’apliquen al cos d’un ós?». L’ós Pepe es convertia en Godefroide Pepe, i deia: «Saps què m’han fet, Marcus? Vols saber com tracten els torturadors tècton els seus captius?».

—No! —va cridar Marcus de sobte—. Jo no et vaig lliurar a ningú, Pepe! Se’t van endur ells perquè la mama era morta! Jo només era una criatura, no vaig poder evitar que se t’enduguessin!

El tècton que lluitava amb Marcus va aturar els cops. Fins i tot a ell va encuriosir-lo el to de veu que acabava de sentir, tan trist i tan desesperat, tan fora de lloc. Va aturar els cops per contemplar la seva víctima amb l’aire d’un caçador que no acaba d’identificar la peça que ha obtingut. Allò va oferir uns segons d’or a Marcus. Rere el tècton, i allà dalt, va veure els caps expectants de William i Richard. I mentre escopia sang, va fer un crit:

—Dispareu! Per l’amor de Déu, tireu!

Richard va decidir-se a córrer el risc. I, per algun miracle, la bala va incrustar-se en l’esquena del tècton. Va fer una ganyota més de sorpresa que de dolor i va caure a sobre de Marcus com un arbre abatut.

Encara no era lliure. Tenia al damunt el cos del tècton i la seva armadura de pedra. Marcus amb prou feines podia respirar, i molt menys treure’s el cadàver del damunt. I lluny del seu abast es consumien els últims centímetres de la metxa. Marcus va fer l’intent d’empènyer el pit del mort. Les seves mans van palpar uns rics relleus de formes geomètriques. Però el cos del tècton no es va moure ni dues polzades. Un gemec.

—Pots fer-ho, Marcus! Treu-te’l del damunt! —Era la veu de William. Richard no tenia esma ni per ajudar-lo moralment. Tota la seva esma s’havia extingit després de disparar aquella bala contra el tècton. William va animar Marcus—: Clava els colzes a terra i empeny! Empeny!

I, d’alguna manera, Marcus va aconseguir sortir-se’n. No tant a força d’empentes, sinó més aviat lliscant per sota el cos. Va buscar la metxa, una espurna flamejant. Però estava mig cec. La seva pròpia sang li cobria la cara com una màscara líquida. Ara les tenebres de la mina se li apareixien cobertes per un vel espès i vermell. El tècton li havia trencat les celles a cops de puny, i un fluix de sang li entrava als ulls i li pintava la visió amb una capa de color carmesí. La mina només era una taca vermella. Des de dalt William cridava, exhortant-lo a apagar la metxa.

Havia de buscar la dinamita guiant-se pel sorollet de la metxa que cremava. Va arrossegar-se, palpant el terra, fins que va notar que una espurna li esquitxava la mà. Ningú ha estat mai tan feliç de cremar-se.

El que va venir després va ser molt més mecànic. Marcus va netejar-se la sang dels ulls. Tot seguit, amb més calma, va arrencar la metxa cremada i va substituir-la per una altra de més llarga. Va parar l’orella: efectivament, des del fons del túnel que els tècton havien fet servir per accedir a la mina, arribaven les últimes veus. Alguns dels invasors feien servir aquell cau com a refugi, tal com havien previst els germans Craver. Marcus va encendre la nova metxa i va llançar la càrrega pel forat amb totes les forces que li quedaven. El túnel feia un colze i es torçava cap avall.

La dinamita va desaparèixer i Marcus va fugir. Mentre pujava l’escala, Marcus va poder llegir a la cara de William la temptació d’empènyer-la, de deixar-lo allà dins per sempre més. Però també hi havia una altra mà que sostenia l’escala amb una fermesa moral insospitada: la de Richard Craver.

La dinamita va trigar més del compte a explotar. Quan ho va fer, però, van tenir la sensació que esclatava a molta profunditat. Va arribar-los un retruny sec i una mena de ressò opac. Durant uns segons molt llargs els peus dels anglesos van vibrar com si dins de les sabates hi tinguessin ruscs d’abelles. Després van notar el primer símptoma que tot s’havia acabat: des de la selva, envoltant-los pertot arreu, xiscles d’un món animal que despertava.

—Bravo! —va dir Richard entusiasmat, donant copets d’aprovació a l’esquena de Marcus—. Bravo, noi! Avui has estat magnífic!

Per tota resposta Marcus va riure sense solta ni volta. Els Craver no el van entendre fins que Marcus va assenyalar-los la cara: l’exposició al fum de la mina els havia ennegrit la cara a tots tres. Semblaven escura-xemeneies. O zulus. Sobretot William, sempre tan blanc i ara tan negre, camisa inclosa.

Després del riure, Marcus va patir una fatiga immensa. Feia vint-i-quatre hores que no dormia. Va jeure un moment amb els genolls doblegats. William ja s’havia oblidat d’ell:

—Sí, llàstima que les explosions hagin derruït les bigues —va dir mentre donava una ullada a l’interior de la mina—. El sostre podria caure’ns al damunt. Haurem de reconstruir-ho tot.

Però Richard va replicar amb una veu glaçada:

—Déu meu… Encara penses en l’or? Com és possible, William?

A Marcus li va cridar l’atenció que Richard, algú com Richard, fos capaç d’expressar una lucidesa tan profunda. Però estava massa esgotat per solidaritzar-s’hi. Necessitava descansar. Rere seu va deixar una discussió molt bruta. William i Richard s’escridassaven. Aquesta vegada Richard no claudicava, com si tot allò que estaven vivint li donés forces per oposar-se al seu germà. Marcus hauria pogut treure’n partit i, entre la confusió, apropar-se a la tenda d’Amgam. No, no tenia forces ni per a ella. Ja li va costar prou arribar a la foguera del campament i deixar-se caure al costat, exhaust.

Va tancar els ulls. Una galta li reposava sobre la sorra vermella, aquella sorra africana vermella, fina com si hagués passat per un tamís de mil forats. El contacte era molt agradable. Des de l’estacada li arribaven els renecs encreuats de William i Richard. Marcus descobria que estar al marge d’una disputa pot ser font de plaer. I així, mentre gaudia d’aquella semiinconsciència tan plaent, el seu cap va tornar per enèsima vegada a ella, a Amgam.

Què devia voler dir-li el dia anterior, mentre escrivia aquells signes a la sorra? Marcus no sabia llegir, encara menys en tècton. Amgam era una dona intel·ligent, coneixia les limitacions del seu amant. Per què havia comès l’estupidesa d’escriure-li aquells signes?

Van passar uns minuts. A dins del cap de Marcus es va encendre una llum. L’estúpid era ell. Amgam no hauria comès mai un error semblant. Amgam no havia escrit res. Havia dibuixat. Va fer memòria. Era la figura d’una mena de teranyina, amb un centre i uns punts allunyats d’aquell centre. Què devia voler dir-li?

Oh, Déu meu, va pensar Marcus, i si Amgam volia representar-li un sistema d’excavacions tècton? I si aquells tambors que retronaven, aquells assalts en parella, no eren res més que una maniobra de distracció per poder foradar per una altra banda? I si volien ocultar el soroll que feien mentre excavaven túnels alternatius per atacar-los per l’esquena?

Va obrir els ulls. La foguera del campament omplia tot el seu camp visual. De sobte la foguera va desaparèixer, ensorrant-se com si la xuclés un remolí de terra. Davant seu va aparèixer un forat que s’engrandia. Marcus va tenir la impressió que aquella part de la clariana era la superfície d’un rellotge de sorra, i que li havia arribat el moment de ser xuclada cap al compartiment inferior.

Tot va anar molt de pressa. Instants després que s’obrís aquell forat, els tècton van aparèixer com ombres blanques, a una velocitat fulgurant i intel·ligentment coordinats. Semblaven llangardaixos de mida humana. Un corria cap a la dreta, l’altre cap a l’esquerra, alternativament, separant-se per tal d’oferir un blanc menys fàcil. Marcus va tenir el temps just de cridar amb tres pulmons:

—Tèèèctooon! —i va fugir cap a l’estacada.

William i Richard van adonar-se de la nova amenaça.

—Entrem! —va improvisar William—. Parapetem-nos a dins!

El que estava proposant era invertir les defenses, que els tres homes s’amaguessin a l’interior de l’estacada. Es tractava d’una fortificació desesperada. Marcus va frenar-se. No, no podia resistir la idea de tornar allà dins. I en lloc d’obeir, va córrer. Va deixar de banda l’estacada i va seguir, més enllà, en direcció a la selva.

Va córrer, i córrer. La por se li havia instal·lat als genolls. Va córrer, i córrer. Però just quan arribava al llindar de la selva va ensopegar i va caure. Va mirar enrere. El que va veure va esgarrifar-lo.

William i Richard s’havien amagat a dins de l’estacada, treien la boca dels fusells per les troneres i disparaven sense molestar-se a apuntar, bojament. Marcus també va veure alguns tècton voltant i escalant els troncs. Un dels tècton, molt hàbil, reptava pel terra, fora de l’angle visual de Richard. Es va estirar sota la seva escopeta, i un cop allà va capturar el canó amb totes dues mans. Però després d’unes quantes estrebades Richard va aconseguir recuperar l’arma. William i Richard devien lluitar esquena contra esquena des del centre de l’estacada, des del mateix formiguer, disparant contra qualsevol tècton que s’atrevís a escalar les defenses. Richard cridava.

Allò ja no era cosa seva. Marcus ja no era un home, només una llebre. No li importava res ni ningú. Tècton! Corre, corre per la teva vida, Marcus Garvey, corre!

Va córrer, i córrer. Milers de branques li fustigaven la cara i les cuixes. Només va aturar-se quan el fetge li sortia per la boca. Va amagar-se als peus d’un arbre. Es va arraulir en l’angle que formava el tronc de l’arbre i un contrafort de fusta, amb els braços encreuats damunt dels genolls. Lluny, des de la clariana, li arribaven els sorolls de la batalla. Encara se sentien trets i crits. William i Richard s’animaven l’un a l’altre. Les ordres tècton eren espantoses. A què s’assemblaven aquelles veus tècton? Mai havia sentit res igual.

No sabia què fer. Li tremolava tot el cos, com un boig després d’una dutxa gelada. Va amagar el cap entre els braços i va tancar els ulls. De vegades, el tiroteig i els crits eren més intensos. D’altres, l’estrèpit s’aturava com si ja s’hagués acabat, però poc després ressorgia amb força renovada. Els Craver devien fer servir els cartutxos com a bombes de mà, perquè també se sentien explosions. En algun moment Marcus va obrir els ulls. I davant seu hi havia un home.

Era un home increïblement petit, amb la pell negra però de matisos vermells. Tota la seva vestimenta era una escorça d’arbre que li cobria els genitals. Duia una llança. Però no semblava en absolut agressiu. No era un home bo, no era un home dolent. Era una altra mena d’home. I era un home desconcertat. Mirava Marcus, sever, i en direcció als sorolls de la clariana, i quan tornava a mirar a Marcus era com si li demanés explicacions.

Marcus va entendre que per a aquell home els tècton i els anglesos eren exactament la mateixa cosa. Per a aquell home no existien diferències entre Marcus i els Craver, entre els Craver i els tècton. Per a aquell home petit només existia una batalla incomprensible i sorolls desagradables. Va tornar a fixar-se en Marcus amb uns ulls que desbordaven menyspreu, i va preguntar-li per última vegada: què és, tot això?

Marcus no va dir res. No va fer res. Només tremolava, encongit als peus de l’arbre. L’homenet es va girar i se’n va anar. Es movia com els gats: sense mirar enrere i sense fer soroll.

La batalla continuava. Marcus creia que no s’acabaria mai. Però de cop i volta van deixar de sentir-se els trets, els crits i les explosions. Primer va ser un silenci gairebé total, i després, altra vegada, el ritme sincopat de la jungla.

I què va fer Marcus, quan va haver recuperat l’alè? Va tornar a la clariana. Quan li vaig preguntar pels motius d’una reacció tan incoherent no va saber què dir-me.

Quin disbarat. Hauria pogut entendre que Marcus es quedés a la clariana per lluitar, i entenia que hagués fugit, empès pel pànic. El que se’m feia incomprensible era aquella reinserció en l’horror per voluntat pròpia. Havia vist que la posició dels germans Craver era insostenible. Havia vist els tècton penetrant en el recinte de troncs, desbordant les últimes defenses. I tot i així tornava a la clariana.

Hi vaig insistir, volia entendre la seva reacció. Però hi havia molts episodis que Marcus no sabia explicar. Es quedava mig mut, superat per la magnitud dels esdeveniments que m’explicava. Mai vaig retreure-li els seus silencis ni les seves vacil·lacions. Ben al contrari: intentava desencallar-lo. Molt sovint havia de resseguir el fil conductor de la història a les palpentes. Podia entendre el dolor que implicava, per a ell, rememorar els fets del Congo. I, a sobre, havia de fer-ho des d’una situació personal desesperada, tancat en un presidi i esperant la forca.

D’altra banda, Marcus era el cas paradigmàtic de l’individu superat per la seva pròpia experiència. Tothom pot patir una allau, una guerra, un desengany. Però no tothom és capaç d’explicar una allau, una guerra, un desengany. I encara menys un trinxeraire com Marcus Garvey. I a més jo li exigia que ordenés lògicament un món sense lògica aparent.

Així doncs, per què va tornar Marcus Garvey a la clariana? Després del meu interrogatori només vaig poder arribar a una conclusió.

Sabia Marcus què l’esperava? La meva resposta era que sí, que ho sabia. Això és tan cert com que estava indissolublement unit a Amgam i ja no podia abandonar-la, passés el que passés. Per entendre la reacció de Marcus només hi havia una resposta lògica: que hi ha coses, com l’amor, que no ho són. L’amor no es pot mesurar amb la racionalitat d’un compàs.

Marcus va apartar l’última pantalla de vegetació que el separava de la clariana. El dia moria. El sol s’havia convertit en una bola taronja que ballava sobre la capçada dels arbres. William i Richard seien a terra, sorprenentment vius, esquena contra esquena, capcots i vigilats per un únic tècton. Encara tenien la cara ennegrida pel fum i la pólvora de la batalla. Hi havia alguna cosa contra natura en la visió dels germans Craver patint la derrota. Eren ànimes furioses, eren un flagell destructor. Havien estat criats per vèncer, havien nascut per cremar el món. I ara jeien indefensos, vençuts pels poders d’un element imprevist. Com torxes sota la pluja.

Va observar uns quants tècton, cinc o sis, que descansaven al costat de les tendes. Hi havia un altre tècton, més a prop i d’esquena a ell, dret. Tots els tècton tenien un crani molt ovalat, però el d’aquell era ben bé cònic, com una bala. Era increïblement alt, més de dos metres. La llum del capvespre li feia l’ombra allargada com la d’una girafa. Aguantava el casc amb un braç en posició de nansa i mirava directament el sol, el mentó amunt. Aquella manera de sostenir el casc li conferia una elegància d’aristòcrata. Era una estampa del perfecte oficial: esvelt, l’esquena dreta. Acabava de sobreviure a una hòrrida batalla però la seva armadura ja tornava a ser neta. Fins i tot tenia temps d’interessar-se pel sol. Més que observar-lo, era com si volgués xuclar-lo.

Per algun motiu el tècton va girar-se. Va descobrir Marcus. Tenia un gran cap de cavall, poderós i de galtes llargues. Ara, d’esquena al sol, els enormes ulls felins del tècton van contreure les pupil·les negres a una velocitat esfereïdora. Però no va iniciar cap atac. Al contrari. Va apropar-se a Marcus sense pressa i amb la mà que tenia lliure el va agafar pel colze. El va conduir fins on eren William i Richard. Ho va fer sense cap animadversió, com qui ajuda un cec a creuar el carrer. Marcus no va resistir-s’hi. Fins i tot ell estava sorprès de la seva pròpia docilitat. Tot el que feia era moure el cap a dreta i esquerra, buscant Amgam. No la va trobar. El tècton va fer-lo seure amb els germans Craver. Va retirar-se unes passes i va tornar a sumir-se en una atenta observació del sol.

—On és ella? —va demanar Marcus.

—I tu on eres? —va replicar William.

—Si som presoners de guerra que es respecti la nostra condició —reflexionava Richard—. Hi ha convenis universals.

Marcus va sentir aquell comentari i durant molta estona no va poder pensar en res més. Com podia, algú com Richard Craver, demanar que li apliquessin convenis de guerra? Richard no entenia res. Potser no volia entendre-ho.

Durant tot el dia els tècton no van fer altra cosa que descansar i examinar el botí. Marcus va comprendre que molt pocs tècton havien sobreviscut a les bales i la dinamita. Va comptar-los: cinc, sis, set. Set, només set.

Quan ja es feia fosc, però, tots els tècton van apropar-se als presoners. Aquell oficial elegant va dir-los alguna cosa. Els altres van començar a pegar-los amb peus i punys. Al principi, sens dubte, es tractava d’una venjança per tots els tècton morts. L’única cosa que podien fer els anglesos era protegir-se el cap i els genitals i esperar que la pallissa s’acabés. Però no s’acabava. William, Richard i Marcus es trobaven al mig d’un cercle, envoltats per tècton que els colpejaven amb fúria. A poc a poc la violència va guanyar una intensitat més calculada. Marcus va adonar-se que l’oficial repetia uns sons. Allò ja no era un càstig. Els tècton volien convertir els cops en un llenguatge universal. Va veure que l’oficial assenyalava els seus cossos amb un dit prim i llarg. Què volia dir-los?

El dolor és un mestre que té pressa. Marcus va treure’s la camisa. Com a premi, els tècton van aturar la pallissa.

—Traieu-vos la roba! —va avisar-los Marcus.

Van fer-ho. Mentre es treien una peça no rebien. Però si s’aturaven, els cops seguien. No van deixar que conservessin ni la roba interior. A Richard, Marcus només li havia vist uns braços i un coll torrats pel sol. Ara descobria que la resta de la seva pell era rosa com la dels porquets. Els tècton van riure.

Un grapat de tècton rient era una imatge esfereïdora. Totes aquelles cares encerclant-los, blanques com llunes, mortuòriament pàl·lides, rient amb sons de corb. Els llavis dels tècton eren molt més prims que els dels anglesos. I les seves dents, sovint, tenien una pàtina groga. Assenyalaven l’entrecuix dels tres anglesos i reien. Aquells riures eren una barreja d’enveja, ironia i sarcasme a parts iguals. Reien i acompanyaven les rialles amb uns udols admiratius, com de llops cantant de nit. Els presoners es tapaven els genitals amb les mans, però els captors les apartaven perquè el motiu de l’admiració quedés ben a la vista. Al final, a força de cops, no van tenir més remei que posar-se les mans al clatell.

—Per què hem de suportar això? —va exclamar-se Richard—. Som anglesos.

—No facis bajanades —va advertir-lo William—. Treu-te la roba.

El més absurd era que Richard ja estava totalment nu a excepció d’uns mitjons de llana sostinguts a la tíbia per una lligacama d’argent. Aquelles lligacames li van costar la vida.

Les lligacames metàl·liques van convertir-se en l’objecte de desig d’un tècton, que va ajupir-se per arrabassar-les-hi. Sulfurat, Richard va replicar amb una puntada de peu al nas del lladre. Els altres tècton li van caure al damunt. Richard es va resistir. Els seus braços emergien de tant en tant de dins d’una melé de membres blanquinosos. Al cap d’uns instants de lluita va sentir-se un cruixit, un soroll de nous trencades. Era el genoll de Richard. Allò va posar fi a la seva resistència i els tècton van oblidar-se de la seva víctima, que gemegava i es retorçava com un cuc. Però ni William ni Marcus van poder auxiliar-lo: els tècton se’ls van acostar i els van deixar als peus unes peces en forma de mig ou. Recordaven les closques de les tortugues gegants dels mars del sud. L’interior servia per encabir-hi equipatge, protegit per una tela. Corretges de cuiro negre penjaven de les bandes. Marcus i William van mirar-se les closques sense saber què fer. Cops. Van lligar-se les closques a l’esquena com si fossin motxilles. Els cops van aturar-se.

Els tècton van tornar a interessar-se per Richard. Un parell observaven el genoll ferit de la mateixa manera que s’examina la pota d’un cavall.

—Posa’t dret, Richard, posa’t dret! —va cridar Marcus sense treure les mans del clatell.

—No puc! —gemegava ell—. Tinc el genoll trencat.

—Pots caminar! Has de caminar! —va insistir Marcus.

William ho va entendre i va afegir-s’hi:

—Vinga, Richard! Carrega’t una closca a l’esquena i camina!

Un tècton va treure un ganivet amb la fulla molt ampla i molt curta. Richard ho va veure.

—Estic bé! —cridava—. Em sentiu? Mai havia estat tan bé!

Què és el Congo? El Congo no és un lloc. El Congo és l’altra banda de l’univers. I entre tots els Congos possibles hi ha, certament, un Congo al servei de l’expiació. Ho va entendre Richard Craver abans de morir? Un tècton va apunyalar-lo al clatell.

Devien haver-li punxat un nervi, perquè Richard va estirar les cames i els braços, rígids com si estigués sotmès a un intens corrent elèctric, els membres tibats i garratibats. Però no es moria. Encara no. El tècton va rematar-lo amb punxades maldestres. El segon tècton recriminava la imperícia del botxí. Les contraccions de Richard van intensificar-se. Aquell cos tan voluminós sotragava amb els ulls en blanc. Van caldre dues punxades més, tres.

Després, els dos anglesos van rebre més empentes. No hi havia dubte d’on els duien els tècton: cap a l’interior de la mina. Marcus i William van baixar per l’escala, els tècton per cordes que penjaven del formiguer. Quan tots van ser a dins de la mina, dos tècton van introduir-se per un dels túnels amb el cap per davant. Uns altres tècton van ficar la closca de Marcus al mateix túnel. Amb una mímica violenta van indicar-li el que s’esperava d’ell: que avancés forat endins amb la closca pel davant, empenyent-la. Marcus no volia creure’s el que estaven a punt de fer amb ells. Va resistir-se. Mai entraria allà dins, mai. Va notar mans per tot el cos; algunes li retenien els braços, d’altres l’agafaven pel clatell, intentant que ajupís el cap. Marcus es debatia com un boig en una camisa de força. Una porra va colpejar-li els llavis. Va escopir trossos de dents i sang a la cara dels seus agressors. No hi entraria! I mentre es debatia va aparèixer ella, Amgam.

Els tècton la van rebre amb un clamor mut. Encara duia els pantalons blancs i la camisa blanca de William. Ella va apropar-se-li. Els tècton van aturar els cops, observant l’escena amb una indiferència fingida. Marcus va endevinar que la toleraven sense entusiasme. Ella era un d’ells, i al mateix temps era radicalment diferent a ells. També va veure que aquell oficial tècton alt i ferm li dedicava moltes atencions. Va aturar-la amb una mà, delicadament, i li va fer preguntes com si la conegués des de feia molts anys. El to de veu d’ell era dolç, les respostes d’ella no. Marcus mai hauria pensat que un home tècton pogués parlar amb tanta delicadesa. Dos dits d’ell encara impedien que Amgam se li apropés. Marcus va mossegar-se la llengua: ni la seva desesperada situació li va impedir adonar-se que l’oficial i Amgam feien una parella perfecta. William ajupia el cap. Davant seu hi havia la dona que havia tingut presonera nit rere nit. Una paraula seva i els tècton li arrencarien els membres un a un, a poc a poc. Però ella va ignorar-lo. Tota la seva atenció era per a Marcus.

Amgam va acaronar una galta de Marcus. Ell va notar l’escalfor d’aquella mà calenta. Per desig exprés de Marcus Garvey, no vull reproduir aquí el sentit d’allò que va dir-li, i que ell va entendre molt bé. (Per infinitament ridícul que sigui, seixanta anys més tard i després de tot plegat, continuo respectant aquest desig). Ella va fer-li un petó als llavis. A ell. I el petó públic d’Amgam era molt més que un petó. Jo crec que era un gest exactament invers a aquella mà parada que un dia rebia cartutxos de dinamita.

Els tècton van separar-los. Marcus va embravir la seva resistència. No sabia que s’enfrontava a uns artistes en l’art de domesticar esclaus. Duien una mena de porres negres molt flexibles. Van pegar-li als ronyons, uns cops increïblement dolorosos. Marcus xisclava. Feia uns grinyols estridents, de frontissa mal engreixada. Mai entraria al túnel!

Va entrar-hi. I tant que va entrar-hi!





19


Un cop incorporat a files només tenia un objectiu: mantenir-me tan lluny de l’enemic com em fos possible. La meva lògica era ben senzilla: si els alemanys podien introduir una bomba de tres-cents quilos al menjador de casa meva, què no serien capaços de fer-me si m’apropava a ells? Per desgràcia, les meves intencions i el meu destí no seguien la mateixa direcció.

I ara és possible que algú es pregunti: de debò pensa interrompre el relat justament ara, quan Marcus viu un dels pitjors tràngols, per explicar-nos les seves batalletes? Bé, doncs, la resposta és sí, ho penso fer. Per què? Perquè em dóna la gana.

Repasso les pàgines escrites fins ara i m’adono que hi ha un aspecte que no hi queda prou clar. I és comprensible que sigui així: la potència d’aquell conflicte entre l’horror i l’amor eclipsa les aspiracions amb què vaig encetar el relat. El que intento dir és que aquesta no és la història de Marcus Garvey. Ni tan sols és la història de l’amor entre Amgam i Marcus. Aquesta és la història de la història. O sigui, de l’amor de Tommy Thomson per Amgam. I si parlo de la meva estada a les trinxeres és perquè va tenir relació amb el llibre.

M’havien destinat a un regiment d’infanteria. Quan ja érem en terra francesa, esperant que ens enviessin al front, al nostre campament hi va aparèixer un oficial. Ens va fer formar davant del mar de tendes de campanya caqui i va demanar voluntaris per a l’artilleria. Vaig fer una passa. La meva idea era que l’artilleria lluitava a distància. Amb una mica de sort no veuria cap alemany en tota la guerra. Santa innocència.

El que jo no havia acabat d’entendre era que a la paraula «artilleria» s’hi sobreposava la de «voluntari». Em van convertir en observador d’artilleria. La meva funció consistia a internar-me en terra de ningú, arrossegar-me fins a algun lloc des d’on pogués observar les línies enemigues i dirigir el tir dels nostres canons. En altres paraules: tres dies després d’alçar la mà, m’arrossegava pel fang, sota la pluja i sota el nas dels alemanys.

No crec que en tota la història de l’exèrcit britànic hagi existit un Tommy més inútil que el soldat de primera Thomas Thomson. M’havia d’arrossegar carretejant un telèfon portàtil i desenrotllant cable telefònic. No cal dir que els franctiradors alemanys tenien l’imperatiu manament d’abatre els observadors d’artilleria. Per acabar d’adobar-ho, algun geni d’intendència m’havia donat un casc tres vegades més gran que el meu cap. Em ballava com una baldufa, ara caient sobre una orella ara sobre l’altra. O, encara pitjor, tapant-me els ulls com una visera massa llarga. Almenys em servia de paraigua. Durant els set dies que vaig ser al front, pràcticament no va parar de ploure. I quina pluja! Com se suposava que havia d’informar dels moviments a les trinxeres alemanyes, si amb prou feines em veia la punta dels dits quan allargava el braç?

Durant les llargues hores mortes en terra de ningú vaig tenir temps per pensar en el meu futur, si és que sobrevivia. Vaig decidir que em convertiria en un nou Doctor Flag. Per què no? Si havia estat el seu negre, res m’impedia substituir-lo. Explicaria el meu projecte a algun editor audaç. Qualsevol empresari del món editorial em fitxaria. Podríem iniciar una col·lecció nova que fes la competència a la del vell Flag. Jo escriuria tots els llibres. Sense negres.

Recordo que el matí del meu sisè dia al front va aparèixer net de núvols. No plovia i em trobava a dalt d’un petit turonet. L’alçada relativa i l’aire sec em van permetre apreciar el paisatge de la regió per primera vegada. Vaig comprovar que aquell oceà de fang només s’estenia entre les posicions angleses i alemanyes. A la rereguarda de la línia alemanya podia veure una magnífica planura francesa, verda, mullada, tacada de campanars. N’hi havia pertot arreu, escampats per la regió sencera, aquí i allà, retallant-se contra un horitzó blau. Aquells campanars eren d’una bellesa singular. Emergien com torres delicades i elegants, atreien la mirada com àncores d’ulls.

L’última cosa que m’esperava era que algú pogués desitjar cap mal a aquelles joies de l’arquitectura medieval. De cop i volta, però, un dels campanars va ensorrar-se amb un gemec de pedra. Al principi vaig pensar en un projectil perdut de la nostra artilleria. Però altres campanars van començar a caure a l’uníson. Quina escena! Resseguia l’horitzó amb els prismàtics i, tan bon punt localitzava un campanar, desapareixia entre un núvol de fum i cendra. S’ensorraven com si la terra els xuclés, la qual cosa em va fer entendre que es tractava d’explosions controlades. En altres paraules: els autors eren els alemanys, que destruïen qualsevol punt que els observadors d’artilleria enemics poguessin fer servir com a referència. Em vaig sentir difusament culpable.

No em pregunteu com, però d’alguna manera vaig establir una relació entre el meu futur com a nou Doctor Flag i la meva part de culpa en aquells anorreaments. En principi jo no tenia cap responsabilitat en el fet que els alemanys fessin volar aquelles obres d’art de pedra. Però també era innegable que la guerra estava destruint aquells campanars perquè algú, justament jo, els mirava.

M’havia deixat dur a aquella guerra com un xai a l’escorxador. I un cop enfundat en un uniforme de xai era inútil evadir la meva responsabilitat de xai. Els xais no són innocents, són idiotes. Què vaig dir un dia a Marcus Garvey? «Jo no hi hauria anat mai, al Congo». Mentida. No era possible imaginar-se una matança general més gran que aquella guerra, i al mateix cor d’Europa. El Congo no era un lloc, el Congo érem nosaltres. El dia que vaig accedir a allistar-me em vaig convertir en el Marcus Garvey que parava la mà perquè els germans Craver li posessin cartutxos encesos. Ell llançava cartutxos d’un en un, jo dirigia canons de gran calibre cap al seu objectiu. Què era pitjor, en realitat?

Vaig cosir els dos raonaments. Ho hauria d’haver entès abans. Si acceptava el meu futur com a Doctor Flag, si renunciava a la literatura per dedicar-me, simplement, a escriure fulletons, el que feia era allistar-me a les files de la resignació humana. Cada bon llibre que no escrivís seria com un campanar destruït. Vaig entendre-ho i em vaig dir: «Merda per a en Flag, jo no sóc un negre d’en Flag, jo no vull ser en Flag. El que he de fer és tornar a casa i escriure el llibre, i reescriure’l mil vegades, i mil més, si cal, fins que en surti un gran llibre».

I va ser així com vaig arribar al setè i últim dia de la meva estada al front. Mai l’oblidaré. Em trobava a l’interior d’un forat que havia fet un obús de gran calibre. Tenia forma d’embut i era més gran que una rotllana de nens de parvulari. Tornava a ploure. Em vaig encabir tant com vaig poder en el fons d’aquell cràter lunar. Al vespre es va produir un violent duel artiller entre els dos bàndols. Com que em trobava a mig camí entre les posicions angleses i les alemanyes, els projectils d’un i altre bàndol feien una paràbola just per damunt del meu cap. Hi havia una bellesa innegable en aquell espectacle pirotècnic que emulava algun fenomen natural. Quina nit més llarga. Estava sota una campana de foc i al mateix temps plovia, plovia més que mai. De les vores del plat del meu casc, desmesuradament gran, queien cascades d’aigua. Mai més no he tornat a estar tan xop com aquell dia. L’única cosa que podia fer era arraulir-me com un nen que s’amaga, abraçant-me les cames amb els braços.

No em podia moure, només podia esperar, així que em vaig entretenir pensant en ella, en Amgam. Al principi vaig intentar reconstruir-la mentalment fins a l’últim detall de la seva mà. La blancor mat de la pell, els sis dits, unes ungles que entraven extraordinàriament a la carn, fins a la primera articulació del dit. Encara em veig: arronsat com un fetus al fons d’aquell toll de fang, la roba xopa, els braços encreuats i una cortina d’aigua caient pels extrems del casc. Després vaig pensar en el clítoris d’Amgam. Marcus no n’havia fet cap referència. Com devia ser? Tan blanc com la resta de la seva pell? Per què no podia ser negre, tan negre com les ninetes dels seus ulls? Vermell? Blau? Groc? Al llibre, naturalment, no vaig parlar del clítoris d’Amgam. Massa obscè. En canvi, mentre jo pensava en el clítoris d’una dona tècton, els projectils de tota l’artilleria de l’exèrcit anglès i de l’exèrcit alemany s’encreuaven just per damunt del meu cap.

La tempesta de bombes i la de la pluja es van aturar a primera hora del matí. En el mateix instant, com si l’artilleria i la meteorologia haguessin signat un acord. Tenia els membres entumits. Les cames i els braços rígids com fustots. Es va fer un silenci general, encara més inquietant perquè es creava després d’aquell rebombori tan monstruós. Vaig començar a amoïnar-me. Valia més que tornés a les trinxeres angleses, i tan de pressa com em fos possible. Amb tota la prudència del món vaig treure el nas. Vaig veure una imatge de purgatori: una boira de color violeta i taronja que venia cap a mi.

Mai tres lletres han amagat tant d’horror: gas! A les generacions posteriors els costa d’entendre l’espant que generava el gas com a arma militar. Gas!

Em vaig posar la màscara, però les gomes m’ajustaven malament al clatell. Vaig sortir del forat arrossegant-me amb colzes i genolls. Però no vaig poder anar gaire lluny. A uns cent metres, avançant rere el gas, vaig veure milers de figures que s’apropaven. Alemanys. Avançaven cap a les trinxeres angleses. O sigui, cap a mi.

Fins i tot ara, tant de temps després, algunes nits encara somio en aquell matí francès. Per darrere del gas, els oficials alemanys feien servir xiulets per esperonar la seva infanteria. També recordo aquell idioma punxegut, farcit de renecs i espetecs. Duien uns uniformes verds, bruts de fang, i unes baionetes llarguíssimes. Els seus cascos eren molt més compactes que els nostres, que més aviat semblaven orinals de joguina. Les seves màscares tenien uns enormes vidres rodons. Els cascos i les màscares els cobrien el cap i els convertien en una mena de criatures més properes als insectes que als humans. Eren alemanys de la mateixa manera que haurien pogut ser marcians.

Se’m van entelar els vidres. Estava aterrit. Si em quedava em matarien els alemanys. I si retrocedia el més segur era que, en la confusió, em tirotegessin els nostres, en aquell sector una brigada d’irlandesos. Per acabar-ho d’adobar, uns dies abans havia esclatat la rebel·lió irlandesa, i tothom dubtava de la fidelitat d’aquella brigada. (Després vaig saber que havien mantingut les posicions amb un coratge digne d’alguna causa superior). Desesperat, vaig optar per tornar al fons del cràter. M’amagaria, em faria el mort. Però no vaig preveure que el gas té tendència a arrapar-se a les concavitats del terreny. Horroritzat, vaig veure com al fons del forat s’hi instal·lava una gran bombolla de gas, mig taronja i mig violeta. Jo hi estava submergit, de fet. Tenia la màscara mal col·locada. Em ballava sobre la cara com el casc damunt del cap. Vaig mirar amunt, un segon, i la superfície del món se’m va aparèixer amb la perspectiva d’un peix. Una onada d’alemanys superava la meva posició. Veia les seves botes i les seves cames. Alguns fins i tot s’aturaven, feien servir la part superior del cràter per amagar-se del foc anglès, però els oficials els impel·lien a seguir endavant. Van venir més alemanys, més i més. No sabia que al món hi poguessin haver tants alemanys. Què podia fer? Si em quedava cargolat allà sota, el gas acabaria amb mi en pocs minuts. Però si em movia els alemanys em descobririen. No vaig fer res, vaig enterrar el cap sota terra com un estruç. Em notava els ulls inflats com patates. Llàgrimes vermelles van lliscar per damunt dels vidres de la màscara, i vaig comprendre que plorava sang. Vaig excavar amb les mans. Em vaig introduir una mica més en aquella terra tova i humida. Feia com si nedés, submergint-me. Al principi em deia que actuava així per camuflar-me millor dels alemanys. Bé, crec que vaig reaccionar d’aquella manera simplement perquè era l’única cosa que podia fer.

I va ser aquí on van començar els miratges tòxics. Un instructor ens havia advertit que l’absorció de gas bloquejava l’accés de l’oxigen al cervell i que allò provocava deliris. Jo sabia que el que veia eren al·lucinacions, però no per això eren menys realistes.

La terra es liquava. Al principi era un oceà d’aquells horribles colors taronja i violeta, sí, però la fusió de tots dos colors va transformar-se en un verd molt fosc, també molt dolç. La meva màscara antigàs em permetia veure-hi en aquell món aquàtic. Però no tenia aire. Vaig pensar que almenys moriria gaudint de tota aquella bellesa. I quan ja m’ofegava, quan els pulmons estaven a punt d’explotar, una figura va dibuixar-se davant meu. Al principi va ser una espurna blanca, molt per sota del meu cos, que ascendia des de la negror d’unes profunditats inimaginables. Era ella.

Els nostres cossos s’apropaven a través d’aquell món líquid, lleuger i verdós, amb una lentitud exasperant. Era ella, sí. Però el gas inhalat feia que els seus contorns fossin més vívids del que ho havien estat en qualsevol dels meus esforços d’imaginació narrativa. Vaig veure, per exemple, que tenia un cap en forma de pera, amb el front increïblement ample. Aquell front hauria hagut de contradir els meus criteris estètics, per exagerat, però no em desagradava. Somreia, i a les galtes se li dibuixaven petites onades de pell.

Vaig estirar una mà al fons, cap a ella. Ella també va moure una mà cap a mi, cap amunt. Aquell gest, tan simple, em va fer immensament feliç. Els nostres dits ja eren molt a prop. No vam arribar a tocar-nos. L’única cosa que puc dir és que si ens haguéssim tocat ara no escriuria tot això.

Imaginem-nos, ara, una mena d’allau a la inversa, una força natural que en lloc d’arrossegar-nos ens xuclés. Notava com si unes alicates de ferro m’haguessin capturat els turmells i m’estiressin, separant-me d’Amgam. He de concloure que aquelles alicates em van tornar a la vida.

Mai havia estat tan a prop de l’intangible. Sé el que dic. Com puc defensar, amb un mínim d’autoestima, que un dels moments culminants de la meva existència va ser el producte d’una al·lucinació causada per gasos militars? Doncs és així.

El següent record que tinc és una sensació infinitament més banal, també anòmala: despertar sense obrir els ulls. No podia. Un gran embenatge em cobria la cara. Vaig inspirar amb força i els pulmons se’m van omplir d’una barreja d’èter i menta. Un hospital, vaig intuir. I si notava olors tan delicades havia de ser un hospital prou allunyat del front. Devia haver estat inconscient dies sencers. Vaig posar-me les mans a la cara, per reflex. Em va aturar una veu de dona, que amb un crit salvatge em va advertir:

—No ho faci! No es tregui les benes dels ulls o es quedarà cec per sempre!

Vaig obeir. Dues veus més es van incorporar a la conversa, les de dos metges molt encuriosits pel meu cas.

—Hauria de ser mort —va explicar-me un d’ells—. Per això ens interessa tant.

Jo m’alegrava que la meva vida també els hagués interessat prou per salvar-la. De les meves ferides només sabien que havien estat causades en un sector del front mortificat pel gas. Algú com jo, situat tant a l’avantguarda, hauria d’estar més mort que un bacallà al desert. Després d’un extens interrogatori van deduir que m’havia salvat gràcies a l’asma que patia: l’asma va fer que consumís menys aire del que és normal, i allò va evitar una mort segura.

—Asma! —va concloure el segon metge—. Com pot ser que enviïn asmàtics al front?

—Això mateix vaig dir-los a l’oficina de reclutament —vaig excusar-me—. Però no em van fer cas.

—Per a vostè la guerra s’ha acabat —van dictaminar.

I se’n van anar.

Pel que fa a les circumstàncies de la meva salvació, ningú va poder donar-me’n detalls. Metges i infermeres només sabien que havia arribat fins als seus dominis. Durant la meva inconsciència m’havien traslladat des d’algun post de primers auxilis a un hospital de campanya, i des d’allà fins aquell balneari. M’era impossible seguir el rastre del meu salvador.

Qui m’havia estirat pels turmells? Aneu a saber. Sempre he volgut creure que va ser un alemany. Que algú em salvés la vida amb tanta generositat i en contra dels interessos de la seva pàtria seria la prova irrefutable d’una cosa, d’una sola cosa, però molt important: que en aquell camp de batalla on s’enfrontaven milions de combatents hi havia, almenys, un home.





20


Uns mesos després que aquell carter en bicicleta em lliurés la notificació de reclutament, tornava a ser al mateix lloc on l’havia rebut: assegut davant les ruïnes de la dispesa. En conjunt continuava igual que l’havia deixat, derruïda amb aquella forma d’acordió de pedra. Les autoritats havien establert un cordó policial en tot el perímetre per descoratjar els saquejadors. Res més.

Per què tornava a les ruïnes de la dispesa? Per una nostàlgia inútil, suposo, o per tal de començar a orientar-me en la meva nova vida. Em vaig asseure damunt la maleta. M’hi vaig estar una estona, mirant-me la casa i jugant amb els dits i els records, fins que em vaig adonar que en una columna d’enderrocs algú hi havia adherit una nota. Hi deia això:

Hola Tommy. Si llegeixes això és perquè ets biu i tots ens alegrem molt i molt que siguis biu i no siguis mort. La Mariantunieta també se n’alegra, tu juru. Bé, potser estàs mutilat i et falta un bras, o tots dos. O una cama, o totes dues. O totes dues cames i tots dos brassos, perquè a la guerra la gent disparava moltes explosions. A nosaltres i a la Mariantunieta tant ens fa el que et falti, que u sàpigues. Potser tan essplotat els dos ulls i estàs cec. Si és així, fes que algú et llegeixi aquesta nota, perquè és meva.

Ara bibim en un altre lloc. Tu dic a les meves cartes al teu regiment però tu no em contestes i el teu regiment em diu que tu ja no ets del teu regiment perquè tas presentat voluntari per l’artilleria i que no poden dir-me on és l’artilleria per seguretat, (l’artilleria nostra o la dels alemanys, això no u entenc).

Si llegeixes aquesta nota tu no et moguis. Tu seu i espera. Tu seu i espera. Que seguis, collons.

El teu bon amic i compatriota de dispesa:

MacMahon



No vaig tenir temps d’obeir. Rere meu vaig sentir una veu més que coneguda:

—Tommy!

M’estalviaré d’explicar les efusions mútues. MacMahon era molt sentimental i es va posar a plorar, i, quan em va dir que des que havia penjat la nota venia cada dia puntualment a veure si jo hi era, a mi també em va venir la plorera, i com que tots dos ploràvem ens vam abraçar, i saber-nos junts i plorant va fer que encara ploréssim més. Deixem-ho aquí.

Tant sí com no es va encaparrar a dur-me la maleta. Mentre fèiem el viatge fins a la nova dispesa em va explicar tot el que havia passat durant la meva absència.

Per una vegada l’esperit previsor de la Pinkerton havia servit d’alguna cosa. L’assegurança de la casa que tenia contractada des de feia dècades havia cobert totes les pèrdues. I molt més: com que era una de les primeres cases angleses afectada per un bombardeig, la companyia va aprofitar-ho per fer una campanya de publicitat lluint patriotisme. El president de l’asseguradora es va fer un grapat de fotos amb la senyora Pinkerton mentre li lliurava un xec. I era una quantitat realment suculenta. Amb la suma obtinguda, i aprofitant que la guerra havia devaluat el preu dels immobles, va poder comprar-se una altra dispesa.

—Aquestes són les bones notícies —va dir MacMahon.

—Vol dir que n’hi ha de dolentes?

MacMahon va passar de l’eufòria a la depressió en mig parpelleig. Amb dos dits es va prémer la part superior del nas en un intent de contenir les llàgrimes. MacMahon tenia uns dits molt grossos i uns canells gruixuts. Aquelles mans tan virils no estaven fetes per plorar. I allò convertia el plor de MacMahon en un fenomen encara més trist.

Vaig endevinar-ne el motiu:

—La Mary? La seva dona? Tan malalta estava? No pot ser! —vaig exclamar.

MacMahon va assentir amb el cap, sense mirar-me, i va dir:

—La grip. —Vaig empassar saliva. No sabia què dir—. Va ser fulminant —va explicar-se MacMahon—. Tot va passar molt poc després que l’exèrcit se t’endugués. Per sort la Rose em va permetre que fes venir la canalla a la dispesa.

—Qui és la Rose?

Havíem arribat a l’edifici de la nova dispesa. Es trobava al mateix barri i tenia en comú amb l’anterior edifici el fet de ser un gegant entre nans. Però si l’antic lluïa una bellesa de panteó, el nou supurava una alegria de pagès, com si fos una immensa granja transportada a un nucli urbà. Era al revés, de fet, perquè es tractava d’una hisenda rural més antiga que el barri. Les terres que un dia s’havien dedicat als conreus estaven ara ocupades per casetes obreres. L’única reminiscència del passat agrícola era un jardinet que voltava tot el perímetre de la casa. Allò actuava com un cinturó verd, enmig d’un barri tan populós.

Un cop dins, la primera persona amb qui vaig ensopegar va ser una dona de l’edat de MacMahon. Duia un vestit blau estampat amb flors de colors. Una dona que vesteix amb tanta elegància, tanta modèstia i tan bon gust, sempre desperta algun afecte. Tot i així, només li vaig dedicar una ullada ràpida, perquè jo qui buscava era la senyora Pinkerton. Mal que em pesés, havia d’agrair-li que m’obrís les portes de la seva dispesa. Però MacMahon, que venia immediatament rere meu, va advertir-me:

—La Rose.

I la dona va dir:

—Benvingut a casa, Tommy.

La topada entre els meus records i aquella veu em van crear una gran confusió.

—Senyora Pinkerton! —vaig exclamar-me.

—Senyora MacMahon —va corregir-me ella mateixa.

Ni me’n recordava, que la senyora Pinkerton —rebatejada MacMahon després del matrimoni— es deia Rose. Vaig mirar el senyor MacMahon, que fent un orgullós assentiment amb el cap corroborava aquella notícia revolucionària. Ell va apropar-se-li i li va fer un petó a la galta. Jo mai havia vist un petó tan púdic i alhora tan apassionat. M’havia quedat amb la boca oberta. En aquell moment no me l’haurien pogut tancar ni amb l’ajut d’unes tenalles.

—La felicito, senyora MacMahon —vaig quequejar al final.

—Gràcies, Tommy —va dir ella.

Es miraven com només dos amants es poden mirar. Com només el senyor MacMahon i la senyora MacMahon es podien mirar.

L’amor havia transformat la senyora Pinkerton. El canvi anava més enllà del vestuari i del pentinat, molt més enllà. Era una altra persona. Només algú com el senyor MacMahon podia aconseguir aquella gesta. Em vaig desinflar tant que vaig haver de seure en una cadira. Seia i els contemplava, bocabadat. La senyora MacMahon s’estimava el senyor MacMahon. El senyor MacMahon s’estimava la senyora MacMahon. No calia donar-hi més voltes.

Vull remarcar aquell instant. Tenia el matrimoni MacMahon davant meu, de perfil, mirant-se com dos pardalets beneits, i allò no era un fet secundari. Ben al contrari. Vaig intuir, vaig sospitar, que Tommy Thomson feia temps que havia perdut el nord, que s’estava deixant guiar per un malentès, un malentès tan gran que les mateixes proporcions li impedien descobrir-lo. Tampoc calia ser un geni per adonar-se de la contradicció bàsica entre un Thomson i un MacMahon. A mi l’amor em duia al centre del planeta terra, mentre que ell l’havia trobat al menjador de casa.

En qualsevol cas, no se’m van permetre gaires reflexions, perquè per la porta va aparèixer una tribu de nans vermells. Eren els fills de MacMahon, set, vuit, potser nou, tots iguals. Els nens duien pantalonets curts i les nenes faldilletes. Tots eren tan pèl-rojos com el seu pare, tots tenien els cabells curts com un raspall, tots lluïen milers de pigues en unes cares rodones com taronges. I tots, nens o nenes, tenien els colzes i els genolls plens de crostes. Em van començar a torturar amb uns pals de fusta, amb els quals intentaven punxar-me sota l’aixella i als turmells. La meva salvadora (qui m’ho havia de dir) va ser la senyora MacMahon. L’obeïen com a una mama oca. Els va fer formar en honor meu, per edats. Cadascun era dos dits més alt que el següent.

—Aquest és el senyor Thomson —va anunciar—. Saludem-lo.

—Hola, senyor Thomson! —van dir amb una sola veu.

—I a partir d’ara viurà amb nosaltres. Donem-li la benvinguda.

—Benvingut sigui, senyor Thomson!

Acte seguit la senyora MacMahon i els nens se’n van anar cap al jardí. No era gens estrany que aquella dona, que tota la vida havia volgut ser institutriu, fos tan feliç en el seu nou paper de mare de família nombrosa. El senyor MacMahon em va dur amb ell:

—Tommy, noi, vine amb mi —va dir-me—, vull ensenyar-te la casa. I que coneguis algú.

MacMahon em va mostrar tota la casa i finalment em va dur a la sala d’estar dels dispesers. Abans d’obrir la porta va comentar en un to de guia turístic:

—Ara coneixeràs el senyor Modepà.

—Modepà?

En lloc de contestar-me, el senyor MacMahon va obrir la porta. Era una habitació molt gran, mig biblioteca mig sala d’estar. Assegut en una butaca, llegint una revista il·lustrada, hi havia un home de raça negra. En veure’ns es va aixecar com si un dimoni li hagués punxat el cul. Jo vaig sospitar immediatament d’aquell acte reflex, i de com es quadrava militarment. Vam encaixar. Unes protuberàncies grogues en forma de cucs li solcaven el blanc dels ulls. Allò parlava amb més claredat de la història mèdica del seu cos que qualsevol expedient clínic. MacMahon em va dir:

—No entén l’anglès. —I dirigint-se al senyor Modepà i assenyalant-me amb el dit cridava—: Tommy! Tooommyyy! Ho has entès? Es diu Tooommyyy!

MacMahon era d’aquells individus que creuen que poden suplir les mancances lingüístiques dels estrangers cridant. El volum dels seus brams era directament proporcional al desconeixement idiomàtic dels seus interlocutors, i sentint-lo vaig arribar a la conclusió que el senyor Modepà no en tenia ni idea, d’anglès. El senyor Modepà va somriure.

—El pobre noi només parla francès —va excusar-lo MacMahon.

Tot i així, em vaig endur el senyor MacMahon uns metres més enllà per preguntar-li confidencialment a cau d’orella:

—D’on l’ha tret?

—Del mateix lloc que a tu —va ser la sorprenent resposta—. Com ja t’he dit, cada dia anava a les ruïnes de la dispesa per mirar si hi eres. Un dia el vaig veure assegut just on t’he trobat a tu. Me li vaig adreçar, però no ens vam entendre. Només repetia el seu nom: Modepà, Modepà. L’endemà vaig tornar a les ruïnes i encara hi era. I l’endemà. I l’altre. I al final em va fer tanta llàstima que no vaig poder evitar endur-me’l a casa.

—Així? Sense saber ni qui era?

—Doncs sí.

Poc després que em desmobilitzessin havia passat un cas molt sorollós. Va córrer la brama que la flota alemanya sortia dels seus ports en formació de batalla i un comboi que duia un regiment de senegalesos havia hagut de refugiar-se a la costa anglesa. Els tiradors senegalesos van ser confinats en magatzems, a l’espera que passés el perill i poguessin dur-los al continent. Però aneu a saber com, van assabentar-se que unes setmanes abans un altre regiment africà havia estat anihilat. Van desertar en massa. Els senegalesos fugitius eren més de mil, es va iniciar una cacera humana a gran escala. En la seva esbojarrada fugida alguns van arribar fins als carrers de Londres. Als diaris es van publicar delirants fotografies de bobbys anglesos perseguint tiradors senegalesos. Vaig recordar el cas a MacMahon.

—Bé, és possible —va ser la seva resposta, molt passiva.

—Que no ho entén? —vaig dir—. En aquest cas estem amagant un desertor. I això és un delicte greu, molt greu.

Però amb una mà cansada, MacMahon va espolsar l’aire:

—Tot s’arreglarà, ja ho veuràs. Aquesta guerra s’acabarà algun dia, i aquell dia no hi haurà herois ni desertors, només vius i morts. En aquesta casa el senyor Modepà no és un desertor. És el jardiner.





21


Mai hauria imaginat que pogués existir un lloc tan fosc, tan estret, tan llarg. Feia hores i hores que avançaven com una caravana de talps. Al principi s’havien mogut per un subsòl terrenc i tou. Les arrels més profundes dels arbres encara apareixien pel sostre del túnel, com naps peluts que li fuetejaven la cara. Després la terra va ser substituïda per una pedra de consistència granítica, dura, massa profunda perquè hi arribés la vida.

La galeria era terroríficament angosta. Les parets se li arrapaven com una segona pell. El seu cos sovint topava amb petites arestes que li esgarrapaven la carn com claus de pedra. Ni tan sols podia alçar el cap o girar el coll. L’únic que li estava permès era empènyer la closca amb totes dues mans. Endavant, sempre endavant. Ara entenia la utilitat d’aquelles closques. Encaixaven com projectils en l’ànima d’un canó. I la seva forma ovalada era òptima per progressar en les estretors d’un túnel. No veia res, res.

De vegades, quan la galeria s’eixamplava uns centímetres, les parets s’il·luminaven amb una tètrica resplendor verda que provenia de les llanternes que duien els tècton.

Va perdre la noció del temps. No sabia quant feia que empenyia la closca davant seu sense pausa ni descans. Si disminuïa el ritme, la closca de William, per darrere, amenaçava de trencar-li els peus. El túnel els duia cap avall. Per bé que feien moltes giragonses, era obvi que seguien una ruta en descens. Tenia els canells i els turmells desmanegats. Els colzes i els genolls en carn viva, com si els hi haguessin rosegat cucs carnívors. I la calor. L’aire s’havia fet més dens i la temperatura augmentava. Era una escalfor sense centre, homogènia, que els xuclava l’aire i els fonia la carn.

Més que el dolor o el cansament, allò que el mortificava era l’angoixa. Respirava com un peix fora de l’aigua. Tenia la sensació que en qualsevol moment el cor li explotaria com una bomba. No podia més. Va aturar-se.

—Tira! —va cridar William desesperadament rere seu—. Quan t’atures em piquen els dits dels peus amb les porres!

Van seguir. Era obvi que baixaven en espiral. En cert moment va sentir uns gemecs. Eren de William.

—Estàs bé? —va dir Marcus, a les fosques, per dir alguna cosa.

—Bé? —la veu de William era el plor d’un xai. I va afegir, amb les vocals trencades—: Només fa uns mesos era a la mansió del meu pare. Ara sóc en una esquerda on no hi cabria ni un llangardaix. He perdut una mina d’or, en Richard és mort i em duen a l’infern. Com vols que estigui bé?

No podien saber quan s’acabaria aquella tortura. Marcus va notar que, davant seu, un peu tècton donava cops a la seva closca per fer-lo callar. Encara va dir, xiuxiuejant:

—No ens mataran. Abans que entréssim al túnel he vist que omplien les closques amb coses del campament i de la clariana. Deuen ser mostres que duen a casa seva. Ens necessiten per transportar-les —se li va escapar un gemec irònic—: vés a saber, potser nosaltres també som part del mostrari.

Però William plorava. Plorava tant que Marcus no estava gens segur d’haver-lo sentit. Durant una llarga estona, hores i hores, encara li van arribar els plors infantils de William. També sentia els renecs dels tècton, que punxaven els peus de William per tal d’esperonar-lo. Van continuar el descens. Més i més endins, més i més al fons. Marcus es va desmaiar, o mig desmaiar. Però fins i tot amb la consciència perduda empenyia la closca. Va empènyer i empènyer. Després, una ordre d’alto. Era un repòs momentani? El descans nocturn? Impossible saber-ho. Va endormiscar-se, amb els braços encara estirats. No podia fer-ho en una altra postura: la galeria era massa estreta per permetre-li cap moviment.

Minuts després, potser hores, va despertar-lo un xiscle de William, agudíssim. Els tècton devien haver-lo punxat altra vegada, perquè Marcus va notar que la closca de William li empenyia els peus. I la marxa va reiniciar-se.

Tenia gana. Però la set era pitjor que la gana, i l’escalfor de les pedres reforçava el patiment. Es moria de set. Marcus va arribar a l’extrem d’arrencar-se les crostes de les celles perquè li ragés sang del front i així poder-la llepar. «Pensa, Marcus, pensa», va dir-se, «si tens tanta gana i tanta set, i hem fet una pausa, és que fa més d’un dia que t’arrossegues». La seva situació era tan desesperada que no hi perdia res apostant per l’optimisme: va concloure que no podrien seguir d’aquella manera eternament. Ni tan sols els tècton, que no empenyien closques i estaven protegits amb les seves armadures, ho suportarien gaire temps.

Va sentir que un dels tècton feia un crit, i semblava un crit dirigit a ell. Però no era una ordre d’alto (la caravana seguia movent-se) ni una amenaça, ni semblava un insult gratuït. De què l’estava avisant, doncs? No ho va entendre fins que va adonar-se que la llanterna verda projectava un raig al sostre. Va alçar els ulls, sense deixar d’empènyer, i per a sorpresa seva va veure una mena de pa àrab, pla i rodó, enganxat al sostre. Els tècton que el precedien l’havien deixat allà. Era una llesca prou fina perquè la closca, tot i que s’encaixava al passadís, hi passés sense arrossegar-la.

Hi havia dues peces, en va agafar una i va fer un crit:

—William! El sostre!

Va sentir els plors de William, ara d’alegria. Al sostre encara hi van aparèixer més coses. Una mena de fulles d’enciam, dues. El pa tenia gust de mill; les fulles contenien una gran quantitat de líquid, xuclar-les calmava la set. Estaven tan assedegats que William va rebre la fulla amb tant o més goig que el pa. De tota manera, Marcus era prou llest per veure-hi la part dolenta: si els alimentaven era perquè tenien previst un trajecte llarg, molt llarg.

Van menjar i beure sense aturar-se. Potser feia dos dies que reptaven pel túnel. Només dos? Els van donar pa i fulles una altra vegada. No eren aliments prou sòlids. Defallien. Però de cop i volta, quan els seus cossos ja s’estaven convertint en serps, van desembocar en un eixamplament de la pedra. Dels llavis de Marcus es va escapar un mugit d’alegria. Havien anat a parar a una bombolla d’aire. Un lloc on canviar de postura, on relaxar els músculs! Reia com un boig. I al mateix temps s’adonava que el motiu de tota aquella alegria, de tota aquella felicitat, era un espai que no devia fer ni dos metres cúbics.

Rere de Marcus va aparèixer la closca de William, i rere la closca el mateix William. Els tècton que havien entrat abans de Marcus van amenaçar-los amb crits i porres. Van fer jeure els anglesos amb les mans al clatell, ben visibles. De seguida van entrar els dos tècton que tancaven la caravana.

Eren a dins d’una campana de pedra. Sis cossos, en total, compartint el cau d’una guineu, espatlla contra espatlla. Marcus no hauria dit mai que hi pogués cabre tanta gent en tan poc espai. N’hauria tingut prou d’estirar un braç per tocar el tècton més allunyat d’ell. Però ara, després de dies sencers arrossegant-se per una xemeneia subterrània, se sentia com si hagués entrat en un saló de ball. Els tècton coneixien bé aquell medi. Eren molt hàbils distenent-se en un àmbit tan angoixosament limitat. El silenci de la pedra estava puntuat per una remor de carn que feia pensar en cordes nàutiques mullades i tibades. Movien el coll sobre el seu eix i feien estiraments musculars amb un rigor pautat, lentament, girant els membres com flors que s’obrissin. I, de passada, així es desprenia bona part de la crosta de terra adherida a les armadures blanques, ara cobertes d’una capa ocre.

Aquella pausa va oferir-los uns minuts per reflexionar. Tot allò no podia ser real. Però ho era. Hi havia dues llanternes, cadascuna farcida d’aquells cuquets luminiscents, que projectaven una tènue llum verda sobre la pedra i els cossos. William era reu d’una apatia mortal. Poseu un tauró en una peixera: a aquesta condició havia quedat reduït William Craver. Dins seu encara habitava alguna mena de vida, però en estat latent. Marcus va intentar animar-lo. Impossible. A la primera paraula, un tècton va colpejar-lo als llavis amb una d’aquelles porres criminals. William va girar el coll, va mirar-lo als ulls. A Marcus li va fer por el que va veure. Dues galtes com dos embuts, xuclades; uns ulls d’animal dissecat que no parpellejaven. I uns llavis amb esquerdes que semblaven talls de destral.

William va parlar amb una veu que no era la seva. Com si ja fos mort i s’estigués comunicant amb el món a través d’un espiritista. Per aquells llavis trencats, xiulada, va filtrar-se una única paraula:

—Xampany.

Tres jornades després. (És un càlcul que vaig fer jo mateix basant-me en les pauses de la caravana. Marcus assegurava que durant tota la marxa va ser absolutament incapaç de calcular el pas del temps). El budell de pedra per on s’arrossegaven va començar a engreixar-se. El sostre s’anava elevant, els laterals de la galeria ja no els raspaven les costelles. De tota manera les dificultats que havien d’afrontar no eren menors. En primer lloc, la geografia. Ara el passadís feia molta més baixada, amb pendents de fins a quaranta graus. Durant llargues estones avançaven gairebé cap per avall. La sang se’ls acumulava al cervell, cosa que va provocar-los deliris espectrals. Marcus veia uns follets lluminosos que traspassaven la roca, com petites ànimes en forma de flamarada de misto, de color verd (per les llanternes dels tècton, hem de suposar). Els follets traspassaven la roca com els nostres fantasmes les parets i saludaven alegrement els viatgers subterranis. Aquella febre tenia la seva part perillosa. Abstret, amb l’enteniment embafat de sang, la closca de William sovint li lliscava de les mans i s’estavellava contra els turmells de Marcus. Eren closques feixugues i farcides d’equipatge, d’un pes compacte. Al seu torn, Marcus tenia pànic que li passés el mateix. No volia ni imaginar-se les represàlies del tècton que el precedia.

Després, l’escalfor. Podia dubtar-se de si viatjaven cap a l’interior de la terra o en direcció al sol. Marcus tenia la sensació que respirava cendra calenta. Estava segur que el fetge i els ronyons se li fondrien. Però tot el que podia fer era empènyer la closca i callar.

El sostre guanyava una mica d’alçada cada dia. Per a les pauses, ara, els tècton escollien eixamplaments, cavitats on almenys poguessin seure. Els vigilaven. Els tècton dormien però feien relleus. Sempre n’hi havia algun de despert fent de sentinella. Marcus s’havia fixat en un dels tècton. Tenia les parpelles gruixudes dels idiotes. També era, amb diferència, el més corpulent dels quatre, gran com un goril·la. Mentre eren a la part més estreta del túnel sempre havia estat a l’avantguarda de la caravana. El seu casc i les espatlles reforçades de l’armadura feien que polís arestes, com una mena de broca humana. Sovint repartia alguna bastonada. Però d’una forma erràtica, imprevisible, més que res per demostrar que allà manava ell. Precisament aquella violència cega era el que posava en evidència l’esterilitat mental de l’individu. Quan tots els altres tècton dormien, quan es quedava sol amb els dos humans, mai estava segur de controlar la situació. Ni tan sols amb la porra a la mà. Els mirava per torns, girant el cap de l’un a l’altre amb els moviments obsessius d’una gallina.

Durant el seu torn de guàrdia aprofitaven per parlar amb un fil de veu.

—He ficat la mà a dins de la meva closca i només hi amaguen foteses —va xiuxiuejar William—. És increïble. Els interessen objectes completament ridículs, estem carregant un equipatge absurd. Fixa’t en aquest malparit. —Es referia al tècton goril·la, que duia un crucifix penjant de la cintura—. Aquesta creu de ferro era d’en Richard —va seguir William—. I ell la fa servir com si fos una espasa. Són una raça criminal.

—No ho tornis a fer —va dir Marcus, interrompent-lo.

—Que no ho faci? El què?

—Remenar les closques. Pensa en aquell negre.

—Quin negre? —va preguntar William, sense entendre res.

—El que mirava l’ampolla de formol amb un escarabat a dins. —I va insistir—: No regiris la closca.

El tècton va exigir silenci amb un grunyit amenaçador. Tenien sort que d’aquells quatre n’hi hagués un de tan idiota, perquè els últims dies els vigilaven amb més circumspecció. L’increment de la custòdia anava en paral·lel amb les possibilitats del terreny. Ara, a estones, fins i tot podien posar-se drets. Les jornades següents van convertir-se en un resum de la prehistòria de l’ésser humà: cada dia podien alçar-se una mica més, com homínids avançant cap al bipedisme. Pel que feia a la gruta que els envoltava, Marcus va comparar el paisatge d’aquella etapa amb l’interior d’una balena. Sota els peus fins i tot apareixien uns esglaons, que feien pensar en les costelles d’un cetaci. Baixaven i baixaven, ara sense voltes en espiral.

—No ho notes? —va dir Marcus.

—Què vols dir? —va dir William, irascible.

—No fa tanta xafogor.

Era veritat. Durant les últimes vint-i-quatre hores (una altra aproximació) la temperatura havia baixat uns quants graus. Allò no tenia lògica. Segons William, molt més culte, l’augment de la fondària hauria hagut de ser proporcional al de l’escalfor. Els esgarrifava pensar en els milers i milers de tones de roca que ja hi devia haver sobre els seus caps. Però la temperatura, contra tota lògica, descendia.

Des que l’espai els ho permetia, William i Marcus dormien com gossos polars, amb el cos de l’un recargolat en el de l’altre. En aquell món subterrani on només existia la nit, les hores de son eren la nit, i William i Marcus s’abraçaven com si convertissin el cos de l’altre en un llençol infantil que els protegia de tots els terrors. Era la fraternitat dels reus, per a qui la proximitat de la mort neteja memòries i misèries. Una nit Marcus va sentir que William parlava. No estava gens segur si volia dir-li alguna cosa o si només parlava en somnis. Deia:

—I el Congo va ser idea meva…, meva…, meva…

En boca de William Craver aquell enunciat era senzillament increïble. I Marcus va pensar que alguna cosa bona havia de tenir l’infern, o el camí a l’infern, si era capaç d’apropar algú com William Craver al gènere humà.

L’endemà van despertar-los a puntades de peu. Van ordenar-los que deixessin d’empènyer les closques i que se les carreguessin a l’esquena. L’espai, que s’ampliava dia a dia, ja ho permetia. S’havien posat drets, i Marcus va pensar que era un bon motiu per fer un regal al seu company.

Mentre s’estaven ajustant aquelles enormes closques a l’esquena, Marcus va entretenir-se observant el camí que seguirien. Ara les llanternes de cucs demostraven la seva utilitat. Com més espai hi havia, més llum reflectien les parets. I en cert moment, davant seu, aquell tub de pedra va aturar-se davant d’una paret on s’obrien cinc, sis, potser set forats.

—Fixem-nos en la ruta que escolliran —va xiuxiuejar Marcus.

William rebufava:

—Per què vols que m’hi fixi? No tornarem mai —va gemegar—. Déu meu, Déu meu!, la teva closca pesa tant com la meva? Fins on volen que arribem, amb això a l’esquena?

Els tècton van interrompre la conversa a cops de porra. No els permetien parlar, però la particular duresa d’aquells cops els deia que a partir d’aquell dia estaria absolutament prohibit obrir la boca. Marcus va dirigir una mirada a William, una mirada que deia: mira’m la mà i no hi treguis els ulls del damunt.

Marcus anava davant de William. Caminava amb el puny dret tancat. Quan ho va creure oportú va obrir-lo, un instant fugaç, el temps just perquè William hi pogués veure cinc bales. Feia ben poc que les havia pispat de l’interior de la seva closca, en contra dels seus propis consells. Allò va fer que William recuperés l’esperança. També va tenir altres conseqüències.

William Craver no podia deixar de ser William Craver. En realitat, durant aquell breu interludi, no havia estat un home millor. Simplement no havia estat un home. Però ara apareixia un element imprevist: cinc bales de revòlver.

Decidint-se amb una velocitat admirable, William va fer un d’aquells actes típics d’ell, audaços, imprevisibles, aparentment absurds, perquè no s’entenia quins beneficis en podia treure. Va picar amb el pit contra la closca que Marcus carregava a l’esquena i el va desequilibrar. Fingia un accident, era una excusa per apropar-se discretament a la mà de Marcus. Tot va anar molt de pressa. William forçava els dits tancats de Marcus amb els seus. Els tècton cridaven, indignats amb unes criatures tan maldestres que ensopegaven fins i tot quan podien caminar sense dificultats. Marcus va notar els dits de William burxant-li la mà. Què podia fer? Els tècton trigarien dos segons, tres, com a màxim, a adonar-se dels motius reals de l’ensopegada. Veurien les bales robades, la seva última possibilitat. I William hi insistia. Era un xantatge suïcida. Si els descobrien tots dos patirien represàlies. Però a William no li importaven les conseqüències. Així era William Craver: provocava un risc general i treia un benefici dels esforços que els altres feien per evitar la catàstrofe. A la junta del banc havia emprat una estratègia semblant, però li havia fallat alguna cosa. Ara se’n va sortir.

Marcus no va tenir més remei que obrir els dits. Les bales van canviar de propietari. I l’únic que li quedava era una pregunta desesperada: per què, per què, per què?

A l’hora de dormir William va abraçar-lo com les nits anteriors. Però ara s’apropava a ell per impartir-li una ordre. Va obrir els seus llavis a dins de l’orella de Marcus i va manar-li asprament:

—Ara ens cal un revòlver. Busca’l!

Marcus no se’n sabia avenir. William no solament s’apropiava de la munició, sinó que a més li exigia que arrisqués la vida remenant l’interior de les closques.

Quan els tècton van cobrir amb draps totes les llanternes menys una, el cos de William va separar-se del de Marcus. Un pam, dos pams, tres pams. I va adormir-se amb el puny tancat.





22


El paisatge subterrani se’ls apareixia amb una bellesa morta i opaca. També amb un vigor desmesurat, grandiloqüent. Era com viure el somni d’un boig a través dels seus propis ulls. Ja no tenien cap sostre al damunt. La llum verda no aconseguia projectar-se fins aquell sostre de pedra, cada vegada més lluny dels seus caps, més i més amunt. Van endinsar-se per un coll que serpentejava, sempre en descens. Avançaven per una sendera que no feia ni un pam d’ample; a l’esquerra, fregant-los l’espatlla, s’alçaven parets impossibles, a la dreta s’obrien tots els rigors d’un abisme negre.

Un dia la caravana va fer un alto. Un tècton va manipular una de les llanternes. Marcus es preguntava com podien sobreviure tants cuquets a dins d’una bossa durant tant de temps. Ara en tenia la resposta: devorant-se els uns als altres. En aquella llanterna només hi quedava un cuc, més llarg i gruixut que una salsitxa. El tècton el va treure de la bossa. El cuc s’hi va resistir, agitant-se com la cua d’un gos. Desprenia una llum fantàstica: a dins del seu cos es reunia, amplificada, la llum de tots els seus congèneres.

Els tècton volien indagar la fondària del precipici, així que van deixar caure el cuc gran. Segurament no era un càlcul necessari, ho feien per entretenir-se. Però la prova va encuriosir per igual tots els components de la caravana. Humans i tècton van arrenglerar-se al límit del barranc.

Aquella llumeta viva i verda s’ensorrava en la tenebra retorçant-se en silenci. Queia, i queia, i seguia caient. La silueta del cuc es va fer més petita que una agulla. Marcus no s’ho podia creure: havia passat gairebé un minut i la llum del cuc no s’extingia. Els tècton van decidir reprendre la marxa. Marcus va donar-hi una última ullada, i encara va veure un minúscul puntet verd caient i caient.

Al cap d’uns dies, el coll perillós va desembocar en una vall sense obstacles, un mar de magma sòlid. Marcus va intuir un infinit horitzontal, una planura sense límits on ni les llums verdes de les llanternes podien sobreposar-se al color carmesí d’un sòl rigorós, encrespat, amb formes de caprici, com si onades de coure haguessin cobert una horda de crustacis. Pertot arreu emergien milions de closques esmolades com ganivets, esculls que causarien suplicis medievals en els peus despullats. No podien allunyar-se d’una estreta llengua plana que travessava la planura. «Aquí les pedres mosseguen», va dir-se Marcus.

Les llanternes només oferien una visibilitat limitada. No podien veure els espais immensos, però podien sentir-los. En aquell desert bufava un vent mut i violent que bufetejava la cara dels intrusos com si el guiés una animadversió personal. També va produir-se un altre fenomen insòlit: la temperatura va baixar tant que fins i tot feia fred. Dormien enmig del no-res, i en despertar-se la seva pell torturada estava coberta per una mena de rosada compacta. Tenien tanta gana que van llepar-la. Era una gelatina amb gust d’api i sofre. Segons William, el sostre devia ser tan amunt que permetia la condensació de núvols de gasos pútrids.

Marcus va batejar aquella vall com la mar de les Senyoretes, perquè aquí i allà, resseguint el camí, apareixien unes columnes sinuoses amb la cintura prima, com si els la comprimís una cotilla molt ajustada. Algunes «senyoretes» eren incommensurables. Tenien una base gegant que s’aprimava a mesura que guanyava alçada, deu metres, cinquanta metres, cent metres, cinc-cents metres, i en aquell punt tornava a engruixir-se, més i més, fins que la figura es perdia allà dalt, en un sostre amagat per la foscor més opaca.

—Déu meu! —va dir William admirat—. Els antics deien que el món descansava sobre la closca d’una tortuga. Però ningú va dir què hi havia sota la tortuga. Ara ho sabem —va assenyalar unes quantes senyoretes—: els pilars de la terra.

Eren els primers homes que trepitjaven aquell món. Ho feien en les condicions de dues bèsties i, a aquelles altures del viatge, Marcus ja no podia més. Allà se li va fer palesa la terrible injustícia que significa disposar només de cinc sentits per al plaer però de tota la superfície del cos per al dolor. Marcus descobria que l’infern no era un lloc, sinó un viatge. Descobria que a l’infern s’hi arriba mentre s’hi va, i que el dolor suplanta el temps.

L’autèntic malson començava quan despertaven. En l’instant de carregar-se la closca a l’esquena, els ossos de Marcus cruixien com els murs d’una vella mansió. No menjaven res més que aquelles llesques de pa i aquelles fulles que semblaven enciam. L’existència es reduïa a una càrrega, a posar una cama davant de l’altra. No tenien nafres, eren nafres. I Marcus patia un suplici afegit: William.

Havien après a parlar-se sense emetre pràcticament cap so. Era un llenguatge que recordava el dels sordmuts, guiant-se més pels moviments dels llavis que pels sons, si pot dir-se així, i sempre en el torn de guàrdia del goril·la, el tècton amb parpelles d’elefant. I ja no era un diàleg, només un monòleg de William, que deia:

—El revòlver! Troba’l!

A les nits, durant el torn del goril·la, Marcus intentava furgar dins les closques. Al final de la jornada feien alto als peus d’alguna columna, alguna senyoreta que estigués prou a prop d’aquell camí natural que travessava l’oceà de closques solidificades. Almenys la columna els protegia una mica del vent silenciós que escombrava aquella estepa negra. Els tècton ofegaven amb draps totes les llanternes menys una, que servia per controlar-los. William i Marcus dormien amb les closques per coixí. Allò els facilitava introduir-hi la mà. Un dels pocs avantatges amb què comptaven era que, de fet, els tècton no els vigilaven per evitar un furt, sinó una revolta.

—Troba’l!

William i Marcus es feien els adormits. Vetllaven fins que arribava el torn del tècton goril·la. Aviat badallava. Marcus aprofitava el moment en què aquelles parpelles queien sobre els ulls com telons de vellut. Amb tota la força d’una mà alçava la closca uns centímetres, imperceptiblement, i amb l’altra remenava per dins. Sense èxit.

William tenia raó. Semblava que els tècton només haguessin arreplegat quincalla i futilitats. Els seus dits remenaven minúcies. Una pinta. Gots. Pipes. Pedres. Branques d’arbre. Un raspall vell, unes claus. Un vidre trencat que li va fer un tall profund a la mà… Era desesperant.

—Troba’l!

Sense que els tècton se n’adonessin, a l’hora de dormir William i Marcus s’intercanviaven les closques que els servien de coixí perquè Marcus pogués buscar per l’interior de totes dues. El pitjor de tot era que no tenien cap garantia que els tècton haguessin recollit un revòlver. Tot el que Marcus tocava amb els dits eren foteses. De vegades, les parpelles del tècton goril·la es movien, alçant-se molt de pressa, i en dues ocasions va estar a punt d’enxampar-lo amb les mans a la closca.

—Troba’l!

—No puc —va rendir-se Marcus la tercera nit—. Les closques són massa fondes. Mai no tinc temps de remenar-ho tot.

—Has de trobar-lo! —va insistir William.

—Doncs hauràs d’entretenir-lo! —va ser la rèplica—. Necessito temps. He d’ensorrar la mà fins al fons, per buscar bé. És l’última possibilitat que tenim. Però em calen uns quants segons de marge. Si no els distreus fins i tot aquest goril·la em veurà.

—I si el distrec farà servir la porra de punxes —va dir William.

—O l’entretenim o no trobarem mai cap pistola.

William feia una expressió estranya, com un voltor que dubta si ha arribat l’hora de baixar de les seves alçades.

—O potser vols ser tu qui hi posi la mà? —va dir Marcus—. Prefereixes que t’enxampin a tu, remenant la closca?

—Aquesta nit —va decidir-se William.

—Ara! —va dir Marcus, i William va fer un salt.

El tècton goril·la no s’ho podia creure. Aquell humà es dirigia a ell gesticulant i amb veu autoritària.

—Ho sento molt, senyor Smith —cridava William—, he de comunicar-li que la transferència bancària no és vàlida, no ha arribat al seu destí!

Els altres tècton van despertar-se. Van brandar la porra, però encara no van atacar-lo. L’actitud de William era tan suïcida, que sospitaven alguna trampa oculta. Van envoltar William observant-lo amb recel. Marcus ho aprofitava per moure els dits frenèticament per dins d’una closca.

—Li juro que no és la meva signatura, senyor Smith! —continuava William—. Ignoro qui ha dipositat la transferència de dues-centes mil lliures en un compte bancari al meu nom, senyor Smith!

El revòlver, el revòlver, protestaven els dits de Marcus, movent-se més de pressa que els d’un carterista. On és, on és? Però no apareixia, no apareixia. Els tècton havien resolt que la demència de William no amagava perills. Van saltar-li al damunt des de totes bandes, tots quatre alhora. Marcus plorava llàgrimes de ràbia. On és, on és?

—No ho comuniqui a la policia, senyor Smith! —gemegava William mentre rebia puntades i cops de porra—. El meu pare ho arreglarà tot, senyor Smith!

Els tècton reien. Atonyinar William havia passat de ser un acte repressiu a ser una diversió. Però aviat se’n cansarien. Les llàgrimes de Marcus eren tan àcides que li cremaven la cara. Els dits ja es movien més per impulsos nerviosos que sota el control de la seva voluntat. Fins que va patir un calfred.

«Déu meu!», va adonar-se de sobte, «el revòlver, és el revòlver, sempre ha estat aquí». Totes aquelles nits havia buscat les formes d’un revòlver. Però a l’objecte que ara premia li faltava la culata i el protector del gallet. La tendència humana a agafar les coses pel lloc correcte havia fet que Marcus no associés aquella arma mutilada amb l’objecte que buscava. Però ho era: un revòlver al qual se li havia desprès la culata.

Els tècton van llançar William al costat de Marcus com un sac de patates i se’n van desentendre. Feia llàstima. El nas semblava una aixeta de sang i l’ull dret estava inflamat com un petit pneumàtic. Però Marcus tenia la millor medicina del món. Va girar la mà. A dins del palmell, amb el canó seguint l’avantbraç, apareixia el revòlver que tant havien desitjat. William va fer un xiuxiueig que era un clamor reprimit:

—El revòlver! Gràcies al bon Déu. Dóna-me’l! —va dir, estirant una mà per apropiar-se’l—. Tècton bastards…, els liquidaré ara mateix!

Marcus va estar a punt de donar-l’hi càndidament. De cop i volta, però, una llum invisible va creuar la seva ment. En una partícula de segon se li va fer present l’últim petó d’Amgam. I va entendre, com si li fos revelat, que aquella abraçada pública havia tingut un propòsit més enllà de l’amor: distreure l’atenció dels tècton mentre li amagava el revòlver i les bales a la closca que havia carregat a l’esquena des del primer dia. Era molt possible, de fet, que la culata l’hagués arrencat la mateixa Amgam a fi d’introduir l’arma dins la closca més discretament.

Aquell revòlver li pertanyia. Aquella arma era l’esperança.

William i Marcus eren tan a prop l’un de l’altre que els ossos del nas de tots dos es tocaven. Marcus va amagar el braç. No li donaria el revòlver. Mai. William va obrir la boca, astorat. Marcus va girar-li l’esquena.

—El revòlver, idiota! —va cridar William amb els llavis comprimits, sacsejant Marcus per l’espatlla i després colpejant-li cruelment les costelles.

Però Marcus va projectar un colze enrere, violentament, fins que va topar amb un estómac tou. El cop va tallar la respiració de William. I després de la pallissa que havia rebut no estava en condicions de disputar res.

William va comprendre que s’enfrontava a un motí. Perquè el regal d’Amgam començava a aconseguir exactament el que pretenia: alliberar Marcus. I començava a alliberar-lo d’unes cadenes molt més feixugues que l’esclavatge tècton. Fins i tot allà, en unes llunyanies insondables, continuaven existint les relacions de submissió que lligaven el Marcus mosso al William aristòcrata. Si Marcus només hagués trobat una pistola, res no hauria canviat. Però succeïa que aquella arma era molt més que un revòlver sense culata. Era una bifurcació del destí que l’impel·lia a optar entre seguir sent un Marcus mosso o ser un Marcus lliure. I Marcus només sabia una cosa: que mentre respirés, mentre fos viu, mai lliuraria l’amor d’Amgam a William Craver. Mai.

L’endemà, William va calibrar la seva estratègia. Sabia que Marcus era tossut. També sabia que estava més cansat que ell, així que va optar per desgastar-lo.

—El revòlver! Dóna-me’l! —va cridar-li a l’orella la nit següent—. Ets un mosso! L’únic que has fet en aquesta vida és netejar culs de cavalls i fer bullir olles. Com vols enfrontar-te a quatre tècton?

Marcus no va poder refugiar-se en el son. Era molt probable que William li robés l’arma mentre dormia. Li va semblar que William dormia, que feia una pausa en aquell peculiar conflicte per tal de recobrar forces. Però com podia estar-ne segur? I, així, va haver de vetllar tota la nit.

Es va reprendre la marxa. Marcus no havia pogut descansar. La closca li pesava el doble. Ja feia uns quants dies que el sostre tornava a apropar-se, que els queia sobre el cap. Però encara no era prou baix per haver d’arrossegar-se empenyent la closca, cosa que hauria fet la càrrega una mica menys feixuga.

—El revòlver! —va insistir William a la nit—. No saps disparar! Et tremolarà la mà! Dóna-me’l! O potser és que no vols sortir d’aquí? T’has tornat boig, Marcus, boig del tot?

Però per tota resposta Marcus es va limitar a comprimir l’arma contra el seu estómac.

La jornada següent ja van haver de caminar ajupits. Era com si seguissin el trajecte d’un embut, l’espai que els envoltava anava reduint-se en una direcció única. Ara havien d’avançar amb el cos doblegat com una ela. William es desesperava. Si tornaven a reptar ja no podria apropiar-se de l’arma. No s’ho podia creure. Tenia cinc bales al palmell de la mà, cinc. Prou munició per liquidar els quatre tècton. I aquell idiota de Garvey li amagava un revòlver. Sense culata. Però un revòlver útil, al cap davall. Va arribar un punt que William ja no va poder dominar-se més. Va llançar-se contra l’esquena de Marcus, que va caure. Marcus tenia al damunt la closca i per sobre un William rabiós que cavalcava aquella muntura improvisada, i li colpejava furiosament el crani amb els punys.

—El revòlver! Dona’m el revòlver, malparit! Dóna-me’l! Ens mataran!

Marcus ni tan sols tenia forces per aixecar-se, encara menys per replicar l’atac forassenyat de William. Només podia cobrir-se el cap amb un braç, mentre amb l’altre s’amagava el revòlver contra el melic. Van salvar-lo, paradoxalment, els mateixos tècton. Van atacar William amb les seves porres negres. Li colpejaven el cap i les costelles, i quan va caure van seguir colpejant-lo una bona estona. L’atac de William posava en qüestió el monopoli de la violència tècton, i allò no es podia tolerar.

A la nit tornaven a jeure plegats. William plorava d’impotència, amb el revòlver tan a prop seu i alhora tan lluny, i xiuxiuejava:

—Gitano bastard…, tu…, tu ens has dut més enllà de la mort…

Allò era un gir de la lògica molt interessant. Marcus ni tan sols es va ofendre. Només va dir:

—Dorm, William, dorm.

I va ser així, sense avisar, com va arribar l’últim dia del periple intraterraqüi de Marcus Garvey. I va ser, segons Marcus, la jornada més semblant a la fi del món que pot viure un ésser humà.

Aquell embut de pedra s’encongia més i més. Aviat es van veure obligats a reptar com llangardaixos, exactament igual que els primers dies d’immersió en l’inframón. Com els primers dies, els anglesos avançaven amb escorta, dos tècton davant de Marcus i dos darrere de William.

Marcus no s’atrevia a parlar. Va pixar sense aturar-se. La seva orina era un missatge per a William, una forma de dir-li que es preparés, que estaven arribant a un punt decisiu. Com podia saber Marcus una cosa així? Últimament les veus dels tècton feien una cantarella particular, havien forçat la marxa, detalls que no podien ser gratuïts.

—Però què dimoni…! —va dir William quan les seves mans van trepitjar el pixum de Marcus.

No hauria d’haver parlat. Els tècton que anaven rere seu li van punxar els peus amb una crueltat especial. William va udolar. Just en aquell moment, Marcus va arribar a un punt de l’embut terriblement angost. Els tècton havien pogut superar-lo, però la closca va encallar-se. Marcus no podia fer que avancés ni empenyent-la amb els braços. William xisclava. Els tècton seguien ferint-li els peus a ganivetades. Aquella inclemència era alguna cosa més que un càstig. Els tècton traspuaven ànsia per arribar a algun lloc. Però Marcus no podia moure’s, la mateixa closca s’havia convertit en un tap que obturava el túnel. Va fer un crit. Necessitava l’ajuda dels tècton que el precedien, que finalment van decidir-se a eixamplar la gruta a cops de porra.

A mesura que els estris dels tècton obrien una escletxa entre la cova i la closca, un vent impetuós va començar a atacar la cara de Marcus. Eren ventades fortes, tan fortes que li feien mal als ulls. Allò no tenia res a veure amb l’aire de la mar de les Senyoretes, silenciós i sec. Aquest era un vent fred, que venia acompanyat d’un xiulet mecànic i furiós. I encara més insòlit: de llum. Una llum antinatural, de color taronja. Els tècton eixamplaven l’esvoranc, i per allà es filtraven rajos de llum que li punxaven els ulls.

Però el que Marcus menys s’esperava era que, després de creuar aquell coll d’ampolla, la gruta anés a desembocar en un replà, a cel obert. La llum que banyava el replà era tan intensa que li cremava la retina. Marcus va arrossegar-se de genolls, tapant-se les parpelles amb les mans. Va obrir dos dits i va veure el cap de William, que apareixia pel forat.

—Tanca els ulls! —va advertir-lo.

La llum ataronjada ho dominava tot. L’excés lumínic no molestava els ulls de gat dels tècton, però era un perill per a la vista d’uns homes que durant tant de temps s’havien guiat amb llanternes de cucs verds.

Els dos tècton que seguien William van empentar-lo brutalment. Estaven impacients per arribar al replà. Van fer un salt per damunt de l’humà i van deixar-lo enrere. Durant uns llargs segons William i Marcus van jeure junts amb els cossos doblegats, parpellejant de dolor. Després, Marcus va fer l’esforç d’obrir els ulls a poc a poc.

El replà tenia la forma d’un d’aquests bolets que surten a l’escorça dels arbres. Els quatre tècton estaven dempeus al caire del replà, d’esquena als anglesos. Què contemplaven? Marcus no ho entenia. Algun paisatge amagat? Més enllà del bolet de pedra no hi havia res, res, només el buit, un desert d’aire. Va alçar els ulls. El sostre devia ser tan i tan amunt que només es veien núvols d’un violeta fosc. A dins dels núvols, llampecs vermells es perseguien els uns als altres furiosament mentre esclataven trons que retrunyien com una baralla de lleons. Marcus va entendre que els tècton miraven alguna cosa que era a sota d’ells. Va gatejar fins a l’extrem del bolet mantenint-se tan lluny de les botes dels tècton com va poder, i va mirar cap avall. Un singlot li va buidar els pulmons.

Des d’aquell replà hi havia una magnífica perspectiva de la ciutat tècton. El replà de pedra era tan amunt, o la ciutat tan avall, que Marcus va sentir-se com algú que contempla el món des de la lluna. Però l’urbs era tan exorbitantment desmesurada que l’alçada no en disminuïa la visibilitat. Ben al contrari, era com si la ciutat estigués orgullosa de la seva vastitud, de ser visible des de tan amunt.

Algunes avingudes devien fer cent milles. En alguns sectors la ciutat tècton estava dissenyada tot seguint geometries perfectes. En altres llocs els edificis s’atapeïen de qualsevol manera, i els gratacels més alts devien superar el cim terrestre més elevat. Marcus no sabia dir si aquella ciutat era el caos més absolut o l’ordre més perfecte. Fins allà on abastava la vista només emergien edificis de marbre i carbó, marbre i carbó, marbre i carbó, com si tots dos materials mantinguessin una guerra indecisa i perpètua. La qüestió, va resoldre Marcus al final, no era si hi predominava el marbre o el carbó; la qüestió era que aquella ciutat no toleraria mai cap altra ciutat. I va pensar que el Congo podia ser més gran que Déu, sí, però que l’urbs tècton sempre seria més gran que el Congo.

William va imitar Marcus. I quan va veure la ciutat va atacar-lo una mena d’asma. Per la boca oberta se li escapaven uns esbufecs com de burro massa carregat. Marcus se’l va endur unes passes enrere. William tenia mig cos paralitzat.

I va ser allà, a la mateixa porta de l’infern, on Marcus Garvey va redimir tots els actes impurs que havia comès al Congo. El vent, d’una intensitat violentíssima, empenyia els ulls dels dos anglesos a dins de les seves òrbites. Però si la pell de William es movia com la roba d’un espantaocells, l’única cosa que s’alterava en Marcus eren els seus cabells, salvatges per l’esclavitud. La resta del seu cos era una roca humana que parava la mà i exigia en un to que no admetia discussions:

—Les bales.

Aquella mà oberta era exactament oposada a aquella altra mà que un dia acceptava cartutxos de dinamita. Era la mà d’un altre home, perquè el Marcus Garvey que havia arribat al Congo ja no tenia res a veure amb el Marcus Garvey que havia arribat fins a la metròpoli tècton.

William es va rendir. Volia donar-li la munició, però no podia. Havia comprimit les bales a dins d’aquell puny tancat massa dies, massa fort. Ara els dits es negaven a obrir-se, igual que la tapa d’un bagul rovellat.

—Les bales! —va cridar Marcus, conscient que els tècton no badarien gaire estona més.

Va forçar els dits tancats de William un a un, fent palanca. Quan li va haver obert la mà, Marcus no va poder evitar un esglai: les bales li havien fet unes nafres que eren autèntics estigmes. No podia perdre el temps. Havia de carregar les cinc bales al tambor, i allò era molt més difícil del que semblava.

Els tècton només eren a unes passes, d’esquena a ells. En qualsevol moment podien girar-se i detenir-los. Marcus va agenollar-se. Creia que així li seria més fàcil manipular el revòlver. No. Els dits li tremolaven tant que les bales es movien com peixets vius. I el vent, aquell vent huracanat. No va poder introduir ni una sola bala a dins del tambor. Ni una. Totes cinc van rodolar per terra.

No podria carregar el revòlver. No s’hi veia amb cor. Va invertir un segon, una eternitat, dient-se a ell mateix: «Per l’amor de Déu, respira, pensa, domina’t!». Però de sobte va canviar d’idea. Va dir-se: «No respiris, no pensis, deixa que els teus dits treballin sols, ells ja saben el que han de fer».

D’alguna manera va aconseguir carregar una bala. I l’agradable sensació del projectil introduint-se a la recambra, el lliscament mecànic d’aquell petit cilindre, va animar els seus dits, que van repetir l’èxit amb una altra bala, i una altra, i una altra, i per fi va tenir els cinc projectils a dins del tambor. Un forat encara era buit. Li va costar molt entendre que el revòlver estigués dissenyat per carregar sis bales i que ell només en tingués cinc. Després d’un dubte estúpid va encabir el tambor dins l’arma, va tirar enrere el percussor i va apuntar els tècton.

El revòlver no tenia culata, així que Marcus havia de sostenir-lo en una postura gens apropiada per fer punteria. No es decidia a disparar. William contemplava l’escena amb les mans al cap. Els quatre tècton encara estaven d’esquena, admirant la seva ciutat. Marcus era rere d’ells, a només un parell de metres. I no disparava.

William no va poder suportar-ho més. Va fer un crit:

—Dispara, maleït gitano! Dispara!

Va ser el crit de William, el que va advertir els tècton, que continuaven absorts en el paisatge. Tots quatre van girar-se alhora.

Marcus va prémer el gallet. Però en lloc d’una detonació, va sentir-se només un clic buit. (Durant moltes nits Marcus somiaria en aquell clic). William va ser el primer a reaccionar. Va fugir pel forat per on havien vingut, de quatre grapes i amb la prestesa d’un esquirol. Marcus va tornar a prémer el gallet.

La primera bala es va perdre per damunt de la ciutat tècton.

La segona bala va matar un tècton que intentava perseguir William.

La tercera bala va rebotar a la roca, sense encertar ningú.

La quarta bala va ferir greument un tècton al coll.

La cinquena va entrar a l’estómac d’un altre tècton, que a causa de l’impuls va caure precipici avall.

Quedava un tècton, el goril·la amb parpelles d’elefant. Marcus va tenir la sensació que una allau de carn li queia al damunt.

Era el tècton més fort i voluminós. La seva veu sempre havia estat contradictòriament fina, però a Marcus el va sorprendre que en aquelles circumstàncies fes uns xisclets com de nen enrabiat. L’arrossegava cap al precipici, li escanyava el coll i li colpejava el cap contra la roca de la mateixa manera que un goril·la picaria un coco. Tot alhora. I ara podem preguntar-nos legítimament: com és possible que un homenet camacurt, amb el cos arruïnat per l’esclavatge, famèlic, escardalenc i exhaust, vencés un guerrer tècton musculós, protegit amb una armadura de pedra i expert en el combat cos a cos?

Marcus, naturalment, va ser incapaç d’oferir-me cap argument racional. Només mencionava imatges, sons guturals i un vertigen inimaginable per als nostres sentits. Però jo vaig aventurar una explicació.

Era molt senzill. El tècton no va matar Marcus perquè Marcus no podia morir-se. Va viure perquè tenia una causa per viure: tornar amb ella. Marcus no va morir, en fi, perquè un home que ha sobreviscut al Congo, als germans Craver, als tècton i a aquella infernal ruta subterrània no pot morir-se quan es troba a les portes de la salvació. No pot.

Mentre el tècton l’escanyava, Marcus mantenia els ulls fixos en les parpelles del seu botxí. «Quanta pell, en aquestes parpelles», va pensar, «semblen cortines de vellut». Lluitaven al caire del replà. Les mans del tècton idiota van tirar-li el coll enrere, de tal manera que Marcus va veure la ciutat sota seu capgirada. En qualsevol moment el faria caure.

Aquí la memòria de Marcus patia un buit. Només recordava que, de sobte, les mans del tècton havien deixat d’escanyar-lo. El seu agressor s’havia tapat la cara amb les mans, com qui vol estalviar-se una visió desagradable. I es recordava a ell mateix empenyent el seu adversari amb els dos peus. Quan el tècton va adonar-se que queia ja era massa tard.

El tècton l’havia escanyat tan fort que va estar-se una bona estona respirant com un cavall desbocat. Durant uns llargs segons, a causa de la falta d’oxigen, el cervell va provocar-li uns deliris molt divertits. Tot feia giragonses. Hauria pogut estimbar-se perfectament. Només l’atzar va fer que el cos tombés sobre la banda bona, cap a la pedra, i no cap al buit.

Va notar que tenia la mà empastifada d’una substància greixosa. El seu cervell asfixiat li va voler fer creure que era melmelada de plàtan. Quan ja havia llepat fins a l’última gota de confitura va fixar-se en els tècton abocats, que encara queien. També va adonar-se que el goril·la xisclava i que no tenia ulls a la cara. El cos deixava un solc de dos fils líquids i vermells. Eren els dolls de sang que rajaven dels forats dels ulls. Marcus li havia arrencat els glòbuls oculars amb els seus dits de rata desesperada i després se’ls havia empassat.

Va posar-se dret, molt lentament. Amb ell només quedaven dos cossos. Va ocupar-se del tècton a qui havia ferit. No es movia, no estava segur si era viu o mort. Per si de cas el va empènyer, com si cargolés una catifa, i va fer-lo caure precipici avall. Estava tan esgotat, físicament i mentalment, que no va tenir esma de repetir l’operació amb el tècton mort. Va girar-se, va dirigir-se al forat per on havien accedit al replà i un cop allà va cridar:

—William? William?

No va rebre cap resposta. Probablement William encara fugia, i fugiria molta estona més sense aturar-se ni mirar enrere. Allò plantejava problemes. Però d’una altra dimensió. I en aquells moments no volia pensar-hi.

Va donar una altra ullada al buit. Els cossos seguien caient per aquell espai aeri quasi infinit, com si es perseguissin els uns als altres en una cursa tètrica entre cossos morts i cossos agònics. La ciutat no s’havia mogut de lloc. No havia d’amoïnar-se pels seus habitants. Suposant que els tres cossos no es desintegressin per la caiguda, suposant que els tècton enviessin una patrulla, encara trigarien dies, setmanes senceres a arribar al replà. A poc a poc, com si no volgués acceptar-ho, dins seu va obrir-se pas la vaga idea que podia permetre’s un repòs. Va estirar-se a la pedra, nu, sense treure l’ull del quart tècton. Era mort i tot i així encara li feia por.

Sentia tot el pes del món damunt seu; era com si les seves espatlles sostinguessin totes les pedres que el separaven de la superfície. Però era un home lliure.

Dorm, Marcus Garvey, dorm.





23


Marcus podia estar completament segur que era el primer ésser humà que obria els ulls en un lloc com aquell. La llum taronja i trista del món tècton il·luminava el replà amb una pau morta. Impossible saber quanta estona havia dormit, si hores senceres o només uns quants minuts.

Va començar a ploure, com si la pluja hagués estat esperant que ell es despertés per caure sobre la ciutat tècton. Dels núvols d’aquella atmosfera interior es desprenien unes gotes grogues molt gruixudes, que bombardejaven el replà amb fúria, com diminuts meteorits aiguosos. Les gotes mullaven la pedra del replà i omplien la boca oberta del cadàver tècton, molt rígid, i queien sobre l’armadura del mort rebotant amb un plop-plop-plop metàl·lic. Marcus també es va mullar. En pocs minuts va quedar xop, alegrement xop. Patia aquella deshidratació radical que afecta els homes que han lluitat a vida o mort. Va agenollar-se amb la boca oberta, entomant tota l’aigua que podien absorbir els porus del seu cos.

Per uns instants li va semblar que la pluja li netejava el dolor com si fos brutícia. Feia temps que no se sentia tan fresc, tan potent. Fins i tot les infinites rascades dibuixades a la seva pell semblaven més curtes i estretes, més tancades. Hauríeu dit que l’aigua d’aquell cel subterrani era pomada de fades.

Aigua? Marcus va parar les dues mans. Va fixar-se en les gotes que li queien als palmells. No es diluïen. I aquell mineral groc n’hi va recordar un altre de molt familiar: l’or que sortia de la mina.

Al món tècton plovia or. Quan Marcus ho va entendre va escopir tot el que li havia entrat a la boca. Plovia or. Però la sorpresa va deixar pas al sentit pràctic. Fins aquell moment no havia obtingut cap benefici de l’or de la mina. Per què havia de perdre el temps amb l’or de la pluja? Va fer un salt àgil, fins a les closques, i va abocar-les sobre el replà. L’estranya llum taronja va il·luminar-ne el contingut, que per fi podia veure sense por.

Els seus dits no l’havien enganyat. Quantes foteses, va pensar Marcus. Una de les closques pràcticament ja quedava plena amb tres grans objectes: un ullal d’elefantet, una planta de cautxú sencera i un roc de la grandària d’una bala de canó pirata, amb punts brillants incrustats. No va poder evitar una ganyota de fàstic. I per allò havia estat a punt de morir, per allò havien atacat un món sencer, els tècton! Per endur-se els queixals d’un animal, una planta i una pedra!

Va seguir remenant, i a la segona closca, entre tant bagatge inútil, hi va aparèixer un tresor en forma de llaunes de carn de vaca i de préssec en almívar. També va descobrir-hi més bales, barrejades amb cacauets. Després va apropar-se al tècton mort. Li va treure aquella roba cuirassada que s’ajustava a la pell amb un curiós mecanisme de sivelles posteriors. Sota la cuirassa, el tècton hi duia una mena de pijama encoixinat d’una sola peça. Marcus va conformar-se amb la túnica. Se la va emprovar, però les escames de pedra li punxaven la pell. Al final va imposar-se la idea que si els tècton duien aquell pijama devia ser per algun bon motiu, i va despullar del tot el cadàver.

Sí, va sentir-se millor. El pijama l’abrigava i el protegia de les rugositats d’aquell mosaic de pedretes que era l’armadura tècton. A la part interna de la túnica Marcus va descobrir una mena de butxaques laterals, construïdes amb saquets de cuiro, que queien paral·lelament a les aixelles. I a dins d’un dels saquets, amb un gran «oh» de sorpresa, hi va trobar un segon revòlver. De ben segur que el tècton se l’havia apropiat com a record, sense entendre les possibilitats mortals que amagava.

Va omplir-se els saquets laterals amb els dos revòlvers, les bales, els cacauets, les llaunes de carn i de préssec. Va fer unes passes. Al principi se sentia com un sacerdot catòlic, o fins i tot com una d’aquelles senyoretes del segle XVIII que duien les faldilles tan acampanades. Però si els tècton anaven amb aquella mena de sotanes, va concloure, havia de ser per algun bon motiu. Després va despullar el mort de les seves botes. Va examinar-les i va adonar-se que l’enginy dels tècton havia folrat la part interior de les sabates amb una molsa, capaç de viure dins d’aquell calçat, que amortia les passes. Amb precaucions, va calçar-se la bota esquerra. Oh, Senyor!, quin plaer tornar a vestir els peus després de tant de temps.

Va anar fins al caire del replà i va donar una última ullada a la ciutat tècton. Res al món podia ser tan sublim i alhora tan hòrrid. Avingudes sense fi. Gratacels perfectes. I, a més, plovia or. Però les pluges d’or, va pensar Marcus, no havien fet més feliços els tècton, només més àvids. També va veure els tres tècton que havia abocat. Encara queien.

Al principi l’armadura era un obstacle afegit, però la veritat és que va acostumar-s’hi molt de pressa. Va ser, més o menys, com aprendre a anar en bicicleta i a remar alhora. Havia de combinar els impulsos dels colzes i els genolls. I així, la seva incomoditat inicial ben aviat va convertir-se en entusiasme.

Aquella peça era un miracle de rigidesa i de flexibilitat alhora. Infinitament més lleugera que una armadura de ferro, infinitament més resistent que qualsevol roba de cuiro. Avançar per la gruta amb aquell cos blindat gairebé era un plaer. Marcus i la túnica afermaven la seva amistat a mesura que es movien pel túnel. Un, dos, un, dos, feia amb els colzes, hip, hop, hip, hop, s’impulsava amb els genolls. Com que les butxaques interiors li quedaven sota les aixelles, el que hi duia no l’engavanyava. Un, dos, un, dos…, hip, hop, hip, hop… S’havia lligat al clatell una llanterna, a la bossa només hi quedaven vius dos cucs de grandària similar, i com que era tova li queia a banda i banda del coll com un jou lluminós. Millor. Així tenia un cuc a cada banda il·luminant-li uns quants metres. Un, dos, un, dos…, hip, hop, hip, hop… Endavant, Marcus Garvey, endavant! Tornes al món! No t’aturis!

La vida es mou a velocitats diferents. I aquell viatge de tornada va ser un sospir. Gràcies a la túnica i a la força que dóna la llibertat, Marcus es movia amb una empenta prodigiosa. Només l’amoïnava William. Quan va arribar a aquella paret plena de forats, va cridar-lo:

—William!

Va insistir traient el cap per tots els túnels:

—William! William! William!

No res.

No sabia què pensar. S’alegrava de no tenir William a prop. Però no saber on era no li agradava gens. Què pretenia?

Quan va arribar a la mar de les Senyoretes va insistir-hi:

—Wiiilliiiiaaam!

Mai una veu ha estat tan solitària. Una foscor sense parets, una immensitat buida, habitada per una massa compacta de milions i milions de musclos morts.

La seva veu es va escampar per aquells paratges desolats, lluny, molt lluny, arrossegada per un aire tan lleu que no s’oposava al so ni el diluïa. La crida va envoltar les columnes i es va estendre per damunt d’aquella catifa immensa de crustacis petrificats.

—Wiiilliiiiaaam!

Mai una veu ha creat tanta solitud. Marcus va ajupir-se. Durant el trajecte d’anada havien fet servir aquell sender. Era l’únic lloc per on es podia travessar la planura de closques de musclos, esmolades com navalles. El rastre que havia deixat la caravana es mantenia intacte. En alguns llocs, els més tous, podien apreciar-se les petjades nues de William i Marcus. Però només d’anada. Cap peu nu es movia en sentit contrari.

Marcus s’havia imposat una disciplina molt estricta. Dos bocins de carn de llauna al dia, mig préssec en almívar i un glop del suc de la conserva. Per dormir s’arrecerava als peus d’una columna qualsevol. El vent el fustigava molt menys que en el viatge d’anada. La túnica blindada era prou ampla. Enretirava els braços de les mànigues i ensorrava el cap a dins del coll. Estirava un cordill que resseguia la vora de la faldilla i així la tancava per sota com si fos un sac de dormir, imitant les pràctiques que havia vist en els tècton.

En certa ocasió va despertar-lo un soroll sense forma ni contingut. Ni tan sols podia dir si era el bram d’un hipopòtam o el xiuxiueig bífid d’una serp. Al final va sentir una veu, una veu llunyana, que deia:

—Maaar… cuuus… —I el ressò, que li tornava el seu nom esmicolat—: …us! …us! …us!

La crida es va repetir en altres ocasions. Sempre d’imprevist i quan ja havia aclucat els ulls. Es despertava xop de suor, apuntant els dos revòlvers contra la foscor.

—William? —preguntava sense abaixar les armes.

Però més enllà del petit cercle de llum verda i tènue de les llanternes no s’hi veia res.

Tenien existència real, aquelles veus? Ni ell mateix estava segur si realment les havia sentit, les havia somiat o les havia pensat. En aquell submón mut, on ni el silenci parlava, la frontera entre el somni i el deliri es difuminava.

Per tal de deslliurar-se de les al·lucinacions sonores, Marcus va voler idear un pla d’acció per quan arribés a la superfície. Però no era cap estrateg. S’atabalava. Ell era un home sol i a la clariana hi quedaven tres tècton. Com se’n sortiria?

Els treballs manuals eren l’única activitat que podia distreure’l una mica. Durant les pauses, abans de dormir, buscava crustacis per reconstruir la culata trencada. Sortia del caminet i amb la llanterna triava les millors closques. Estaven clavades a terra com si una capa de ciment les cobrís i havia de fer molta força per arrencar-les. Durant aquelles estones es comportava com un troglodita polint puntes de sílex. No li va ser fàcil trobar una peça que hi encaixés. Però a la fi en va aparèixer una d’idònia. S’ajustava magníficament i permetia que la mà es tanqués al voltant seu. Va fer gestos violents amb la mà que sostenia el revòlver, com un autèntic pistoler del Far West, i va comprovar que la culata resistia totes les estrebades.

L’endemà va començar l’ascens del coll que serpentejava. Quan volia dormir es ficava dins d’alguna de les escletxes que feia el terreny, al marge del camí. Amagava la llanterna entre els peus, sota la faldilla, per tal que la llum no el delatés. Va descobrir que a dins de la llanterna només hi quedava un cuc. Havia devorat l’altre abans que arribessin a la superfície. Va neguitejar-se pensant en William.

Aquell dia Marcus va mirar enrere. Des de les alçades del coll li va semblar veure que allà baix, al mar de les Senyoretes, molt lluny, resplendia una llumeta. Era una petita bombolla verda que surava enmig de la foscor. Però va extingir-se molt de pressa. Tècton que el perseguien? No, impossible. Haurien trigat setmanes a organitzar una expedició, i encara més a ascendir des de la ciutat fins al replà on havia matat els quatre tècton.

—William! —va cridar, sense obtenir resposta.

Una feblesa òptica, doncs? La seva ment estava dividida. Fins que un bon dia va dir-se: «No siguis estúpid, no hauries de tenir por del que t’envolta, sinó del que t’espera».

Ja no va haver-hi cap més incident. Va entrar a l’escletxa final, la que duia a la mina. Va arrossegar colzes i genolls amb constància d’atleta, un, dos, un, dos, hip, hop, hip, hop, i, tot i les estretors, uns dies després, davant seu, al fons del túnel, va aparèixer una llum blanca. Va arrossegar-se cap a la llum a poc a poc, procurant no fer soroll. Era una llum molt tènue.

Va encaixar la cara en un dels forats. Ben petit, per cert. Era com entrar el cap pel coll d’un jersei massa estret. Durant una bona estona Marcus va limitar-se a espiar dins la mina. Quiet, mut, atent.

Va repassar la seva situació. En algun lloc, molt a prop, hi havia tres tècton. Eren tres. Però ell tenia dues pistoles i l’avantatge de la sorpresa. A la mina, no res. Aquella mina havia estat l’escenari de treballs esclaus, d’odis, d’amors. D’una batalla. I ara no s’hi veia res, no se sentia res. Les bigues de fusta derruïdes encara eren allà, tal com havien quedat després de les explosions. Algú havia enretirat els cadàvers. I ja està. S’apreciaven restes de quinqués trencats, de fragments de roba, de coses inútils abocades perquè sí, com si la mina s’hagués convertit en un abocador de porqueria i deixalles.

Marcus dubtava. El més probable era que els tècton fossin a la clariana. O sigui, molt a prop. Per atacar-los havia d’accedir a l’interior de la mina. Mentre fos allà dins i mentre s’hi enfilés (per sort els tècton havien deixat l’escala al seu lloc) seria immensament vulnerable. Tenia l’alternativa de buscar algun dels ramals secundaris excavats pels tècton durant l’assalt, que arribaven fins a la superfície pels voltants de la mina. Era tal com els havien atacat els tècton, per l’esquena, i potser aquesta seria la maniobra menys arriscada.

No, aviat va descobrir que aquella possibilitat tampoc estava exempta de riscos. Fins a la mina hi confluïen un nombre indeterminat de petites galeries subterrànies. Cadascun dels forats que hi havia a les parets de la mina era, de fet, un canal natural. Els tècton havien realitzat molts treballs de sapa buscant camins que els duguessin a la superfície, treballs que unien aquells ramals secundaris entre ells. Al principi Marcus va optar per seguir un d’aquells petits túnels. La seva esperança era trobar una de les sortides, un petit cau que el dugués fins a la clariana més discretament. Des d’allà podria treure el nas per observar el panorama abans d’atacar. Però es perdia. I es desesperava. La rodalia de la mina era plena de túnels que pujaven i baixaven, que giraven a dreta i esquerra. No sabia si aquell laberint subterrani l’apropava o l’allunyava del món. En cert moment va veure un petit raig de llum, davant seu, filtrant-se per una cantonada de pedra. Com que aquella galeria en concret pujava, Marcus va pensar que acabaria sortint a la llum del dia. Va arrossegar-se frenèticament amb colzes i turmells. Però s’equivocava. Només havia aconseguit arribar fins a la mina per un altre túnel.

Resignat, Marcus va fer una pausa. Observava l’interior de la mina sense cap pensament en concret. Sorpresa: apareix un borinot salvatge que, agosarat o perdut, ha decidit investigar aquell pou erm. Fa giragonses, s’indigna, protesta airadament amb un brunzit.

Que bonic que podia ser, un borinot! Sobretot per algú que tornava d’una immersió subterrània que l’havia dut pels pitjors paratges del dolor i l’esclavatge. A Marcus li glatia el cor com a un conill. Després de compartir espais amb roques i crustacis morts des de feia mil·lennis, aquell borinot el reintegrava al món. Mai hauria cregut que el vol d’un simple borinot pogués amagar tanta vida.

La visió d’aquell borinot va ser el que va impulsar-lo a moure’s. No podia quedar-se allà per sempre, així que va decidir arriscar-se. El seu cos es va filtrar pel forat amb moviments curts i decidits. I un cop a la mina, va ascendir per l’escala tan de pressa i tan silenciosament com va poder.

Quan va arribar als últims esglaons va treure el cap fins a l’alçada dels ulls. Al fons sud de la clariana, a l’antic campament, hi va veure un foc. Un dels tres tècton, un individu molt baixet, feia bullir l’enorme olla del campament. En remenava el contingut amb una llarga espàtula. El tècton número dos era una criatura molt grassa que jeia plàcidament sobre la gespa, al costat mateix de l’olla. Mirava els núvols amb els dits encreuats per damunt d’un ventre rodó. L’única activitat visible d’aquest individu es concentrava a la seva boca, que mastegava una llarga palleta movent les mandíbules com una vaca. On era el tercer tècton? No el veia enlloc.

Marcus va apropar-s’hi. Al descobert, encanonant els dos tècton. Va avançar passa a passa i sense amagar-se. Era increïblement a prop dels dos tècton i encara no l’havien vist. El petit seguia remenant l’olla, abstret en la seva feina. El gras badava mirant les formes dels núvols.

Els dos braços de Marcus estaven rígids, un revòlver a cada mà. Era a trenta passes de l’olla. A vint, a deu. I els tècton no reaccionaven. Ni en la més boja de les seves fantasies hauria pogut preveure una cosa com aquella. Estava convençut que tan bon punt sortís de la mina el detectarien, que l’atacarien des de tres bandes alhora, que seguirien una perfecta i coordinada estratègia militar. Doncs no. Una ridícula incomoditat va apoderar-se de Marcus. El tècton cuiner seguia concentrat fent bullir l’olla; l’altre, embadalit amb els núvols. Al final va haver d’anunciar-se d’alguna manera. I l’única cosa que se li va ocórrer dir va ser:

—Hola.

El cuiner va patir un espasme a les mans. Va deixar anar la branca que feia d’espàtula, la mandíbula inferior se li va obrir com desencaixada. Va aixecar els braços en senyal de rendició. L’altre va actuar amb una serenor més marcial. Va alçar mig cos i, en veure l’amenaça, va fer lliscar una mà discreta cap a la porra que li penjava de la cintura. Però Marcus va apuntar-lo amb un dels revòlvers directament a la cara, com dient: «No, no ho facis».

El tècton va obeir-lo, a contracor. I va produir-se una pausa estranya. La iniciativa sempre correspon a qui amenaça. Però Marcus no tenia ni idea de com procedir, i al mateix temps era incapaç de matar-los a sang freda. El temps no es movia. Al tècton cuiner li tremolaven les mans. El gras intuïa les febleses de Marcus, però era incapaç d’actuar.

Possiblement Marcus no hauria disparat si en aquell moment, per darrere dels dos tècton, no hi hagués aparegut el tercer. Sortia de la tenda de William. Era l’oficial prim i alt que l’havia capturat (ara semblava que feia molt i molt de temps). Sota l’armadura podien apreciar-se unes cames llargues amb les quals avançava decididament. S’apropava a l’olla vociferant ordres en un to enèrgic i presumptuós, fins que va veure Marcus. Va emmudir. Va mirar Marcus amb uns ulls més de rata que de gat, petits, negres i odiosos. En sortir de la tenda, el tècton havia deixat la porta de lona entreoberta. Per aquella escletxa Marcus va poder veure Amgam a l’interior, amb les mans lligades a un dels pals.

I ara un petit interludi per fer-nos aquesta pregunta: de debò aquells tres tècton eren físicament tal com Marcus me’ls va descriure? Un era tan alt i prim com William? L’altre tan gras i forçut com Richard? I el tercer tècton, en fi, era un cuiner petitó i subordinat als altres dos? Segons les paraules de Marcus (les meves notes, molt persistents en aquest aspecte, no enganyaven), els tres tècton eren, en efecte, així. Però jo vaig deduir que la memòria devia ser molt flexible, i que s’adaptava al nucli de la veritat: que l’aventura de Marcus Garvey va ser, en essència, una epopeia purificadora, i que eliminar aquells tres éssers era l’últim pas abans de convertir-se en un altre home.

La visió d’Amgam va fer embogir Marcus. Va apuntar els dos revòlvers contra el tècton alt. Aquest, amb una notable sang freda, va cridar una ordre i els altres dos van saltar endavant. Marcus va disparar els dos revòlvers contra el pit del tècton alt. Fins i tot així, si els altres dos no s’haguessin mogut, potser no hauria passat res. Però el moviment esperona els tiradors. El tècton gras atacava amb la seva porra, el cuiner havia tret l’enorme espàtula de l’olla per fer-la servir de garrot.

Marcus va disparar contra els tres cossos esbojarradament. A aquella distància era impossible que fallés. Els tècton queien, ferits, però s’aixecaven i intentaven assaltar-lo. Va ser una lluita salvatge. Els tècton rebien trets a boca de canó. Al mateix temps sabien que la seva única oportunitat consistia a immobilitzar l’agressor. Marcus va disparar i disparar, fins que els revòlvers només van fer clic, clic, clic, i fins molts clic després no va adonar-se que els tres tècton eren morts i ben morts.

Tot s’havia acabat. Però no l’envaïa la felicitat. Al contrari. Va notar un espant difús, un neguit que es movia dins seu com boira per damunt d’un bosc cremat. El tècton prim i alt jeia mort amb la cara contra el terra, com si hagués volgut tornar al seu món abans de morir. El cuiner semblava un gos esclafat per un carro. I el gras havia caigut a l’olla. Tenia mig cos a dins, amb els peus penjant a fora.

Marcus va deixar caure les dues armes. Eren dos objectes compactes i pesants que van estavellar-se contra el terra amb un soroll dur. No va poder treure els ulls dels canons fumejants fins que va sentir la veu d’Amgam. Va córrer fins a la tenda, va agenollar-se i va alliberar-la. Encara de genolls, Marcus es va posar a plorar. Més que un plor era una hemorràgia de llàgrimes.

M’hauria agradat ser-hi per presenciar-ho. Sense enveges, només pel plaer de presenciar un instant feliç, l’instant feliç per excel·lència. Amgam encara vestida amb la roba de William, mirant-se’l sense acabar de creure’s que era ell, que havia tornat. Marcus vestit amb aquella roba tècton tan bruta, tapant-se la cara amb les mans per amagar el plor. Ella que s’apropa, allarga la mà i amb un dit li toca la galta. Ell alça la mirada, s’eixuga els ulls plorosos amb les mans brutes, mira la clariana, mira els morts, mira la mina, i quan la mira a ella és com si es despertés d’un malson llarg, el més llarg dels malsons. Tu ets tu, i jo sóc aquí, es diuen l’un a l’altra, i tot s’ha acabat.

No va haver-hi cap petó apassionat. Més aviat es van abraçar com dos nens perduts que es retroben: els dos nens continuen perduts, però almenys tornen a estar junts. Marcus es va treure la túnica i el pijama. Ho va fer perquè odiava aquella roba. Ella li va veure totes les ferides i també es va despullar, arrencant-se la roba dels Craver.

Aquí Marcus va tenir un rampell. Potser creia que el món li devia alguna cosa, després d’haver superat tants dolors. I, exercint una venjança poètica en nom de tots els portadors del món, va apoderar-se d’una d’aquelles odioses ampolles de xampany. Una ampolla de les grans, cinc litres de xampany francès calent. Després ella va agafar-li la mà i van córrer. Van arribar als límits de la clariana i van seguir corrent, selva endins. On el duia Amgam? Enlloc. Només fugien de la clariana amb els dits entrellaçats, sense rumb. Les branques els fustigaven la cara i el cos. Però aquell dolor no els feia mal. Marcus fins i tot l’agraïa. Era un dolor viu provocat per vegetació, un dolor que no reprimia la vida, ben diferent del que havia experimentat sota terra.

És impossible saber quanta estona van córrer a través de la selva. Al final Marcus va ensopegar amb una paret d’herba que els barrava el pas i es va deixar caure. Van descansar allà mateix, estirats sobre una catifa de gespa. Esbufegaven i reien alhora. Eren en algun lloc perdut i humit de la selva. El sostre d’herba els protegia de la força tropical del sol. Al cap d’una estona Marcus va adonar-se que havien anat a parar a un lloc estrany.

La paret d’herba que els havia aturat era molt més sòlida i compacta del que semblava. Amb les dues mans va treure una primera capa vegetal. Aviat va descobrir que tota aquella verdor no era res més que una cortina. Al darrere s’hi amagava una autèntica muralla de fusta. Va comprendre que allò era la base d’un arbre, un arbre immens. Va intentar resseguir-ne el perímetre, però no va poder. Branques, punxes i matolls li impedien avançar. La selva, gelosa, volia ser l’única que acaronés els peus del gegant. Però més que veure podia intuir que la paret de fusta seguia i seguia, i ni tan sols s’apreciava la fi dels seus contorns. I si la base de l’arbre era tan increïblement ampla, com devia ser d’alt? Marcus va entendre que havien topat amb un fenomen natural.

Va començar l’ascens. Amgam no l’entenia.

—Vine! —va demanar-li Marcus fent un gest amb la mà.

I ella va seguir-lo. Al principi Marcus marcava el ritme, obrint-se pas per l’entramat de lianes que, com ells, s’enfilaven pel tronc. Però Amgam aviat va avançar-lo. L’espeleologia i l’escalada deuen ser arts paral·leles. O potser era que per a aquella dona, que havia traspassat el cel del món tècton, el cim d’un arbre, per gran que fos, només era un petit esglaó. O potser era, simplement, que Amgam no estava feta perquè ningú li marqués el pas. En qualsevol cas va ser molt bona idea. Els dotze dits d’Amgam s’aferraven a l’escorça millor que els de qualsevol simi. A més, tenia un talent especial per trobar llocs on apuntalar-se.

—Espera! —va cridar Marcus, que s’estava quedant enrere.

I com que ella no li feia cas va haver de cridar encara més fort:

—Espera!

Amgam va girar el cap. Marcus va moure la mà que aguantava l’ampolla de xampany per fer-li entendre que li costava molt avançar amb una sola mà. Ella va fer un espetec amb la llengua, com dient: «Ah, és això!». Va tornar enrere, li va prendre l’ampolla i va tornar a enfilar-se tan de pressa o més que abans. Semblava una aranya de color blanc.

La primera part del trajecte va ser relativament senzilla gràcies a la vegetació que s’arrapava a l’escorça. Una amalgama de lianes, plantes enfiladisses i branques dels arbres més propers. Com les mans de mil fidels que es conformessin de fregar els peus del seu ídol. Però quan van haver traspassat el sostre vegetal de la selva, l’ascens es va fer més difícil. El tronc era massís, net d’aspreses, també molt noble, erigint-se més amb l’orgull d’una torre babilònica que d’una obra natural. Ara començaven a apreciar la grandària de la criatura que havien abordat. Les dimensions exactes? Quan vaig demanar a Marcus que me’l comparés amb el Big Ben, es va fer un fart de riure.

S’havien aturat a la primera branca. Era una projecció lateral enorme, ferma com un mascaró de proa. Amgam deia coses. S’expressava amb un entusiasme alegre, parlant més de pressa i més excitada que mai. Molt probablement acabava d’entendre que l’arbre no era una muntanya de pedra morta, que era un ésser viu ple d’éssers vius. Marcus mai havia vist els ulls de gat d’Amgam tan oberts. Però ell estava físicament derrotat. Les aventures subterrànies li havien consumit totes les reserves. L’impuls de voluntat que l’havia dut a suportar tots els dolors, totes les proves, ja no tenia sentit. I ara les cames li feien figa. Ella ho va entendre. Va abraçar-lo i li va dir coses dolces en l’idioma tècton, que sorprenentment podia ser dolç. Però Marcus va alliberar-se de l’abraçada gairebé com si fos un insult:

—No, no —va insistir—, amunt, amunt!

I, així, els dos cossos despullats van continuar escalant l’arbre. Ell amb tots els músculs dels braços i les cames queixant-se a cada moviment que feia, i ella carregant l’ampolla de xampany. (Va ser inútil que li preguntés per què duien aquell coi d’ampolla, la duien i prou. No sabien per què duien l’ampolla de la mateixa manera que no sabien per què pujaven aquell arbre, el pujaven i prou). Amgam sabia trobar els esvorancs més petits del tronc. De vegades, moltes vegades, s’aturava i amb una mà ajudava Marcus agafant-lo per sota de l’aixella. Quants metres devien ascendir? Cent? Dos-cents? Al final van arribar al cim, un replà petit però molt còmode, una suau concavitat en la fusta coberta de molsa. Damunt seu només quedava una fina capa de fulles que els feia de para-sol. Quan Marcus va haver recuperat l’alè només va dir una paraula:

—Mira.

Des d’aquelles alçades, el món era una estepa d’arbres. Arbres, arbres, i arbres. Amgam va inspirar. S’omplia els pulmons amb tanta força que Marcus va tenir por. Tot l’oxigen del Congo entrava a dins d’aquell cos, creat per respirar un aire tan diferent.

Ella va dir alguna cosa.

—Sí, ja ho sé —va ratificar Marcus—. Ni Pepe ni Xampany. Congo.

Marcus ja havia vist aquella selva immensa des d’una talaia semblant, en el viatge d’anada. I no l’havia trobat gens atractiva. Al contrari. Quina era la diferència? Marcus va veure que Amgam movia els ulls amunt, fixant-los en el sol tropical. Li va voler posar una mà davant de la cara per fer-li entendre que el sol podia ferir-la. Però en aquell moment va recordar l’aspecte felí dels ulls d’Amgam. Si en la foscor les ninetes d’Amgam es dilataven fins al límit, ocupant tot l’ull com un sol eclipsat, ara es comprimien fins a esdevenir una línia vertical, més fina que un cabell.

Altra vegada: què era el que feia del Congo un lloc tan bonic? Marcus va entendre que la diferència no era en el paisatge, sinó en ell. La bellesa del paisatge, ara, venia del fet que ell ja no era ell.

Després, per fi, van jeure en aquell llit de fusta amb matalàs de molsa. Durant uns instants Marcus va sostenir l’ampolla de xampany contemplant-la atentament, incrèdul. Ja no recordava per què se l’havia endut.

Al llibre vaig escriure que Marcus havia ofert l’ampolla a Amgam. Ella, encuriosida, havia agafat l’ampolla, fins que havia sentit que Marcus deia «xampany». En aquell moment l’havia llançat arbre avall, indignada per tots els horrors que acompanyaven aquella paraula. Això és el que vaig escriure a la versió original. Però he de dir que el testimoni de Marcus va ser ben diferent. En aquell passatge en concret jo em vaig deixar endur, tant per la passió literària com pel meu amor per Amgam. Molt més tard em vaig adonar de la discordança entre el que havia anotat a la presó i el text. Per tal d’alliberar-me dels meus sentiments, i del llibre, vaig decidir que em limitaria a reflectir la versió exacta de Marcus. En la tercera edició, doncs, vaig voler rectificar el paràgraf. Però l’editor em va dir que no el toqués, que una Amgam bevedora no beneficiaria gens el llibre. Érem als anys vint, en plena llei seca, i l’editorial mantenia estrets lligams comercials amb els Estats Units, on pensava vendre molts exemplars. Més endavant, en la cinquena edició, vaig insistir a revisar aquest error. Però havia venut els drets del llibre a una altra editorial, que també em va implorar que no alterés el passatge. El nou editor era un gran partidari de la literatura simbòlica i al·legava que el gest d’Amgam s’havia de mantenir: l’heroïna rebel·lant-se contra humans i tècton, contra la civilització corrupta representada per una ampolla de xampany. M’hi vaig conformar. A la dècada dels seixanta una nova editorial va rescatar el llibre de l’oblit en què gairebé havia caigut. També em van demanar que no toqués aquell paràgraf del xampany. L’ecologisme estava de moda, i el refús d’Amgam a una beguda tan elaborada com el xampany era una mostra de la integració de la parella en un entorn natural i bla, bla, bla. En l’última edició que es va fer, en fi, l’editor era una editora. Opinava que una dona alliberada havia de trencar l’ampolla de xampany en mil trossos, ja que en l’entramat narratiu la paraula «xampany» s’havia convertit en sinònim de l’ordre patriarcal. En definitiva, que en seixanta anys m’ha estat impossible ajustar aquest fragment a les notes dictades per Marcus Garvey. Ara, per fi, ho faré.

La versió de Marcus, la punyetera versió de Marcus Garvey, era que la parella es va emborratxar amb l’ampolla de xampany de cinc litres. Això és el que va explicar-me Garvey originalment, carai. I punt.





24


Cal que digui que qui s’havia enfilat a dalt d’aquell arbre era jo? En aquell punt de la història la meva identificació amb Marcus Garvey era total.

Ni el millor escriptor del món podria descriure la força que unia Marcus i Amgam. Dir que eren feliços és una obvietat. És com si un naturalista ens informés que les papallones i els escarabats són insectes. Esplèndid. Però continuaríem ignorant el secret més meravellós de la naturalesa: l’impuls que pot arribar a convertir una papallona i un escarabat en amants.

Com que jo em sabia incapaç de retratar la vida interior de Marcus i Amgam, al llibre vaig voler limitar-me a referir els actes que es van viure a la capçada d’aquell arbre. Òbviament, la censura moral de l’època només em va permetre el·lipsis monstruoses. Perquè, què és el que Amgam i Marcus feien en aquell cim arborícola? L’amor, tot el dia, sense pausa ni descans. Ara, sis dècades després, em trobo amb la dificultat gairebé inversa: descriure acrobàcies sexuals no comporta cap mèrit literari i des del meu punt de vista la literatura fa temps que ha recorregut tot l’espectre de les emocions humanes. O sigui, que escrigui el que escrigui no seré original, així que ho resumiré amb una paraula i a fer punyetes: follaven.

Poseu dos cossos nus dalt d’un arbre, deixeu que s’estimin, deixeu que facin coses. Mentre Marcus l’abraçava, semblava que Amgam no tingués ossos, era d’una flexibilitat inhumana. I, en canvi, quan aquell mateix cos traspassava un cert límit de plaer, esclatava com si es trenqués una fusta. Pels arbres dels voltants, molt per sota d’ells, hi havia una horda de micos. Els gemecs de la parella els excitaven, o els indignaven, o totes dues coses alhora, com acostuma a passar amb els ramats de velles puritanes, i replicaven amb uns xiscles aguts de mil tons.

Fins i tot la pluja s’emmotllava als dos amants. Si plovia mentre feien l’amor, la pluja els excitava encara més. Si plovia després de fer l’amor, l’aigua els netejava. Algunes gotes tenien una grandària i una densitat prodigiosa, i quan queien sobre els seus cossos eren com llavis gruixuts que els xuclessin la pell. Quan ja no podien més, s’adormien arrapats l’un a l’altra, el pit d’ell contra l’esquena d’ella, o al revés, acoblats com dues culleres.

Les tempestes africanes reduïen els llamps d’Europa a flamarades de misto tènues i efeminades. Al Congo ni els llamps més tímids es poden ignorar. Les flamarades, tan rotundes, exigien la seva atenció, de dia o de nit, amb els ulls oberts o tancats. Quan llampegava i tenien els ulls oberts, la nit es convertia en dia. Quan els tenien tancats, rere les parpelles la negror es veia assaltada per una claror groga, i aquella llum els recordava que no n’hi havia prou de tancar els ulls per esborrar el món. No dormien, de fet; un vel tènue separava les nits i els dies. Al Congo, Marcus va aprendre una lliçó que la vida civilitzada ens nega: que entre el son i la vigília no hi ha una frontera precisa. Si el son era el mar i la vigília terra ferma, ells vivien a la platja. Allò, i la dieta de fruites de l’arbre, els alterava els sentits. Sobretot a ell. Algunes vegades li semblava que si tocava Amgam amb un dit la faria esclatar com una bombolla de sabó. D’altres, ella era l’única realitat del món, més tangible que el Congo, més propera a ell que el seu propi cos.

Mentre va ser dalt de l’arbre, Marcus només va aconseguir filar un pensament, només un: que tota la seva vida havia tingut una finalitat, una i només una: arribar fins a la capçada d’aquell arbre, amb ella.

O el món és imperfecte o la perfecció és finita, perquè un dia Marcus va decidir matar aquell paradís baixant de l’arbre. Amgam no s’hi va oposar. Ella sabia abans que Marcus el que Marcus faria.

Pot un home sol salvar el món? Jo crec, més aviat, que és el món qui decideix salvar-se a través d’un home. Fins aquell moment els tècton només tenien notícies fragmentàries de la superfície. El poder tècton devia estar esperant el retorn de l’expedició militar. Si no tornava, tard o d’hora n’enviarien una altra. Infinitament més nombrosa. Infinitament més poderosa. Entre el món dels humans i el món dels tècton ja hi havia una ruta oberta. I Marcus era l’únic que sabia el que allò significava. Podia quedar-se dalt d’aquell arbre per sempre mentre un exèrcit tècton es preparava per envair el món? Marcus havia vist la metròpolis tècton, més extensa i potent que un milió de Londres. Primer s’apoderarien del Congo. I després? On s’aturaria la seva ambició? Davant la muralla xinesa? Al canal de Suez, al canal de Panamà? O potser al canal de la Mànega? No. Els tècton eren com tèrmits. Tecnològicament, en alguns aspectes potser anaven més endarrerits. Però en d’altres, sens dubte, estaven més avançats. Ben mirat, els tècton havien arribat fins al Congo i els humans ni tan sols sospitaven l’existència del món tècton. I en qualsevol cas aviat aprendrien a copiar els aparells més destructius de la humanitat i fins i tot els superarien. Quants soldats podrien bombejar fins a la superfície? Un milió? Deu milions? Cent milions? Marcus ja havia patit el règim tècton. No volia ni imaginar-se el que significaria aplicar-lo a escala universal.

La idea es va anar covant en la ment de Marcus molt al marge de la seva voluntat, sense que ell se n’adonés. De la ruta que havia recorregut amb William, recordava molt especialment la mar de les Senyoretes. Aquella extensió immensa estava plena de columnes de pedra. «Mira, els pilars de la terra», havia observat William.

Si algú pogués dinamitar aquelles columnes, el sostre interior s’ensorraria. La massa esfondrada tindria un volum inimaginable. La mar de les Senyoretes s’estenia a mig camí dels dos mons, era pas obligat. I si els tècton no es desanimaven per aquella barrera imprevista, si decidien excavar-la pedra a pedra, trigarien mil anys a arribar a la superfície.

Marcus va dirigir-se a la clariana acompanyat per Amgam. Van iniciar una marxa tan resignada com ferma. La selva mai havia vist cap ésser viu afrontant el seu destí amb tanta energia i decisió. I més valia que el coratge no l’abandonés, perquè el futur del món estava en mans d’un gitanet despullat, esquifit i camacurt. Els dies viscuts a l’arbre li havien regenerat el cos fins a extrems miraculosos. Una sutura invisible li havia tancat totes les ferides, que ara semblaven molt antigues. Aquella dieta d’aigua de pluja, fruita i sexe l’havia aprimat. Però era com si aquell lapse de plaers només li hagués xuclat les impureses del cos.

La clariana estava buida, tan buida com l’havien deixat. Més desolada, potser. A l’aire flotava una mena de tristesa tropical, lànguida i calenta. L’escampall de restes feia pensar en la platja d’un naufragi. Només quedava una tenda dreta, però moltes piquetes havien saltat i el vent feia tremolar bona part de la lona com la bandera d’uns drapaires. La gran olla on Marcus cuinava el ranxo estava tombada com un rei d’escacs derrotat. De l’interior va sortir una mena d’ós formiguer nan, pelut i cepat, que en veure’ls va fugir amb uns xiscles indignats. Els tècton morts eren menys que carronya. La selva els havia reduït a esquelets. Vestien draps, roba gairebé desintegrada per ungles i urpes, ullals i becs. Marcus va observar que els ossos tècton eren més foscos que la pell que els cobria. Tret d’això, la selva havia preferit mantenir-se al marge d’aquella clariana, ignorant-la. Feia la impressió que tots els arbres que marcaven els límits de la clariana s’havien posat d’esquena a la mina.

Amgam va ser una gran ajuda. D’entre totes les restes d’equip tècton va saber escollir les peces més adequades per a la travessa que els esperava. En especial un parell de sarrons mariners, molt llargs. Un cop plens semblaven salsitxes, una forma que els permetria dur-los per les galeries més estretes. Amgam va explicar-li que es lligaven als turmells, de manera que el portador els arrossegava rere seu. Marcus també va escollir el seu equipatge: dinamita, molta dinamita, tants cartutxos com van trobar. Després van ajudar-se l’un a l’altra a cordar-se les sivelles de les armadures tècton.

Però quan ja estaven a punt de baixar a la mina, va aturar-los una ordre imperativa. Una veu que deia:

—Ho veus, Marcus? Veus com tots som iguals?

Era William, és clar. Vestia una armadura tècton i l’amenaçava amb el seu Winchester. A Marcus no li va costar gaire reconstruir els fets. William devia haver-se amagat poc després de fugir, quan va abandonar Marcus i el va deixar lluitant tot sol contra quatre tècton. Va amagar-se en algun racó, una mica més enllà, i va veure que Marcus feia el camí de tornada. Un Marcus que havia vençut, estava armat i duia armadura tècton. En aquelles condicions William va preferir no atacar-lo. Ni tan sols va mostrar-se. Va tornar enrere, a la talaia de pedra on s’havia produït la lluita. William esperava arreplegar provisions que li facilitessin el viatge de retorn. Marcus devia haver-se deixat alguna llauna, algunes restes comestibles, el que fos, que van alimentar William durant el camí de tornada. Però va preferir que Marcus sempre anés per davant seu. Al capdavall, allà dalt encara hi quedaven tres tècton vius i ell estava desarmat. Quan William, per fi, va decidir-se a emergir va tenir dues sorpreses molt agradables: que Marcus havia matat els tècton de la clariana i que els saquets d’or que guardava enterrats sota la tenda estaven intactes. Per a algú com William Craver allò era incomprensible. Per què no s’havia endut l’or, aquell pobre diable de Garvey? En qualsevol cas, si Marcus era viu, tard o d’hora tornaria al campament a buscar l’or. Va esperar, doncs, i ara la presència de Marcus ratificava el criteri amb què jutjava l’ànima humana.

Marcus va comprendre els raonaments de William i va dir:

—No busco l’or —però aviat es va rendir—: no, és clar, tu no pots entendre què hi faig, aquí. Mai ho entendries.

I va fer l’única cosa que William no s’esperava que fes: ignorar-lo. Va seguir de genolls, empaquetant cartutxos de dinamita com si l’altre no hi fos. William va accionar el carregador del Winchester amb un soroll brusc. Era una forma de reclamar l’atenció de Marcus. Va dir:

—Ets tu qui no ho entén. No entens que només et queda el temps de vida que el meu dit et concedeixi.

En aquell instant Amgam va dir alguna cosa. No podien entendre-la, però semblava trista. Qualsevol altra persona en la situació d’Amgam hauria estat rabiosa, indignada o esporuguida. Ella només estava trista. No, era més que això, era com si el cos d’Amgam fos el recipient on s’hagués abocat tota la tristesa del món. Va fer unes passes en direcció als dos homes. La seva tristesa era com una amenaça. Marcus va adonar-se que William canviava d’expressió. No sabia a qui apuntar i fins i tot semblava cohibit. Marcus va posar-se dret:

—No l’has tocat mai, oi? —va dir—. És això. —Marcus i William semblaven un parell de duelistes. Tots dos vestien armadura tècton, els separaven deu metres. William estava armat amb un Winchester, Marcus amb una veritat revelada—: Totes aquelles nits amb ella, a la teva tenda, no vas poder tocar-la —va dir—. Ni tan sols tu vas poder, no vas atrevir-t’hi. I tots aquests dies, aquí, amagat amb un rifle a les mans… Sigues sincer, no m’esperaves a mi. L’esperaves a ella. —Marcus mirava el seu rival com si fos un llibre, un llibre escrit amb lletra tan petita que costava de llegir—: L’estimes? No, no ho crec. Tu no pots estimar ningú. I tanmateix voldries que ella t’estimés. Per això no vas matar-me com un gos. Volies que fossin els tècton, els que em liquidessin, perquè ella no t’acusés de la meva mort. Però si és així, William Craver, de què et serveix aquest rifle? —Marcus va obrir els braços—: T’estimarà més, quan m’hagis matat? Creus que no sap com ets?

Furiós, William va alçar el rifle disposat a colpejar Marcus. Però ella no l’hi va permetre. Amgam va subjectar William pels canells. El retenia amb uns dits de ferro i una ganyota de disgust. Tot va anar de pressa, tan de pressa que William no va tenir temps ni de queixar-se. De cop i volta Amgam va fer un gest brusc amb les dues mans. Per la clariana es va sentir un soroll com d’avellanes trencant-se: eren els ossos dels canells de William, fracturats en sec. William va fer un xisclet, més astorat que adolorit. El rifle havia caigut a terra i ell es contemplava estúpidament les mans trencades, que li penjaven com les d’un ninot. Ella seguia trista; no li volia mal, només anul·lar-lo.

Un concert d’insectes envaïa l’aire de la clariana. Aquells càntics alegres no podien ser més contradictoris amb el posat de William.

—Ara ja no pots fer servir això —va dir Marcus, passant-se la corretja del Winchester per l’esquena—. Val més que m’ho endugui, no fos cas que et fessis mal.

Amgam va baixar a la mina i Marcus va seguir-la. Quan encara tenia mig cos fora de l’escala va acomiadar-se amb les següents paraules:

—Ets una criatura única, William Craver. T’haurien de conservar en algun museu. La teva existència demostra fins a quin grau d’inhumanitat poden arribar les persones si s’ho proposen. Per això val la pena salvar el món: perquè la resta dels éssers humans haurien pogut ser com tu, però han decidit no ser-ho.

Marcus no em va voler parlar gaire d’aquell segon viatge a les fondàries de la terra. Els primers dies van avançar molt de pressa. A diferència de l’anterior immersió, Marcus no patia les subjeccions de l’esclavatge, i ella era una mestra en l’art de moure’s sota terra. He dit que Marcus no va parlar-me’n gaire, d’aquell viatge. Però hi va haver una escena que em va quedar gravada.

Com en el primer viatge, van desembocar en aquella petita bombolla d’aire que es formava al budell de pedra i que marcava una pausa obligada en la ruta cap a l’inframón. El que em va commoure va ser la visió d’Amgam i Marcus abraçats en aquell espai ínfim, sense sons, junts per penúltima vegada. Ells dos i res més, envoltats de totes les pedres del món i la penombra verda d’una llanterna de cucs. No ignoraven que aviat s’acomiadarien per sempre. Sense que els calgués dir-s’ho intuïen, sabien que un cop haguessin encès aquella metxa cadascun seguiria la direcció del seu propi món. I, amb tot, estaven decidits a fer el que havien de fer: salvar milions i milions de desconeguts a canvi de no res. Jo no podia imaginar-me dos amants més sols. Tot el que tenien en aquest món era la voluntat de salvar-lo i un grapat de cucs fosforescents.

Quan ja no els va caldre avançar arrossegant-se Amgam va tornar a fer una demostració de l’esplèndid disseny de l’equip tècton. Aquelles bosses allargassades que havien dut lligades als turmells podien plegar-se sobre elles mateixes i reconvertir-se en motxilles gràcies a un enginyós joc de sivelles.

Uns dies després van accedir al coll que descendia entre canons de pedra, i poc després van arribar a la mar de les Senyoretes sense incidents. En aquell últim acte, Amgam també va mostrar-se més hàbil que Marcus. Durant les batalles de la clariana havia après tot el que necessitava saber sobre el poder destructiu de la dinamita. Va ser ella qui va indicar a Marcus com col·locar els cartutxos. Les columnes tenien forma de rellotge de sorra, així que n’hi havia prou de situar una petita càrrega a la cintura dels pilars per volar-los. Més argúcies d’Amgam: en algunes àrees hi havia deu, vint o trenta columnes molt properes les unes a les altres, amb la part més prima a la mateixa alçada. Amb un cartutx estratègicament situat a la columna més cèntrica n’hi hauria prou perquè l’ona expansiva les rebentés totes alhora. D’aquesta manera van poder cobrir d’explosius una enorme extensió de terreny. La metxa no podia unir totes les càrregues, però Marcus confiava que, per simpatia, els cartutxos que no estaven connectats també explotarien.

Tot estava enllestit. Marcus alentia els preparatius, conscient que quan acabessin els treballs de sapa arribaria l’hora de dir-se adéu. Va ser ella qui va posar-li la capsa de mistos a les mans: ell potser no s’hi hauria decidit mai. Se n’havien d’anar en direccions oposades. Marcus venia d’un món i Amgam d’un altre. Marcus mai podria viure en el d’ella, i era inimaginable que ella tingués una vida mínimament normal a Londres. Si tenia sort acabaria en un zoo. I Amgam, després de conèixer els germans Craver, ho sabia. Quines alternatives els quedaven? Viure a la selva com una humanitat primordial? No. Amb Pepe mort, sense ningú que intercedís per ells davant de la població africana, Marcus no s’atrevia a arriscar la vida d’Amgam. L’amor es pot fer a qualsevol lloc, fins i tot a la capçada d’un arbre. Però a dalt dels arbres només hi viuen els micos.

Marcus ajupia el cap, remenava aquells mistos de fusta llargs com dits i només deia: «Vés-te’n, vés-te’n, vés-te’n». Era incapaç de mirar-la a la cara. Ella no se n’anava. Marcus va comprendre que Amgam plorava. De cada ull li va sortir una llàgrima, només una. Un líquid dens i enverdit per la llanterna. Les dues llàgrimes lliscaven per aquelles llargues galtes a poc a poc. A cada centímetre s’engrandien una mica més, i una mica més. Amgam va voler abreujar l’agonia. Va fer un petó als llavis i un altre al front del seu amant, i quan ell va voler tornar-los-hi només va petonejar el buit. L’esquena d’Amgam ja era lluny. Fugia foscor endins, en direcció al món tècton. A terra quedaven les dues llàgrimes, convertides en diamants de la mida d’una pilota de beisbol. Marcus els va guardar en una de les fondes butxaques de l’armadura tècton.

Abans d’encendre la metxa encara va esperar quaranta-vuit hores. No tenia ni idea de la magnitud de l’esfondrament que provocaria i volia assegurar-se que ella tingués prou temps per allunyar-se.

En aquest punt podríem reflexionar sobre el sentit filosòfic d’aquella metxa. Encendre-la implicava separar dos mons per sempre més, els dos mons que compartien vida intel·ligent al planeta terra. Van fer bé Marcus i Amgam volant l’únic pont que els unia? Jo només vaig avançar una resposta: que mai sabríem fins a quin punt havia estat una decisió correcta, però que era indubtable que eren els dos éssers més legitimats per prendre-la, perquè ningú coneixia tan bé com ells els dos mons i, sobretot, ningú hi perdia tant com ells.

Dos dies després, doncs, Marcus va encendre la llarga metxa i va córrer en direcció contrària a la flama. Van passar uns segons agònics. Marcus corria, i darrere seu van començar a sentir-se uns pop, pop, pop més lànguids que no pas violents. Cada «pop» era una columna rebentada. Les explosions retronaven amb un so apagat, com si la dinamita no tingués esma de detonar en un lloc tan espectral. Durant una bona estona aquella foscor verda es va encendre gràcies a les breus flamarades dels cartutxos. De vegades, grups de columnes esclataven quasi alhora amb uns pop, pop, pop que li recordaven una orquestra de mil tambors. Quants «pop» havia sentit? Cent? Dos-cents? Marcus va córrer i córrer fins que va haver d’aturar-se amb la llengua fora.

Havia deixat l’àrea de les explosions molt enrere. En realitat, ja feia una hora, o dues, que ascendia pel coll del canó. Va seure amb el pijama interior amarat de suor. Per lleugera que fos, l’armadura de pedra significava un llast considerable. No podia més.

Va aprofitar aquella pausa forçada per alçar la llanterna per sobre del seu cap. Confiava que l’alçada que havia guanyat li permetria veure millor les destrosses causades allà sota, a la mar de les Senyoretes. Però el que va veure el va deixar glaçat.

En una vasta àrea, sí, moltes columnes de pedra havien estat destruïdes. Podia jutjar-ho per la immensa catifa d’espurnes vermelles, de pedres socarrimades que es consumien com carbó. Però no semblava que la dinamita hagués aconseguit la finalitat primordial: destruir prou la base perquè s’ensorrés el sostre. Si haguessin caigut grans roques des de tan amunt les hauria sentit. I, a més, la polseguera hauria tapat qualsevol espurna.

Marcus es va deprimir. L’endemà durant tot el dia va seguir el camí del coll gemegant com un gosset, mossegant-se rabiosament el puny. La desesperació no li impedia pensar. Segons William aquell era un terreny porós, i s’havia referit a les columnes com «els pilars de la terra». Però estava equivocat. Les columnes només devien ser estalactites i estalagmites gegantines els extrems de les quals es tocaven. No eren el suport d’aquell sostre interior, sinó un simple producte de les fondàries.

Així doncs, tot havia estat inútil? El Marcus que un dia va trepitjar el Congo per primera vegada no tenia res a veure amb el que havia intentat salvar la humanitat, en efecte. Però de què li havia servit al món salvar Marcus si després el món no permetia que Marcus salvés els homes?

Va seguir amunt, sense gaire esma. Va perdre la noció del temps. Potser ja era a prop de l’entrada de la gruta, del budell que conduïa a la superfície. O potser no. No li importava. Va jeure amb la llanterna verda al seu costat, va arraulir-se com un gos i va adormir-se.

Va somiar que plovia. En aquell somni Marcus dormia en un racó qualsevol de la selva fins que un tro el despertava. Primer era un tro suau i després un tro una mica més fort. Va despertar-se. Sempre li havien molestat els somnis on somiava que somiava. Però no era a la selva, encara es trobava en una de les escales del coll. Va sentir un altre tro, i va preguntar-se: «Realment estic despert o encara somio?».

Estava despert. I no era exactament un tro. Era un soroll com el que fa el paper quan s’estripa. Un full de paper que devia ser tan gran com el cel. També va sentir uns espetecs, uns grinyols de pedra lents i arrossegats. Va entendre que allà dalt, molt amunt, el sostre s’esquerdava com la paret d’un pantà. Això sí, un pantà que contenia pedres, totes les pedres del món.

Corre, Marcus Garvey, corre! I, en efecte, ara corria per la seva vida. Però corria rient, perquè si una estona abans la seva vida no havia servit per a res, ara la seva mort no anul·laria la victòria.

Va arribar fins a la gruta. En el viatge d’anada Amgam l’havia convençut per moure una gran pedra en forma de roda de molí fins a la mateixa entrada, gairebé obturant-la. Tot i la mímica d’Amgam, Marcus no l’havia entès. Només la va ajudar per satisfer-la. Ara comprenia que el propòsit d’Amgam no podia ser més diàfan. Marcus havia aconseguit tornar fins a la gruta, però si no tancava alguna comporta rere seu, i de la manera més estanca possible, la inundació de pedres i pols se l’empassaria.

Van començar a ploure sorra i pedres. Al principi només eren pedretes. De seguida va patir un bombardeig de meteorits cada cop més grans. La majoria no els veia. Només podia sentir-los, caient molt a prop seu, repicant contra el terra i rebentant com metralla. Alguns rocs ja queien tan a prop que la llanterna els il·luminava amb un raig, com si fossin estels fugaços verds.

La terra es desplomava sobre el seu cap. Si no aconseguia endinsar-se a la gruta com un ratolinet al cau seria esclafat. Per fi va lliscar per l’estreta obertura en forma de lluna que Amgam i ell havien deixat entre la roda de molí i la paret de la gruta.

Va entrar-hi just a temps, perquè tot seguit el món va començar a trontollar. Alguns individus han estat en el centre d’un huracà. Marcus, en canvi, podia adjudicar-se l’estrany honor d’haver estat a sota d’un terratrèmol. Imaginem-nos un home que s’acosta una capsa de mistos a l’orella i la sacseja per saber si en queda cap: Marcus era el misto. I mentre tot ell trontollava i sotragava, eixordat per mil tambors repicant alhora, encara empenyia la roda de molí. Calia que l’encaixés perfectament en l’entrada de la gruta. Només així aïllaria el túnel d’aquella inundació sòlida. Però no se’n sortia. La pedra que feia de comporta, tot i que era molt arrodonida, pesava massa. Els braços d’Amgam, més musculosos, no havien tingut problemes per fer-la rodolar. Ell sol, en canvi, es veia incapaç de moure-la.

L’entrada de la gruta era arrodonida, la pedra també. I, de fet, ja estava pràcticament encaixada. Amgam ja l’havia deixat així perquè Marcus només hagués d’ajustar-la uns centímetres. L’obertura es reduïa a una petita escletxa. Prou, però, perquè hi entrés un infern de pedra polvoritzada. No podia moure-la. No podia.

A la llum de la llanterna va veure l’horror que ell mateix havia provocat i que ara s’apropava. Un oceà de cendra grisa i pedra triturada, una onada densa, fosca, que ascendia el coll a una velocitat fulgurant. O tancava la porta o moriria. Era així de simple.

I va fer-ho. Aquell homenet petit i camacurt va aconseguir tancar aquella comporta improvisada. Tots els seus músculs i tendons es van forçar al màxim, i la pedra va moure’s els centímetres necessaris.

Va seure, exhaust, l’esquena contra la gran pedra. Tenia els braços com si els hi haguessin estirat en algun poltre de tortura medieval. Rere la comporta de pedra se sentia un brogit de tempesta. Va obrir el palmell de la mà, cobert de brutícia, per contemplar les dues llàgrimes cristal·litzades. Va riure. Era el riure més contradictori del món. No pensava en la humanitat que havia salvat, només en ella. Era l’home més feliç del món, perquè l’havia tinguda. I era l’home més infeliç dels dos mons, perquè l’havia perduda.

Podríem dir que l’aventura de Marcus Garvey al Congo es va acabar en el moment que va aconseguir salvar-se de la inundació de pedres. El que va venir després va ser un simple i llarg passeig que l’havia de dur directament al presidi.

Un cop a la superfície no va veure ni rastre de William Craver. Va equipar-se tan bé com va poder, amb roba europea i una motxilla tècton, i la seva gorra de mosso, i va iniciar una llarga marxa a través de la jungla. En el fons, el sender que travessava la vegetació no era gaire diferent del túnel subterrani. Es ramificava molt poc, amb la qual cosa era difícil perdre’s. Després d’una llarga caminada va arribar a la clariana dominada per aquell gran arbre, el mateix on un dia, durant el viatge d’anada, s’havia enfilat per contemplar la vastitud del Congo. William era allà.

Penjava de cap per avall d’una de les branques més baixes. Els indígenes l’havien deixat d’aquella manera per prolongar-li l’agonia, amb el cap a un metre i mig de terra. William devia haver passat les últimes hores de la seva existència retorçant-se com un cuc per protegir-se dels salts dels carronyaires. Al final havien guanyat les bèsties, és clar.

Marcus va apropar-se al cos despullat, que encara penjava. El pit, els braços i el cap estaven rosegats. Marcus va preguntar-se quina mena de bestioles devien haver fet allò. Si bé no havien estat prou grans, o prou fortes, per despenjar el cos de la corda, s’havien cruspit les parts que eren al seu abast amb una voracitat meticulosa. A través de les costelles, sense carn, podia veure’s l’altra banda com si mirés per una finestra. De colzes en avall els braços no tenien pell ni músculs, només ossos. Tan sols hi faltaven les dues mans, que amb els canells trencats es devien haver desprès més fàcilment. Pel que feia al cap, era obvi que els salvatges li havien serrat la part superior del crani com si fos la tapa d’una cassoleta. Però sense matar-lo. Després havien abandonat William amb el cap literalment obert. Marcus va ajupir-se per observar l’interior del cadàver. El crani estava buit com una copa. Els animals havien devorat el cervell fins a l’última engruna, però respectant-ne les parets. Podem imaginar-nos la desesperació de la víctima, amb el cap sagnant i el cervell al descobert, mentre a sota seu es congregaven totes les criatures rosegadores del bosc africà. Marcus no va tenir valor per despenjar el cos i se’n va allunyar silenciosament.

Aquell havia estat, doncs, el final de William Craver segons Marcus Garvey. Un final sense sentit?

Depèn. Podríem especular amb la idea que la mort de William va salvar la vida de Marcus: molt probablement l’assassinat de William va servir per apaivagar el desig de venjança de les tribus locals, la qual cosa devia permetre que Marcus travessés aquella immensa regió sense incidents.

Un bon dia, per fi, va topar-se amb una cabana de fusta a la vora d’un gran riu. Hi havia un estret moll que s’endinsava a l’aigua. I escampats pel damunt del moll, dotzenes de negres. Sens dubte esperaven l’arribada d’alguna embarcació per carregar-la amb el cautxú que s’acumulava a la riba.

Els negres jeien sense esma, víctimes indolents dels mosquits. Tota la seva escassa atenció es dirigia al corrent fluvial. El que menys s’esperaven era un home que els arribés pel darrere, per la banda del bosc. El van veure i van fer un bot col·lectiu de sorpresa. Els més llestos van córrer fins a la cabana per avisar algú, un belga alt i suat amb la pell vermella. L’home va sortir de la cabana armat amb una escopeta.

—Mon Dieu! C’est pas possible! —va cridar el belga abaixant l’arma—. Però d’on surt, vostè? Creia que no hi havia cap home blanc en mil quilòmetres a la rodona!

El va acollir a la seva cabana. Li va oferir una cervesa que va treure del fons d’una caixa que ningú tocava des de feia temps. Era una ampolla bruta, amb el vidre cobert d’una capa de teranyines i pols.

Però era una cervesa belga, era la civilització, i abans que el primer glop li arribés a l’esòfag, Marcus ja havia tornat a Europa.

—I aquí s’acaba tot, oi? —vaig dir.

—Sí —va dir Marcus—, aquí s’acaba tot. Després, un cop a Londres, van acusar-me d’haver matat els Craver i de robar-los diamants. —Va fer un gest que li apropava les espatlles a les orelles—: Com hauria pogut explicar a la poli que els diamants eren dues llàgrimes d’una dona tècton?

Aquesta vegada Marcus no va mirar a banda i banda de la taula. Tenia els ulls fixos en algun punt distant, en un infinit que els murs del presidi mai podrien barrar. Jo no m’atrevia a dir res més.

Hi ha silencis que anuncien algun fet històric i terrible, com el que s’havia produït a la clariana moments abans del primer atac tècton. I n’hi ha que ens anuncien que un fet terrible ja és història. Marcus va pronunciar aquell «sí, aquí s’acaba tot» i la presó sencera va emmudir. Els reclusos devien haver-se traslladat a una altra ala de la presó; segurament era l’hora del ranxo o del pati, i per això els sons s’havien apaivagat tant. Però jo volia creure que la presó, la presó com a tal, ens escoltava, que la fi del relat l’obligava a contenir la respiració. Tots els sorolls s’havien mort i jo no podia imaginar-me res ni ningú capaç de trencar aquell silenci.

—És l’hora —va dir el sergent Esquena Llarga obrint la porta de reixes amb una estridència de ferros remoguts.





25


La veritat és que els anys posteriors a la meva tornada del front tenen poc gruix. Escrivia i feia algunes visites a Garvey, tant per acabar de polir la redacció del llibre com per insuflar-li moral. L’amistat i la indulgència del matrimoni MacMahon eren infinites. No em demanaven res. Si jo els ajudava en petites feines era per voluntat pròpia. Sense despeses de manteniment, i amb el raconet que havia estalviat a l’orfenat, no m’havia d’amoïnar per res. Escrivia i escrivia, i la meva existència era tan monòtona com la d’un monjo, així que no puc ressenyar gaire cosa d’aquella època. Que la guerra amb Maria Antonieta continuava, potser.

Vaig descobrir que li agradava ensumar el betum. Si algú se’n deixava un pot obert ella podia passar-se hores senceres amb el bec a dins. La flaire li provocava una mena d’estat etílic, crec, perquè després es movia fent més esses que un borratxo buscafanals. Em vaig oferir amablement a enllustrar totes les sabates de la casa. La meva intenció, no cal dir-ho, era mortificar-la. M’asseia en un tamboret envoltat de sabates i amb un gran pot de betum negre ben obert i a la vista.

És fàcil imaginar la temptació que aquell pot significava per a Maria Antonieta. Al mateix temps ella sabia que el pot estava vigilat pel seu pitjor enemic, per molt que jo em fes el distret. Podia veure-la traient el nas per les cantonades i racons de la casa, observant-me indecisa, devorada pel vici. Al final la bèstia no ho podia suportar més i s’apropava, confiant que la feina de netejar sabates absorbís la meva atenció.

Per si cal dir-ho, allò era precisament el que jo estava esperant. L’atacava just quan la tenia ben amorrada al pot. Una bona raspallada pel llom despullat i Maria Antonieta es convertia en una tortuga zulu, més negra que el carbó. Fugia amb uns bots indignats, només una tortuga monstruosa com ella podia saltar d’aquella manera. Quins bots!

Per desgràcia, en aquella campanya d’astúcies i estratagemes Maria Antonieta sempre contraatacava: en represàlia, va decidir pixar-se al meu llit. Per a qui no ho sàpiga diré que la pestilència que emet l’orina de tortuga només és comparable a una truita d’ous podrits saltejada amb detritus de mar. Quan menys m’ho esperava, obria la porta de la meva habitació i em trobava aquella miniatura aberrant ajaguda al matalàs. Amb la cueta erecta i un doll de pixum sortint-li per sota, com si l’expulsés una xeringa. Vaig prendre mil precaucions, panys i cadenats inclosos. Tot inútil. Tard o d’hora Maria Antonieta aprofitava una distracció i aconseguia infiltrar-se, pixar i fugir. A qui li sembli graciós li desitjo que, després d’una dura jornada, es fiqui al llit i es trobi el coixí regat amb orins de tortuga. En definitiva, que un cop més el conflicte amb Maria Antonieta va arribar a un empat tècnic.

L’únic aspecte rellevant d’aquell període van ser les meves relacions amb el senyor Modepà. Es donava la circumstància que a la dispesa jo sabia més francès que qualsevol altra persona, amb la qual cosa em vaig convertir en l’interlocutor oficial de Modepà. Des del primer moment, però, vaig circumscriure els nostres diàlegs als aspectes tècnics. Li comunicava les tasques que havia de fer com a jardiner i punt. Aquell home no m’agradava, digués el que digués el senyor MacMahon. Certament era un jardiner eficient, i una joguina perfecta per als fills de MacMahon, que l’adoraven. S’entenia bé fins i tot amb Maria Antonieta, que aviat és dit. Però tenia les seves coses. Per exemple: amb els MacMahon o amb mi mantenia una actitud innecessàriament disciplinada. Al principi MacMahon va intentar que relaxés les cerimònies. Va ser inútil. La seva cordialitat irlandesa topava amb una rigidesa de costums massa solidificada. Modepà feia pensar més en un sergent que en un simple soldat colonial. Tots vam acabar resignant-nos-hi. Al capdavall, si algú és més feliç obeint ordres que fent amics, ja s’ho farà. De tota manera, alguna fibra interna em deia que no em refiés d’ell. Un dia, al jardí, vaig encarar-m’hi:

—Vostè ja deu haver notat —vaig començar— que el senyor i la senyora MacMahon li dediquen sentiments molt més rics i generosos que jo. —No va dir res. Jo vaig seguir—: Vostè s’amaga, oi? Ara contesti: de què o de qui s’amaga?

—Jo no m’amago —va ser la resposta—, només espero.

—A qui o a què?

—No estic autoritzat a parlar-ne.

—Espera el final de les hostilitats, oi? Doncs sàpiga que els crims militars no prescriuen mai —vaig mentir, per atemorir-lo. I vaig cridar en el meu francès més melodramàtic—: Jamais! —Però el meu èmfasi no el va afectar gens ni mica, i es va recloure en la seva actitud de cranc sord—. El busca la justícia? —vaig insistir—. Quina? La dels homes o la divina?

—No! —va ser la resposta, tan indignada com lacònica. Però de sobte, contradictòriament, va corregir-se—: Sí!

—Expliqui’s.

—No puc.

—No vol! —vaig acusar-lo.

I davant del silenci que va seguir, vaig afirmar:

—Sàpiga que no em crec ni una paraula del que diu.

Posteriorment, en algunes ocasions, no gaires, vaig reprendre la conversa, o més ben dit, l’interrogatori, i sempre vaig topar amb aquell to circumspecte. Des del meu punt de vista les persones que parlaven en espiral o eren uns estafadors o uns impostors. I, molt probablement, Modepà pertanyia a totes dues categories. El vigilava de prop.

Pel que fa al llibre: a finals de 1917 estava pràcticament enllestida la segona versió. Abans d’escriure l’últim capítol, però, vaig decidir sotmetre tot el text a una lectura mesurada, crítica i atenta. Ho vaig fer. Conclusió? El llibre era una porqueria.

Aquell vespre vam tenir un sopar alegre. No hi havia cap motiu especial perquè ho fos. La vida era bonica. El matrimoni MacMahon era feliç. I tenien una colla de nens. Per què no havíem de celebrar-ho? Després de sopar vam beure una mica mentre MacMahon i Modepà rivalitzaven cantant. (MacMahon cantava cançons irlandeses perquè volia, i Modepà cantava cançons africanes perquè MacMahon l’hi havia ordenat). La senyora MacMahon els atenia obsequiosament. Cada vegada que duia alguna cosa a la taula el seu marit li regalava un «gràcies, amor», i se la menjava amb els ulls.

Jo encara no me’n sabia avenir, de veure’ls casats. I observant-los, constatant aquell espai de bonança que havien creat, no em quedava més remei que aplaudir-los.

Vaig apropar-me a una estufa alimentada per un tub en forma de colze que teníem en un racó de l’habitació. MacMahon va adonar-se que feia servir massa paper per encendre-la. Em va preguntar què feia.

—Ah, no res. Cremo una cosa.

Aquell «no res» era la feina d’un any sencer. És a dir, la segona versió fallida del llibre. Però vaig fer bé. Ja no em sabia greu destruir el que havia de ser destruït. I ara em regia una voluntat fanàtica. Hauria pogut reescriure el llibre mil vegades, una rere l’altra, sense pausa ni descans. Coneixia tan bé la història de Marcus Garvey al Congo que em guiava una certesa de somnàmbul. Mai podria abraçar Amgam. Però podia escriure de quina manera l’abraçava Marcus.

En fi, la qüestió és que d’aquesta manera, finalment, quasi un any després, vaig acabar la tercera i definitiva redacció de la història d’Amgam i Marcus Garvey.

Em vaig emocionar com una bleda. I què era exactament el que m’emocionava d’aquell llibre? La seva bellesa? No. La bellesa és voluble: aquest llibre que ara escric és la mateixa història que vaig escriure fa seixanta anys, i la forma de l’un i de l’altre no pot ser més diferent. La veritat? Tampoc. Des del dia que havia pres la primera nota de la història de Marcus al Congo fins aquell altre, en què contemplava un enorme paquet de folis relligats, li havia escoltat milions de paraules. Havíem repassat plegats cada acte fins a l’extenuació. I a cada versió Marcus afegia o suprimia algun detall. Com podia saber jo quina de les versions s’apropava més a la veritat exacta de tot el que havia passat al Congo? La memòria de Marcus no era infal·lible.

O més ben dit: era una memòria com qualsevol altra, que modificava els contorns dels fets a mesura que s’allunyaven en el temps. Les meves notes es contradeien sovint, i quan li demanava aclariments ell només hi afegia confusió. No podia criticar-lo. A mi em passava el mateix, perquè el llibre ja formava part de la meva memòria i, en conseqüència, afegia i restava amb els mateixos mecanismes bastards. Al marge de les tres redaccions definitives havia reescrit cada pàgina dotzenes de vegades. Si comparéssim la primera pàgina que vaig redactar sobre un episodi qualsevol amb l’última i definitiva, de ben segur que hi trobaríem tantes variacions com en els relats orals de Marcus. No es tractava de cap voluntat deliberada d’alterar l’original. Era, simplement, que l’estil es convertia en l’intèrpret del contingut.

El que m’interessava jutjar no era tant el que Marcus m’havia explicat com el que havia volgut explicar-me. Aquell llibre elevava persones de carn i ossos a la categoria de personatges literaris. Per això era irrellevant que haguessin pronunciat una frase concreta o no. Que haguessin disparat una bala de més o de menys. El que importava no era què feien els personatges en aquella història, sinó què feia la història amb aquells personatges. El judici potser aniria malament i penjarien Garvey, i potser l’endemà mateix la bomba d’un zepelí ens convertiria a Norton i a mi en cendra. Però mentre existissin lectors, Amgam i Marcus continuarien fent l’amor a dalt d’aquell arbre. Tot el que jo podia fer era explicar-ho, i allò era exactament el que havia fet. L’única cosa que lamentava era que fos la història d’un altre. Que hagués hagut de convertir-me en el paràsit de les vivències d’un altre per aconseguir un bon relat. Res no és perfecte.

Volia fumar, però se m’havien acabat els cigarrets. Vaig sortir de la meva habitació. El senyor MacMahon encara estava jugant amb tres dels seus fills, per damunt i per sota d’una butaca de la sala d’estar. Vaig demanar-li que em deixés uns quants xílings i vaig sortir a comprar tabac. Era de nit, havia plogut. Els carrers estaven buits i feien olor de pedra fresca. Tots els locals on es podien comprar cigarrets estaven tancats. Però vaig tenir la sort d’ensopegar amb un d’aquells nanos que en venien pels carrers. S’havia adormit en una cantonada amb la caixa dels cigarrets com a coixí. Quan el vaig despertar es va endur un bon ensurt. Vaig tornar a casa fumant. El carrer estava increïblement silenciós. Era molt agradable omplir-se els pulmons amb aquella barreja d’aire humit i fum de tabac. Em sentia buit i net com una bombolla de sabó.

Quina importància pot tenir que aquell vespre sortís a comprar tabac? Ben bé no ho sé. Però després de tant temps la meva memòria flota com el fantasma d’una medusa i torna fins aquell noi adormit. És estrany, sovint em pregunto què se’n devia fer, d’aquell noiet. La memòria és una dona eternament prenyada: sempre té capricis. O potser no. Potser és que m’he passat els darrers seixanta anys com aquell noiet. Adormit en una cantonada de la vida, somiant en ella. Per això penso tant en aquell noiet.

Un cop a la meva habitació vaig encendre un altre cigarret. Volia estirar-me al llit. I qui em trobo? Maria Antonieta, naturalment, damunt del coixí i en posició de micció. Vaig enrotllar un diari fins a fer-ne una porra de paper. Aquesta vegada estava decidit a convertir-la en puré de tortuga.

En la fugida va saltar del llit a la meva taula, i un cop allà va començar a caminar per damunt de la màquina d’escriure. Ruta fatal: entre les tecles hi quedava prou espai per atrapar-la. Ja aixecava el rotllo, disposat a apallissar-la cruelment, quan em vaig adonar que a la màquina hi havia un foli. Per una punyetera casualitat les potetes de Maria Antonieta havien escrit: «mMmmoltt beè».

Vaig mirar-me amb més compassió la pobra Maria Antonieta, encallada al teclat. Era sorprenent, però ni me’n recordava, dels orígens de la nostra guerra. Aneu a saber. Potser tot aquell temps només havíem volgut afirmar-nos contra el món, ella com a tortuga i jo com a escriptor.

«Molt bé», havia dit Maria Antonieta. I tenia raó. Quina importància podia tenir que la meva història fos la d’un altre? Segurament tan poca com que la closca de Maria Antonieta fos artificial. Allò no em feia menys escriptor, de la mateixa manera que la carcassa de fusta no la feia a ella menys tortuga.

En lloc d’escalfar-la a cops de diari, el que vaig fer va ser dur-la a la cuina per fer plegats una copa. Jo whisky i ella betum, vull dir.

(Algú potser es preguntarà què se’n va fer, de Maria Antonieta. M’és molt fàcil contestar a aquesta pregunta: viu amb mi. Comparteixo casa meva amb ella des de 1955, quan la senyora MacMahon me la va deixar en herència. Segons el veterinari pertany a una raça de tortugues que pot viure fins a tres-cents anys, així que quan jo m’hagi mort haurà sobreviscut a tots els personatges d’aquesta història. És curiós).

Vaig visitar el despatx de Norton per lliurar-li el mecanoscrit definitiu. I ho vaig fer el mateix dia que enviava una còpia per correu certificat al duc de Craver, respectant el nostre pacte de cavallers. Amb Norton vam convenir que ens veuríem una setmana després per liquidar els meus honoraris. Era, no cal dir-ho, un termini que ell es prenia per supervisar l’obra definitiva. Vaig aprofitar aquell interludi per fer una visita al duc de Craver.

El duc sempre havia tingut una idea molt vaga de com havien mort els seus fills. Enviant-li aquell original l’obligava a veure Richard rematat com una bèstia a la plaça de toros. I William amb el cervell devorat per rates africanes. Em vaig presentar a la mansió dels Craver amb l’excusa d’escoltar les objeccions del duc. Però el que realment m’hi duia era la necessitat d’expiació.

—Ah, sí! —em va saludar el majordom—. Sàpiga que últimament el correu s’endarrereix i fins ahir no vam rebre el seu mecanoscrit. El duc s’ha passat el dia llegint-lo. —I va afegir, en un to crepuscular—: Encara no ha sortit del seu escriptori.

El majordom va fer un parell de viatges des de la saleta d’espera on m’havia deixat fins a les habitacions del duc. Finalment va tornar, pàl·lid, i em va dir:

—El duc el vol veure.

En lloc d’anunciar-me, el majordom em va deixar a l’entrada de l’escriptori i se’n va anar, espaordit. Vaig haver d’empènyer la porta jo mateix. L’escriptori continuava sotmès a les tenebres, com en la meva primera visita, amb grans cortines obturant els finestrals. L’única font de llum era un quinqué de flama blava que alliberava el gas amb un xiulet dens.

Jo m’esperava la sòlida figura del duc fortificada rere la seva gran taula, a punt per destruir-me amb la seva artilleria verbal. En lloc d’això vaig trobar-me un home arronsat que seia en una cadira, en l’angle que formaven dues parets. El duc de Craver era d’aquells individus que semblen molt més fornits drets que asseguts. Ara que la seva ossada havia trobat un punt de recolzament, les carns, flonges, s’expandien a banda i banda de les costelles. El mentó li tocava el pit. Així podia distreure’s observant com els dits d’una mà jugaven amb els de l’altra. Feia pensar en Napoleó just després de Waterloo.

—Puc imaginar-me com se sent. Una mica, almenys —vaig dir. Però el duc no em va contestar. Ni tan sols aixecava els ulls dels dits, de fet. En un to de veu molt diferent vaig dir—: Jo no volia convertir ni en William ni en Richard, sobretot en William, en uns dels personatges més malvats del segle XX. —El xiulet del gas encara era pitjor que el silenci del duc Vaig agrair que les meves mans poguessin entretenir-se sostenint el barret. En cas contrari no sé què n’hauria fet—. Sóc aquí per dir-li una cosa —vaig comentar—. El criteri d’un pare mai podrà ser substituït pel d’un cronista. Però valdria la pena que m’escoltés, crec. —Vaig fer una passa endavant, animant-me a mi mateix, i vaig dir amb una mica més d’esperit incisiu—: És molt curiós. Però si analitzem en William com a personatge, objectivament, se’ns apareix algú menys culpable del que apunten els adjectius. Per a mi mateix va ser una sorpresa descobrir-ho. Al capdavall, en William no comet cap delicte que pugui ser penat per cap llei. La seva actitud respecte dels africans s’ajusta al sistema colonial. I d’això, com a europeus, en som tots una mica responsables. Pel que fa als tècton, qui no hauria disparat contra ells? Ens queda la noia, en efecte, i el segrest ignominiós de què va ser objecte. Segrest? Mai sabrem què va succeir entre en William i l’Amgam, a dins d’aquella tenda de campanya. L’única cosa certa és que al final del relat es descobreix que en William mai li ha posat una mà al damunt. Va ser-ne incapaç. I no podem odiar algú perquè no ha pogut consumar un crim —vaig sacsejar el cap tristament—: Senyor Craver, potser he estat massa cruel amb en William. Potser el que acaba condemnant un home no són tant els seus actes com l’estil literari de qui els transcriu.

El duc no deia res. Jo volia respectar el seu silenci. Vaig fer dues passes enrere sense girar-li l’esquena, com qui s’acomiada d’un rei. Però quan ja tenia el pom de la porta a la mà, vaig sentir una veu que deia:

—En William es va convertir en alguna cosa infinitament més odiosa que un violador o un assassí. —Em vaig aturar. Sempre sense alçar els ulls dels dits, el duc va afegir—: En William era un obstacle per a l’amor.

Encara vaig trigar set dies a tornar a veure Norton, tal com havíem convingut. I així, després de tants tràngols i tantes emocions, quatre anys després d’aquella trobada fortuïta en un cementiri, tots dos tornàvem a seure junts al mateix despatx. Però ara amb el mecanoscrit definitiu entre ell i jo.

Mai hauria cregut que veuria Norton emocionat, de la mateixa manera que un no s’espera veure una pedra ballant. Aquesta vegada no va fer aquell gest tan seu de reflexionar amb una piràmide de dits tocant-li el nas.

—És un gran llibre —va començar, fent repicar dos dits damunt del paquet de folis relligats—, un senyor llibre, Tommy. Per l’estil, per l’argument, pels personatges. Però sobretot per la perspectiva. Vostè ha sabut trobar el nucli de la veritat en aquesta història tan retorçada i tan difícil, tan confusa. —Va aturar-se. Va alçar els ulls de la taula, i la seva mirada em rendia un homenatge. Va dir—: Algun dia, en un futur que no podem determinar, els crítics diran dels autors que ara són les estrelles del firmament literari anglès: aquest va ser contemporani de Thomas Thomson. I no diran res més —va tirar l’esquena enrere i va concloure—: Vostè farà carrera, n’estic segur.

M’hauria de saber greu reconèixer que els elogis de Norton van afalagar la meva vanitat?

—Salvarem en Marcus de la foguera, oi que sí? —vaig preguntar, tot creant una distància absolutament desinteressada entre les lloances de Norton i la meva obra.

Norton va dir:

—Amb l’ajut cec de la justícia, així serà.

Era més aviat un eslògan que una convicció. Però aquí es va acabar la nostra entrevista. No tenia res més a dir-me. Em va pagar en efectiu els honoraris que encara em devia, i me’ls vaig embutxacar. Jo havia fet la feina que Norton m’havia encarregat, ell m’havia pagat el que em devia. Estàvem en pau. Norton no feia preguntes ni esperava que n’hi fessin a ell. Es va quedar totalment immòbil. Ni tan sols parpellejava. Era una manera de dir-me que ell i jo havíem acabat. De cop i volta em vaig sentir incòmode, per bé que no sabia precisar exactament per què. Però tot era correcte. Me’n vaig anar, és clar. Què podia fer?

Un cop al carrer, em va corprendre la difusa premonició que alguna cosa no anava bé. Suposo que patia els símptomes d’un excés de feina. Em costava de creure que ja s’hagués acabat tot, almenys pel que feia a mi. Havia estat massa implicat en el cas Garvey per liquidar-lo d’aquella manera tan fugaç, tan asèptica. Però Norton era així. I la nostra relació sempre s’havia mogut entre parets estrictament professionals.

Sigui com sigui, aquell dia de la tardor de 1918, de cop i volta, vaig trobar-me al carrer amb les mans buides. Em sentia com si el pres que havíem estat intentant treure de la gàbia fos jo, i no Marcus. Com un autèntic expresidiari, sortia amb una petita quantitat de diners a la butxaca, i tenia tan poca idea del que havia de fer amb la meva vida com un expresidiari. El llibre m’havia absorbit de tal manera que mentre l’escrivia el meu futur no semblava tenir cap importància.

Com sempre, l’auxili del senyor MacMahon em va arribar abans que jo mateix sabés que el necessitava. Al cap d’uns dies MacMahon em va cridar:

—Tommy, noi! A l’aparador del Times of Britain hi ha un anunci on demanen aprenents de periodista. Com que tu escrivies aquells llibretons he pensat que t’interessaria saber-ho.

El Times of Britain era un setmanari modest i cridaner que va desaparèixer a la dècada dels cinquanta. Vaig anar-hi i em van convocar per a una prova. Una prova de què? De redacció. Havia de redactar un text de vuitanta línies sota un lema, podia escollir entre «L’èpica de les metralladores aèries» o «La crítica a les teories darwinistes des d’un enfocament cristià». A aquelles altures tots estàvem farts de la guerra i em vaig quedar amb Darwin. Només m’havia presentat a la prova per fer feliç el senyor MacMahon. Fos com fos, al cap d’uns dies em van fer entrar al despatx del director.

—Tanqui la porta, si us plau —em va dir.

D’aquell home recordo sobretot que tenia uns llavis que semblaven carn de pop vermella, especialment dissenyats per xuclar puros. I que era un individu amb els ulls molt separats, enorme, gras i feixuc com un gripau sense potes. Semblava que haguessin fet servir una grua per encaixar-lo en la seva butaca i que mai més hagués de sortir d’allà dins.

—Trobo molt original el seu redactat en contra de Darwin —va començar quan em vaig haver assegut davant seu—. A mi mai se m’hauria ocorregut cedir la veu narrativa a una tortuga sense closca. I té raó! Si les tortugues són més lleugeres i felices sense closca, per què coi n’haurien de dur? Això contradiu tots els principis darwinians. —Es va inclinar endavant—: Vostè és molt jove. Com pot saber el Times of Britain si té fusta de periodista?

Vaig arronsar les espatlles. En realitat, jo estava més encuriosit que ell per saber-ho. L’home tenia els dits molt gruixuts i sostenia un cigar tan llarg que semblava un bastó que treia fum per un extrem. Va fer servir l’havà com a indicador per assenyalar-me la porta que jo mateix acabava de tancar:

—Intenti convertir aquesta porta en el titular d’una notícia.

Vaig girar el coll tot seguint la direcció que em marcava el cigar. Vaig tornar a la postura inicial i vaig dir:

—La porta del director del Times of Britain sempre és oberta.

Li vaig fer gràcia i em va contractar.

El gran canvi d’aquells dies, doncs, va ser la meva situació laboral. Havia acabat el llibre i tenia una nova feina. Però amb allò no aconseguia, ni de bon tros, foragitar Amgam del meu cap.

Em passava hores i hores pensant en ella, per ridícul que fos. M’imaginava que passejàvem junts sota el mateix paraigua. Que fèiem vida comuna i discutíem per qualsevol fotesa. Vivia aquestes fantasies d’una manera intensa i pueril. Gairebé podia tocar els motius banals d’una disputa, els arguments i contraarguments de cadascú, el procés de reconciliació. Quan badava així, recreant-me una vegada i una altra en tots i cadascun dels detalls d’aquestes ficcions, aconseguia una mena de dolor plaent impossible de descriure. Al final em deia: «Desperta, ni tan sols li veuràs mai la cara».

Després, tristesa.





26


Quan he dit que el Times of Britain era un setmanari sensacionalista he estat molt benèvol. Segons els paràmetres d’avui en dia podria considerar-se una autèntica fàbrica de fantasia. Si, per exemple, ens arribava un teletip que anunciava desbordaments a l’estuari de Buenos Aires, el titular es convertia en «Greus inundacions submergeixen una tercera part de la República Argentina». Si uns bandolers xinesos assaltaven un tren de passatgers als afores de Xangai, el Times of Britain ho titulava: «El perill groc a les portes d’Europa». I si a l’oest de la península de Crimea es patia una variant de la grip, la notícia era: «Els bolxevics escampen una malaltia asiàtica que amenaça l’espècie humana amb l’extinció». Era l’esperit de l’època. El Times of Britain no es diferenciava gaire dels altres setmanaris. La seva força residia en les fotografies, els gravats i els dibuixos acolorits, i dels textos només s’esperava que acompanyessin l’espectacle gràfic.

Em van adjudicar unes feinetes senzilles. En la meva qualitat d’aspirant a redactor no s’admetia que participés en l’elaboració dels textos pròpiament dita. Era un aprenent i em limitava a feines menors, com els peus de les imatges. Per motius d’impremta se’ns exigia que els peus de foto tinguessin un número exacte de lletres. No podia haver-hi ni una lletra de més ni una de menys, i això incloïa els espais entre paraules. Des d’aquella època respecto molt aquestes feines invisibles, autèntics subgèneres literaris mai reconeguts. I no era gens fàcil.

Recordo una vegada, per exemple, que tenia son i accidentalment vaig canviar de lloc un signe d’exclamació i la majúscula següent. Només eren un signe d’exclamació i una majúscula mal posades, però va tenir resultats desastrosos. Vivíem els moments culminants de la gran ofensiva alemanya de 1918. A la portada del setmanari apareixia una il·lustració de París sota els bombardeigs dels canons gegants alemanys Bertha. Aquells dies hi havia una polèmica pública sobre la conveniència o no de defensar París. Uns, els «heroics», afirmaven que calia defensar la ciutat fins a l’última gota de sang. D’altres, els «realistes», que era preferible establir les defenses en una posició més sòlida, al sud, abans de contraatacar. Naturalment, els partidaris de la defensa a ultrança acusaven els «realistes» de derrotistes.

Tot plegat, no cal dir-ho, només era una polèmica d’estrategs de cafè, però feia vendre molts exemplars. La direcció va decidir alinear-se amb els «heroics», només faltaria. Però en lloc de: «París! Mai serem derrotats!», vaig convertir-ho en: «París mai! Serem derrotats!».

Allò va ser una bona excusa perquè el senyor Hardlington m’escridassés per enèsima vegada.

El senyor Hardlington era el meu cap al Times of Britain. Per algun motiu que mai vaig aclarir, veia en mi una representació humana de tots els defectes de l’ofici periodístic. Suposo que era un d’aquells individus que necessiten lluir poders, i com que jo era el seu únic subordinat directe em tocava rebre el doble. La figura de Hardlington recordava extraordinàriament la dels estilites clàssics, però amb una barba més treballada, que es pentinava amb la clenxa al mig. Duia monocle, aquests ridículs artefactes avui afortunadament en desús. En aquella època vaig conèixer molts individus amb monocle, i he de dir que tots eren uns pedants i uns impertinents. Hardlington tenia als ulls aquest fanatisme mal dirigit que sol exasperar qualsevol interlocutor i consumeix el mateix profeta. Era un gran seguidor de Zola. Però comparar Hardlington amb Zola seria com comparar el cuc d’una poma amb una anaconda del Brasil.

Totes les editorials angleses, sense cap excepció, havien refusat les seves novel·les. Sovint amb violència verbal, perquè la seva insistència malaltissa esgotava la paciència dels editors més educats. Però Hardlington, com acostuma a passar entre certa categoria de fracassats, només tenia el talent de la perseverança. Això sí, en un grau superlatiu: bombardejava amb els seus manuscrits les editorials dels Estats Units, el Canadà, Austràlia i fins i tot Nova Zelanda. Per increïble que sembli, algunes d’aquestes editorials es dignaven tornar-li els originals amb una nota adjunta on lamentaven no poder-lo situar entre els caps més poderosos de la literatura universal.

Era fàcil endevinar quan li havien retornat un escrit per l’expressió amb què creuava la porta del Times of Britain a primera hora del matí. Imaginem-nos un home que mira el cel amb l’esperança que faci sol, i que en aquell moment rep a la cara l’impacte d’un meteorit de la grandària d’un tramvia. Tot el personal coneixia aquella expressió, i quan un redactor es creuava amb ell, el punxava:

—Benvolgut senyor Hardlington, la casa es deleix per llegir la seva obra. Avancen en la direcció que tots desitgem els seus contactes editorials?

La seva resposta acostumava a ser:

—Vostès viuen en la ignorància del fang primordial, però jo tinc proves irrefutables que els tentacles semites han arribat fins a Nova Zelanda.

O Tasmània, o Nigèria, o on fos que hagués enviat el seu últim llibre. Era divertidíssim veure el senyor Hardlington entre les taules del Times of Britain, ferint l’aire amb el seu paraigua com si brandés un estoc. La causa directa dels seus fracassos? Un complot jueu, obstinat a emmudir el geni humà allà on es manifestés. Tenia una immensa capacitat per desviar les seves misèries cap a una causa tan superior com intangible. Com més s’obstinaven les editorials a ignorar-lo, més convençut estava ell que era víctima d’una confabulació intel·lectual. Segons Hardlington, l’Estat major alemany estava íntegrament constituït per generals jueus. Totes les rebel·lions contra l’imperi, incloent-hi la revolta dels mahdistes, al Sudan, la insurrecció bòer i el recent alçament irlandès havien estat incitades pels jueus. Els jueus eren directament responsables dels hiverns massa freds i els estius massa xafogosos, les sequeres i les calamarsades. Ells havien inventat la sífilis, el paludisme, el tifus, els polls i els ulls de poll.

Però si a estones feia gràcia, tenir-lo sempre al damunt era una desgràcia. Estava dotat amb una veu impertinent, molt desagradable. Imaginem-nos algú que parla com si tingués la boca plena de vidres trencats. I ara imaginem-nos que aquesta veu es converteix en l’amo i senyor dels nostres dies.

Potser, algun dia, Tommy Thomson seria periodista. Però de moment Tommy Thomson no passava de ser un dipòsit on el senyor Hardlington projectava les seves frustracions. Qualsevol s’hauria deprimit. Els matins, quan la sirena de la Royal Steel em despertava, el primer pensament que em venia al cap era Hardlington, i de cop i volta els llençols s’impregnaven amb cola sintètica.

Jo crec que la figura de Hardlington, més aviat insignificant, no era la causa real de les meves amargors. Crec, més aviat, que Hardlington només perfeccionava la roda de la meva vida. Abans del llibre havia estat a les ordres de Flag. I ara tornava a ser sota els dominis d’un altre Flag. Un Flag en miniatura, potser, però que tancava el parèntesi d’eufòria creativa que per a mi havia estat la redacció del llibre.

Pensava en Amgam, és clar. Més que mai. Però sense esma. Què havia de fer, d’altra banda? Anar a buscar-la al Congo? Fer un forat més gran, més fondo que el d’aquell dia al camp de batalla? No. Hauria admès que l’amor fos una experiència trista, desesperada o cruel. La meva versió de l’amor era boira sota les pedres, i res més.

Així de tristos i resignats eren els meus pensaments quan va complir-se el primer mes de la meva incorporació al Times of Britain. Em van pagar el meu salari, el meu primer salari, i suposo que va ser una mena de bàlsam.

Anar a passejar amb la butxaca plena! Quina novetat tan curiosa i tan plaent! L’estiu s’havia mort, però el temps encara ens regalava alguns matins assolellats i tan alegres com permetia la guerra. Vaig fer cap a una llibreria. Volia comprar uns quants llibres sense pensar en el preu. Abans, quan depenia de les feinetes intempestives i mal pagades del Doctor Flag, sempre havia de sospesar els llibres i preguntar-me: realment val el preu que em demanen? M’ofereix prou expectatives per arriscar la fabulosa xifra que costa? I aquí he de dir que la pobresa és el crític més agut. Però en aquella ocasió, per una vegada, tenia la intenció de comprar-me tots els llibres que volgués.

La llibreria on vaig entrar sempre havia tingut el meu amor. Les parets estaven folrades de lloms de llibre. I vull dir absolutament folrades. Com que el sostre era molt alt, per accedir als de més amunt calia una escala de vint graons. Si jo fos llibre, m’agradaria ser exposat en aquella llibreria. Gairebé es podia sentir com els llibres parlaven entre ells.

Pensava això i vaig comprendre que les emocions de Marcus respecte dels arbres eren equivalents a les que jo sentia pels llibres. Potser per això havia emfasitzat tant l’amor de Marcus pels arbres? Tant li feia. Aquella era una llibreria autènticament selvàtica. El llibreter estava enfilat al capdamunt de l’escala, treballant en un prestatge recòndit. Vaig anunciar-me:

—Què em recomana, senyor?

El llibreter era un home amb els cabells santament blancs i una mica sord. Amb una mà va fer pantalla a l’orella i va dir:

—Com diu, jove?

Vaig haver de fer trompeta amb les dues mans, tot cridant:

—Que quina novetat em recomana!

—Ah, sí! Hi estem d’acord! —va ser la resposta—. Un llibre fora del comú, en efecte.

I va continuar amb la seva feina d’intel·lectual arborícola. Com que era una mica difícil entendre’s amb ell, vaig passejar la mirada pels exhibidors. Vaig mirar un taulell, i un altre, i al tercer va ser com si el llibre em saludés. Vaig tenir la sensació que tota la sang que circulava pel meu cos s’aturava i un segon després reprenia la marxa en direcció inversa.

A la coberta d’un llibre es veia el dibuix d’una parella; s’agafaven les mans i fugien desesperadament, a través d’una selva representada en blanc i negre. Ell era un noiet amb la pell de color oliva. El dibuixant no havia reproduït el defecte de Marcus a les cames. Ella era molt més alta que Marcus, blanca, amb les seves trenes de cua de rateta. Marcus i Amgam estaven despullats, però un joc d’ombres i vegetació estratègicament situades feia que l’escena respectés tots els patrons de la decència. Ella era bonica. Estúpidament bonica. Una damisel·la tendra i dèbil. El dibuixant no havia entès res.

A la contracoberta la història s’oferia com «l’extraordinària aventura d’un jove anglès que s’ha enfrontat a les inclemències del tròpic, la insània de dos germans corruptes i l’assalt d’una civilització subterrània». Norton havia aconseguit publicar-lo en una bona editorial. Potser no era la millor de totes, però tampoc era la pitjor.

No sé quanta estona vaig ser allà, dret, amb el llibre a les mans. Els genolls se m’havien convertit en glaçons. Si em quedava massa estona dret es fondrien i cauria. Al final em va arribar una veu que deia:

—Oi que és un llibre poc corrent? —Era el llibreter, que havia baixat de l’escala. Vaig obrir la boca, però no podia dir res—. Amic meu! —va riure el llibreter, molt divertit—. Es troba bé? Està més blanc que els personatges del llibre! —Va apropar-se una mica més i en un to de veu confidencial i resignat em va dir—: Jo sempre havia cregut que l’amenaça fatal vindria de Mart. Ens equivocàvem, ves per on. El gran horror no és més enllà de les estrelles, és a sota dels nostres peus. I mentrestant perdem el temps fent la guerra contra aquests alemanyots caps de col!

Tot seguit vaig fer l’acte més estrambòtic de la meva curta existència: comprar-me el meu propi llibre. El més penós de la qüestió era que no podia queixar-me de res. Ningú havia fet res mal fet. Norton m’havia pagat religiosament. El que després fes amb el llibre no era cosa meva.

Vaig rellegir la meva pròpia història amb les sensacions més contradictòries. Pel que vaig poder apreciar, Norton no n’havia canviat ni una coma. Això sí, hi havia afegit un pròleg. Explicava que era un cas real, però que per respecte als protagonistes n’havia suprimit els noms autèntics. Vaig deduir que la seva intenció no era amagar les identitats reals, només esquivar la llei per si el duc de Craver el duia als tribunals. A Marcus Garvey s’hi referia com Rufus Garvey, i de William i Richard es limitava a no mencionar el cognom. (Això sí, precisava que eren la descendència d’un «distingit cavaller que havia pres part activa en la campanya sudanesa i el seu tràgic desenllaç»). En el seu dia l’assassinat dels germans Craver havia fet molt de soroll. Ara tothom relacionaria el cas Garvey amb el llibre. Com ja sabem, la història exculpava Marcus de qualsevol delicte. Més: l’elevava a la categoria d’heroi. Allò potser beneficiaria els interessos de Marcus. Però que Norton fes servir aquella argúcia em va semblar innoble. Fos com fos, no volia anar a veure’l per discutir-ho. Coneixent la seva capacitat retòrica, era capaç de convèncer-me que Anglaterra estava aliada amb Alemanya i en guerra amb França. En lloc d’això vaig decidir visitar Marcus. Feia massa temps que no el veia. I fins i tot era possible, vaig sospitar, que ni tan sols conegués l’existència del llibre.

Aquest cop ja no hi anava en qualitat d’assistent legal de Norton. Per tant, no tenia dret a la nostra sala de sempre. Teòricament m’hauria hagut de conformar de veure’l en una d’aquelles saletes on el pres i el visitant estaven separats per una reixa molt atapeïda. Un cop a la sala d’espera vaig adonar-me que hi faltava Esquena Llarga. Vaig veure un dels funcionaris que habitualment s’encarregaven de traslladar Marcus de la seva cel·la a la sala on fèiem les nostres sessions, i vaig preguntar-li:

—Avui no hi és, el sergent Esquena Llarga?

—Esquena Llarga? —va somriure—. I vostè com sap que els seus subordinats l’anomenem així?

—No ho sabia. És una coincidència. Jo també l’he batejat amb aquest sobrenom —vaig excusar-me—; de fet, mai s’ha dignat a dir-me com es diu.

El funcionari va riure:

—Doncs jo em dic John —va dir—. Així no caldrà que em bategi.

Sense Esquena Llarga pel mig, John semblava molt més humà. El vaig convidar a fumar, i ell a mi, i no vaig haver de demanar-li res:

—Els dies festius, com avui, hi ha molts més visitants i Esquena Llarga acostuma a «dirigir el trànsit», com en diu ell.

Ja ho sabia. De fet, jo sempre entrava per l’ala habilitada per als assistents legals. Però el dia que Norton i jo vam rescindir el contracte que ens lligava també vaig haver de tornar el passi que m’havien expedit com a col·laborador jurídic. Tot i això, acabava d’entrar per la mateixa porta de sempre. No hauria hagut de ser allà, hauria hagut de fer cua amb tota aquella gentada, i el tal John ho sabia.

—Vostè ja no treballa per a l’advocat d’en Garvey, oi que no? —em va dir amb una sospita a la veu; i també, movent una mà desdenyosa—: Bah, tant és. —Va trepitjar el cigarret, va mirar a banda i banda amb les mans a les butxaques, com un autèntic pinxo, i em va dir—: Vol que li dugui en Garvey a la sala de sempre? Estaran més còmodes.

Ho va fer. El tal John va limitar-se a tancar-nos junts i dir-nos que tornaria quan fos l’hora. Fins i tot va treure les cadenes dels canells de Marcus (dels turmells no). No ens calia estar asseguts i a més podíem fumar. Mai havíem tingut tanta llibertat. Però tot va anar malament des d’un bon principi. Quan em va veure, en lloc d’alegrar-se, Marcus va limitar-se a deixar anar un «ah, vostè!» que va sonar entre desencisat i ensopit. Fumava aspirant el tabac amb una força agressiva, com si ell i el cigarret fossin enemics personals. Tot i tenir els turmells lligats, no parava d’anar de punta a punta de l’habitació, amb un neguit malaltís que feia pensar en un animal que acaben de tancar en un zoo. Era obvi que jo no l’interessava. Segurament hi havia anat en un mal dia. Però hi podien haver dies bons, en una presó? Per a mi era una situació molt incòmoda. M’hi havia presentat per distreure’l una mica, i en lloc d’això la meva presència semblava crispar-lo. En fi, no podia recriminar a un home innocent, la vida del qual penjava d’un fil, que estigués de mal humor.

Vaig ensenyar-li el llibre. Allò va aturar-li el neguit uns instants. El va sospesar entre les mans. Els seus llavis, sempre tan atractius, fins i tot van esbossar un somriure. Però de cop i volta va alçar el cap, els seus ulls verds van mirar-me gairebé amb una espurna d’odi, i va dir secament:

—Què se suposa que n’he de fer?

No podia contestar-li, jo no era Norton. Ell mateix va mencionar el seu nom. Va deixar el llibre, que l’interessava molt menys que el cigarret, i va cridar:

—Què està fent en Norton? M’ho pot dir, vostè?

Vaig pensar que l’única manera de calmar-lo era mantenir la serenitat i fer-lo raonar. Si li oposava arguments de pes l’obligaria a pensar per contestar-me, i allò moderaria el seu to. Em feia por que vinguessin els guàrdies i el meu únic interès era evitar que hi intervinguessin.

—Norton treballa durament en l’expedient —vaig començar—, però vostè sap que no és un cas fàcil. Pensi, per exemple, que hi ha la declaració jurada de tot un cònsol britànic que l’acusa. No crec que sigui un testimoni fàcil de refutar.

—Casement? El cònsol Casement? —va dir arrufant les celles.

—Exacte. Ell i el plec de signatures que va arreplegar entre la colònia britànica de Leopoldville. El perfil del súbdit de Sa Majestat Marcus Garvey en surt retratat, diguem-ho així, amb una llum gens favorable.

Només vaig aconseguir exaltar-lo més:

—Casement? —va repetir alçant els braços al cel—. Però home de Déu, Casement és un sodomita! Pregunti-ho a qualsevol blanc que hagi viscut a l’Àfrica i l’hi dirà! Mentre vaig ser al Congo em va estar perseguint. Tots els dies i totes les nits que vaig ser a Leopoldville vaig rebre insinuacions seves! Casement és un ressentit. Com que no va aconseguir els seus propòsits, tan vils, es va venjar d’una manera igualment vil.

—I per què no es va lliurar a les autoritats angleses, després dels fets?

—Però vostè què es pensa? Que el vaixell on em vaig embarcar en qualitat de cuiner tenia cap intenció d’alterar la seva ruta per dur-me a Londres? Seguien una ruta comercial, i van trigar un any sencer a tocar un port anglès.

—Bé, de tota manera —vaig insistir—, i encara que fos tard, un cop a Anglaterra per què no es va lliurar a les autoritats?

Marcus mai havia obert tant els ulls. No va mirar a banda i banda. De sobte va abaixar la veu, que fins aquell moment era un crit de rancúnia, i em va dir:

—Com pot ser tan ase, Thomson?

Vaig seure en una cadira, derrotat. Vaig mirar la paret per tal de defugir-li la mirada. Marcus tenia raó. Jo mateix havia trigat quatre anys a escriure la seva història. Com podia demanar a un home com ell, sense credencials, sense amics, sense passat i sense futur, que es presentés en una comissaria britànica i així, a la valenta, els expliqués tota la història? Encara sense mirar-lo vaig dir:

—Queda la seva declaració. Va confessar per escrit que havia matat en William i en Richard Craver. Jo mateix he pogut llegir una còpia de la confessió a l’expedient d’en Norton.

No hauria d’haver dit res. Va ser un greu error. Marcus estava fora de si.

—Confessar que vaig matar en William i en Richard? —va bramar—. Naturalment, que vaig confessar-ho! Però vostè què es pensa que fa, la policia, amb la gent com jo? Perquè deixessin de pegar-me hauria confessat que sóc l’assassí de l’arxiduc Ferran d’Àustria!

L’única cosa que podia fer era demanar-li que abaixés la veu. Va ser inútil. Ara se sacsejava com un boig a dins d’una camisa de força i cridava:

—Suposo que en Norton deu estar molt còmode, al seu despatx! Ell no sap quina mena de fred fa en una cel·la —va incloure’m en els seus retrets—: i vostè tampoc. Ningú pot imaginar-se el fred d’una cel·la! És un fred que viu a dins dels ossos com els corcs a la fusta. I això m’està passant a mi, a mi, que he viscut al Congo, al Congo! Per què no em deixen tornar al Congo? Vull tornar al Congo!

Vaig sentir soroll de reixes que s’obrien, passadís enllà, i vaig implorar:

—Calli, si us plau.

Però ja no m’escoltava. Es movia en cercles com una baldufa i mirava el sostre:

—Jo he estat al Congo. Al Congo! I ara, mentre espero que em pengin, cuso sacs. Això és tot el que em deixen fer. Cosir sacs en un taller de presidiaris!

El tal John venia a dir-nos alguna cosa, potser a demanar-me un altre cigarret, perquè encara no havíem consumit el nostre temps. Però Marcus gairebé se li va llançar al damunt. Va agafar-se a les reixes i va cridar com si escopís les paraules:

—Sacs, sacs, sacs, sacs!

Semblava un boig. Era un boig. El funcionari es va esparverar i va fugir.

—Sap què acaba de fer? —vaig cridar—. Va a buscar reforços! Calmi’s!

Per tota resposta Marcus va intentar arrencar una de les potes de la taula per fer-la servir de porra. No va tenir temps. Esquena Llarga i un parell de guàrdies van fer acte de presència.

—Senyor Thomson, què hi fa, aquí? —va dir-me Esquena Llarga en un to de retret més moral que legal—. Vostè coneix prou bé aquesta institució, sap que ja no està autoritzat a accedir als interns per aquesta ala. Ha d’incorporar-se al grup dels visitants sense acreditació jurídica!

Marcus no parava de cridar, embogit:

—Jo he estat al Congo, al Congo! —i continuava fent estrebades a la pota.

Però la taula devia estar dissenyada, justament, per impedir coses com aquella. Esquena Llarga va advertir-lo tres vegades, tal com estipulava el reglament penitenciari. Tot seguit va obrir la porta, ell i els dos guàrdies van entrar i van colpejar Marcus amb les seves porres de cautxú fred.

No hauria dit mai que una força aplicada tan brutalment pogués ser, alhora, tan racional. Esquena Llarga i els seus homes pegaven amb una crueltat estratègica. Les porres atacaven el coll, els ronyons i els testicles, per aquest ordre, i tornaven a començar, les dues bandes del coll, els dos ronyons i els testicles. Marcus, a terra, es defensava com un gat, esgarrapant i mossegant-los els turmells. Hauria preferit patir aquella violència abans que presenciar-la.

Me’n vaig anar abans que acabessin. Vaig sortir de la cel·la, vaig girar dues cantonades de passadís i encara sentia els crits de Marcus. I la seva proclama: «Vull tornar al Congo, vull tornar al Congo!». En algun lloc vaig trobar una aixeta. Aquell dia vaig descobrir que és possible estar profundament agraït a un objecte tan vulgar com una aixeta. Em vaig mullar la cara amb els moviments frenètics de les mosques quan es freguen el cap. Després, una mica més calmat, vaig tenir una idea: era molt probable que en aquells moments l’amic de Marcus de qui Norton m’havia parlat estigués fent cua per visitar-lo. Em constava que els antics colons africans eren extraordinàriament solidaris entre ells, fins al punt que a la resta de persones civilitzades sovint els costava d’entendre-ho. Com que era un dia festiu no hauria estat gens estrany que s’hagués desplaçat fins al presidi. I de ben segur que, fos qui fos, agrairia que algú l’informés del que acabava de passar. Així doncs, vaig anar a l’ala de les visites i vaig buscar per la llarga filera d’homes i dones que feien cua. Dues parelles de funcionaris els atenien, omplint paperots i revisant-los un a un abans de dur-los cap a l’interior. Quatre funcionaris eren del tot insuficients per atendre una gentada tan gran i la filera avançava amb una lentitud extrema.

Entre les persones que feien cua hi havia una dona increïblement alta. Era molt prima i devia fer dos metres d’alçada ben bons. Anava de dol rigorós, negríssima. Faldilles negres fins als turmells, botines negres, barret negre i, cosit al barret, una mena de vel de xarxa molt fina, també negra, que li cobria la cara. Al principi la dona no em va interessar gens ni mica. Jo buscava un individu amb pinta d’africanista veterà, amb la cara treballada pels plaers i les penúries dels tròpics. Però vaig acabar fixant-me en aquella dona llarga i prima com un espàrrec que inevitablement destacava per la seva alçada.

Devia ser una persona realment especial, amb aquella feminitat tan gran amagada rere capes i capes de roba negra. I semblava tan trista, estava tan pendent de la cua, d’avançar tan sols una passa més, que tot el seu món es reduïa a l’esquena que tenia al davant. Era com un dels espectres que habitaven els inferns grecs, per als quals el temps i l’espai no existien. Veure-la m’omplia de pensaments grisos. Per tal d’accedir a la persona estimada havia de submergir-se en aquell món presidiari, tan lúgubre. I, a sobre, estava obligada a patir una cua lenta, tortura afegida. Mentre em dirigia a la sortida vaig moure el cap amb tristesa, tot dient-me: vet aquí una dona justament als antípodes d’Amgam. Vaig pensar això i em vaig aturar com si hagués topat amb un mur d’aire.

En una fracció de segon la història que havia estat construint els últims quatre anys va alterar tots els seus colors. Tothom coneix l’episodi de sant Pau caient del cavall. Bé, doncs, jo era el cavall.

Hi podia haver moltes dones de dos metres d’alçada, a Londres, a Anglaterra, al món? A qui visitava aquella dona? Els meus ulls van buscar les seves mans. Duia guants, però eren un model estrany, com manyoples de seda, amb la qual cosa no podia comptar-li els dits.

I si Marcus havia alterat fragments de la seva història per tal de protegir Amgam? De cop i volta vaig obrir els ulls: dos amants com Marcus i Amgam mai no s’haurien separat. Mai. Em vaig dir: «Si aquell dia tu haguessis estat a la mar de les Senyoretes, amb la metxa de la dinamita a les mans, hauries tolerat que se n’anés?».

Ni tan sols calia que em contestés. La qüestió no era el que Marcus hauria fet. La qüestió era que ella, Amgam, mai hauria renunciat a l’amor per una trivialitat com la salvació del món. I quan va haver d’escollir entre el món tècton i el món humà, va optar per l’amor, la dugués on la dugués.

Em vaig palpar el front per assegurar-me que no tenia febre. Com podia haver estat tan idiota? Marcus va voler enganyar-me en petits detalls referents a Pepe, només per salvar el bon nom d’un amic africà. Què no hauria dit, o callat, per salvaguardar la pista d’Amgam?

Em recordo allà, palplantat en aquella dependència de la presó, els ulls fixos en una dona que feia cua. No em podia moure. Era com si m’haguessin crescut arrels de les sabates. Mentre la mirava fixament, i sense que ella se n’adonés, dins meu es reconstruïa tota la història de Marcus i Amgam, l’autèntica història, almenys aquella part que Marcus m’havia amagat per protegir el seu amor. Vaig recrear-la en un moment, així com una teranyina que es teixís a una velocitat fulgurant.

Veia Amgam prenent la iniciativa. La veia convencent Marcus de tornar a Londres, la casa del seu estimat. Veia la seva intel·ligència superior aplicada a entendre un món desconegut i nou. I a sobreviure-hi. La veia davant d’un mirall, aprenent l’art del maquillatge per tal d’amagar unes faccions massa clares. La veia camuflada pels vestits victorians, per la moda d’una època que lapidava la llibertat de les dones, però que ella aprofitava per resguardar la seva. I després? Marcus detingut, ella estupefacta. Per què? Per què els homes detenien l’home que havia salvat la humanitat de la raça més destructiva de l’univers?

Em va fer vergonya pertànyer al gènere humà. Amgam ho deixa tot per venir al nostre món. Opta per viure entre nosaltres, un «nosaltres» que Marcus encarna. I què és el primer que fem? Segrestar-li l’amant, empresonar-lo rere uns murs de pedra. Uns murs edificats amb pedres més indestructibles i gruixudes que totes les que separaven el món humà del món tècton, perquè entre els humans i els tècton només hi havia pedres, però entre ella i ell, ara, s’hi interposaven lleis imperials.

Em va venir una febre freda. Trobar-me cara a cara amb Amgam era el que més hauria desitjat en aquest món. També era l’última cosa que podia creure que em passés mai. El lloc no podia ser més miserable. Ningú la veia. Per als visitants que feien cua l’única cosa que comptava era avançar un pam més. I els funcionaris de la presó, amb la seva intel·ligència de puces ensinistrades, no estaven preparats per buscar dones tècton, només llimes.

Vaig apropar-me a ella, fermament decidit a alçar-li el vel. Però quan ja tenia la punta dels dits a deu centímetres de la seva cara em vaig aturar. I si m’equivocava? I si era una dona molt alta i res més? Encara hi havia una possibilitat més horrorosa: que no m’equivoqués. Si era ella, i la descobria en públic, les conseqüències serien fatals.

Ella continuava tan absorta en la cua que encara va trigar uns segons a veure els meus dits, tan a prop del vel. Per fi va adonar-se de les meves intencions i va deixar anar un xiscle de sorpresa amb una veu molt masculina. Jo em vaig espantar més que ella. Va fer un salt enrere i va fugir. Vaig iniciar la persecució, però quan encara era a dins de l’edifici vaig sentir una veu imperativa:

—Senyor Thomson! Es pot saber què fa?

Vaig intentar ignorar-lo, però Esquena Llarga havia bramat un «alto» categòric. No podia desobeir una ordre tan directa.

—Sempre he tingut molt bon concepte de vostè, senyor Thomson —va recriminar-me—. Per què s’esforça avui a embrutar-lo tant? Sap que ha comès una falta greu? Dues faltes! Primer aborda un pres a través d’un canal restringit, i acte seguit molesta una visitant.

Els qui llueixen un uniforme, per insignificant que sigui, no busquen tant el compliment efectiu de la llei com la submissió del sospitós. Rendir-se és la millor fórmula per treure’s del damunt l’autoritat, així que vaig dir:

—Estic una mica atabalat. Accepti les meves disculpes. —I d’immediat—: Me’n puc anar?

Esquena Llarga, en efecte, es va tornar més indulgent:

—El senyor Norton em va fer saber que havia estat a les trinxeres. Ha lluitat pel país i això l’honora.

Jo semblava una criatura que no es pot aguantar el pipí ni un segon més:

—Sí, és veritat. A l’artilleria. Me’n puc anar?

Esquena Llarga, en canvi, parlava mirant per damunt del meu cap i a totes bandes, com si jo fos l’última cosa del món que l’interessés:

—L’artilleria és una gran arma. Suposo, també, que és la menys arriscada de totes. Pel distanciament amb l’enemic que comporta, vull dir. Bé, no s’ho prengui com un retret. Ha tornat il·lès, en tot cas?

—Oh, sí. Els pulmons una mica menys elàstics, segons els metges. Però suposo que em puc considerar molt afortunat.

Encara va retenir-me una mica més. D’ignorar-me va passar a escrutar-me amb aquella mirada tan seva, de far nocturn. Esquena Llarga mirava cada ésser humà com si li conegués alguna cosa dolenta. Després va alçar la mirada i em va donar dos copets afectuosos al pit amb la porra:

—Per una vegada callarem el que han vist els nostres ulls. Però no insisteixi més amb aquesta conducta tan irregular. —Per fi va assenyalar-me la sortida amb la porra de cautxú, tot dient—: Faci via, senyor Thomson.

Quan vaig sortir ja era massa tard. Al carrer només hi havia l’empedrat de sempre, negre i humit, i cantonades de ciment buides.





27


De cop i volta, la meva vida havia d’afrontar un doble salt mortal. D’una banda, la presència d’Amgam. De l’altra, l’èxit del llibre. Els diaris en parlaven, les crítiques eren bones. Ara, amb més de mig segle de distància, és fàcil entendre els factors extraliteraris que van impulsar el llibre. Vivíem el quart any de guerra. Tothom volia respirar uns altres aires. I Marcus Garvey, el personatge Marcus Garvey, era ideal per reivindicar un tipus d’heroi diferent. La gent estava farta d’una guerra tan absurda com inacabable. La causa de Marcus, en canvi, era neta i pura. La Gran Guerra va ser una mena de guerra civil mundial. En oposició, l’odissea de Marcus reconciliava la humanitat amb ella mateixa.

A mi el món em queia al damunt. Estava orgullós de ser l’escriptor que havia donat forma a la història. Al mateix temps, però, no era reconegut com a tal ni ho seria mai. Pot imaginar-se una situació més tràgica per a un autor? I és que aquells dies el llibre havia assaltat fins i tot les oficines del Times of Britain. De mà, justament, de l’inefable senyor Hardlington.

Un dia va arribar i va cridar amb aquella veu tan desagradable que tenia, com de lloro més asmàtic que jo:

—Faci el favor de llegir-se això, senyor Thomson! —I va dipositar un exemplar del llibre a la meva taula. El va deixar caure per sorpresa i des de molta alçada, com si fos un maó—. Una estructura sòlida com el ferro i un estil lleuger com el cuiro. —I va sentenciar triomfalment—: Adéu romanticisme! Adéu realisme social! Això és prosa moderna, senyor Thomson! —M’haurien hagut de fer una foto just en aquells moments. A mi i a Hardlington. Sobretot a Hardlington. Estava entusiasmat—: No crec que pugui apreciar la grandària d’aquest llibre, perquè vostè és una puça de les lletres. Però intenti-ho, senyor Thomson, almenys intenti-ho —va dir en un to falsament paternal—. No m’agrairà mai prou que li hagi deixat aquesta joia literària. —Va seure, va fer una pausa i va encetar el seu to burleta de cada dia—: Per cert, com es troba avui el front occidental? Se sostenen les nostres tropes? O ja hem perdut París?

Però jo vaig dir, tornant-li l’exemplar amb una veu agra:

—Casualment ja he llegit aquest llibre i per tant no cal que me’l deixi.

Amb allò només vaig aconseguir predisposar-lo encara més en contra meva.

—De debò? —va dir molt sorprès—. I digui’m, senyor Thomson, quina exegesi en fa? —Jo no sabia què era una exegesi. Hardlington va riure—. Quin és el concepte que més li ha agradat? —va dir amb un somriure malèvol—. La redempció dels dos germans? La sublimació del cuiner Garvey? O potser la superioritat de la raça anglesa sobre l’amenaça semita?

Allò em desorientava:

—Es pot saber de quina redempció parla? Tots dos germans eren uns degenerats sense ànima! El llibre ho demostra a bastament.

—Ho veu? Vostè és incapaç de comprendre les claus internes que s’oculten rere de tota gran obra. Els dos nobles anglesos, molt possiblement, havien comès alguna falta social. Tanmateix, la lluita que mantenen al Congo els redimeix.

Em vaig exaltar:

—Però si són uns sabotejadors de la vida! Qui salva el món és en Garvey. Tots dos germans, sobretot en William, fan tot el possible per impedir-ho!

Hardlington havia previst la meva resposta, perquè abans que hagués acabat de parlar va dir:

—Aquesta és la sublimació a què em referia. Fins i tot un simple cuiner, si és guiat per l’exemple de dos nobles anglesos, acaba adquirint la noblesa d’esperit de la raça anglesa.

—Però si en Garvey és mig gitano! —vaig dir jo—. De quin esperit racial em parla?

Hardlington va fer un posat de resignació fingida:

—Ai, amic meu. Veig que no ha entès res de res. És evident que aquest llibre s’ha escrit en clau simbòlica i necessita ser interpretat. De debò no comprèn que les fondàries d’on provenen els tècton són una metàfora de la gran amenaça que presideix els nostres temps? —Hardlington va encreuar els braços damunt del pit cerimoniosament i va preguntar—: A veure, senyor Thomson, quina raça s’amaga a les clavegueres, tot esperant el moment oportú per atacar els interessos col·lectius de la humanitat?

—Però els tècton no són cap símbol del judaisme internacional! —vaig replicar. Per uns instants em vaig tornar a sentir l’autor del llibre. Amb un dit rígid vaig repicar la coberta del llibre com si volgués perforar-la, tot dient—: El llibre diu el que diu i res més.

—Bravo! —va dir Hardlington, aplaudint-me irònicament.

Però jo no vaig fer-ne cas i vaig seguir:

—Els tècton són tècton. I els dos nobles anglesos són una còpia exacta dels tècton. O al revés. Aquest és el problema! —vaig assenyalar-me el pit amb els dos dits polzes—: Nosaltres som els tècton.

Hardlington va fer espetegar la llengua d’una manera particularment odiosa. Semblava un entrenador de cangurs. I negava les meves pretensions interpretatives fent oscil·lar el dit com un pèndol:

—No, amic meu, no. La seva candidesa m’aclapara. —Va fer una pausa i va preguntar—: Segons l’aspirant a redactor de primera Thomas Thomson, quin és el nucli fonamental d’aquesta magna obra?

Mai no m’havia enfrontat tan decididament a Hardlington. Potser per això havia atret l’atenció dels companys d’oficina, que havien aturat la feina per seguir la polèmica en qualitat d’espectadors. Deu màquines d’escriure que deixen d’escriure alhora creen un silenci molt sorollós. Hardlington esperava la meva resposta. Els meus companys esperaven la meva resposta. Jo esperava la meva resposta. Després d’una reflexió eterna vaig dir:

—Que en Garvey i l’Amgam s’estimen. I que això, de retruc, salva el món.

Els ulls de Hardlington es van inflar com dues boles de billar. Es van engrandir tant que per un moment vaig creure que caurien a terra, així com la fruita madura cau dels arbres.

—El que intenta dir-me és que una estructura narrativa tan sofisticada té per objecte explicar el flirteig entre un gitano mig coix i una dona lletosa i lletja?

Vaig dubtar, però al final vaig dir:

—Doncs sí.

La meva resposta el va fer riure. Va riure tant que tots els altres empleats van astorar-se que el senyor Hardlington, habitualment tan greu, dediqués els seus pulmons a una activitat tan gratuïta com és el riure. Després se’m va apropar encara més, em va donar tres copets a l’esquena amb un palmell en aparença amable, encara que en el fons feia servir la meva esquena com un drap per eixugar-se les mans brutes, i va dir:

—Vostè redueix un conflicte còsmic a una aventura carnal desbocada. No, amic meu, no. L’alta literatura no és patrimoni dels simples.

El més imperdonable de Hardlington era que realment es divertia escarnint-me. Jo era un noiet, i la pressió sistemàtica de Hardlington va fer que acabés dubtant. De què? De tot.

Ni tan sols estava segur de quina havia estat la meva aportació real al llibre. L’autèntic protagonista de la història era Marcus Garvey. I el seu àngel de la guarda, Edward Norton. Sense ells no hauria existit cap història. Ells, tots dos, havien estat indispensables per al llibre. Jo no. D’escriptors capaços d’escriure la història de Marcus Garvey n’hi havia molts. Però de Marcus Garvey només n’hi havia un. D’advocats n’hi havia molts. Però d’advocats que haguessin gestionat el cas Garvey com Norton només n’hi havia un. Tot es tornava confús, gris i sec.

Pel que feia a Hardlington, jo encara no sabia que a les ànimes mediocres els agrada envoltar-se d’individus encara més limitats. D’aquesta manera els és més fàcil adjudicar els seus fracassos a una injustícia còsmica. És com si ens diguessin: compareu la meva intel·ligència amb la de qui tinc al meu costat, no és obvi que mereixo una situació més digna del meu esperit? La gent com Hardlington eleva els seus problemes personals a la categoria de símptoma social. (En el cas de Hardlington els culpables que escollia eren els jueus. Però es tractava de la seva particular taxonomia, podríem trobar-ne una infinitud de variants). El més curiós era que a mi m’afectava una limitació pràcticament inversa: mai podria demostrar la veritat a Hardlington, així que ni tan sols em molestava a afirmar-la. Quan hi pensava em desesperava, hi havia dies que no volia ni recordar qui n’era l’autèntic autor. Potser perquè tenia la ment massa ocupada en un altre problema. Quin? És fàcil d’endevinar; la presència de Hardlington em provocava una aflicció tan gran com l’absència d’Amgam.

La simple possibilitat que en aquells mateixos moments fos en algun lloc de Londres em tornava boig. No em podia treure del cap la imatge d’aquella esquena tan alta i tan prima, tan negra i tan fugissera. Els meus dits havien estat a punt de tocar-la, i aquest cop no havia estat una al·lucinació induïda pels gasos militars. Per què havia fugit de mi? Qualsevol dona ofesa, en aquelles circumstàncies, m’hauria recriminat que li hagués acostat dos dits insolents a la cara. Ella, en canvi, havia preferit escapar-se.

Aquella guerra en dos fronts va ser excessiva per al pobre Tommy Thomson. Els dies següents una curiosa reacció apàtica es va apoderar de mi. Fora d’hores d’oficina jeia a la meva habitació, o en algun racó de la dispesa, i no feia res si no era per indicació directa d’algú. Era l’estupefacció de qui topa amb una paret al final d’un carreró sense sortida. Totes les coses d’aquest món em provocaven una indiferència gegantina. De seguida em vaig convertir en una mena de còpia descolorida del senyor Modepà, amb la diferència que ell, almenys, somreia tot el dia. Molt sovint el senyor Modepà i jo coincidíem a la saleta d’estar de la dispesa. Ell somreia, aquell somriure estúpid i feliç tan seu, i jo no podia fer res més que tornar-li el somriure en un diàleg mut. De tant en tant el senyor MacMahon ens treia de casa. Anàvem tots tres fins a un pub irlandès a dues cantonades de la dispesa i preníem cervesa amb la colla d’irlandesos amics de MacMahon que freqüentaven el local. Modepà estava tan passiu com sempre, amb aquell somriure mut als llavis. Quin contrast, entre tots aquells irlandesos, insultant-se cordialment a crits, darrere d’un núvol de fum, i nosaltres dos.

Bé, doncs, en aquells moments la persona que menys m’esperava del món em va insuflar un nou impuls. I qui va ser? No ho diríeu mai. En efecte, l’inefable senyor Hardlington.

No sé per què parlo tan malament de Hardlington. A la seva manera ocupa un lloc gens irrellevant en la nostra història. El renom del llibre creixia, i la tortura que m’infligia va acabar fent-me reaccionar. Va ser al final del procés d’adoració de Hardlington pel llibre. Al principi en lloava el contingut. Després pontificava a diari sobre les seves virtuts literàries, afirmant ser l’únic home sobre la terra capaç d’interpretar correctament el sentit de l’obra. «La paraula “lector” no té plural», assegurava, i finalment va entrar en una fase de companyonia indulgent amb l’autor. En realitat, la seva insuficiència va acabar desbancant-lo: «Bé, hauríem de reconèixer que jo hauria polit millor alguns paràgrafs», deia. I sobre un exemplar hi anava afegint i traient paràgrafs amb l’ajuda de la seva ploma càustica. Recordo que aleshores ja no em vaig poder contenir i vaig atacar-lo:

—Si li és tan fàcil corregir els errors d’una obra mestra per què no n’escriu una de similar?

Em va contestar sense treure els ulls del llibre i amb una autosuficiència exquisida:

—Jo no tinc cap pressa a consumar la meva obra. Avui en dia la usura ho domina tot. Els jueus s’han fet els amos del món editorial i n’han exclòs qualsevol cosa que no doni diners. Però jo no aspiro a enriquir-me, només a immortalitzar-me. Jo no barrejo l’art amb els interessos financers. —Va moure un dit pedagògic a l’aire i va dir—: La diferència entre la literatura i la indústria literària, senyor Thomson, és que la primera es mou entre lletres i la segona entre números.

Allò em va fer rumiar molt. Molt i molt. Mai m’havia parat a pensar que un llibre d’èxit pogués moure tants i tants diners. Però algú com Norton sí, és clar que sí. Aquesta idea trencava la imatge que m’havia fet de Norton i el cas Garvey. Era com veure un paisatge conegut des d’un altre angle. Com més hi pensava, més ferit, indignat i estafat em sentia, i al tercer dia vaig fer cap a casa seva. Vaig anar-hi al vespre, aquell dia havia sortit molt tard del Times of Britain. Havia estat una jornada especialment dura. Hardlington m’havia estat tota l’estona al damunt punxant-me cada vegada que l’espifiava amb la tipografia. Millor. Així activava una bomba. La bomba era jo.

Norton no m’esperava, és clar. Duia sabatilles d’estar per casa i un batí de seda. Però em va fer passar al seu despatx. No vaig donar-li temps per seure. Encara tenia al cap l’última visita al presidi, molt recent, i vaig començar així:

—Ha de fer alguna cosa per en Marcus. Aquest noi no ho suportarà gaire més. No li falta gaire per convertir-se en un pobre boig caçamosques.

Norton era un home molt intel·ligent. Jo odiava aquella intel·ligència. M’havia preparat el meu discurs meticulosament, però ell en va tenir prou d’obrir la boca per desbaratar-lo:

—Vostè no ha vingut a parlar d’en Garvey.

Després d’uns segons de desconcert vaig reaccionar alçant cap al sostre els punys tancats. Mai m’hauria imaginat a mi mateix així, amb els punys tancats per damunt del meu cap:

—Sí i no! —vaig cridar—. Vostè m’ha enredat!

Va fer una ganyota estranya amb l’ajuda de les celles i el bigotet. Allò encara em va enfurismar més. Un home amb els dos punys amunt ens diu que està en guerra amb el món, però quan només en té un, de tancat, i a més a l’alçada del nas, el que ens diu és que està en guerra amb qui té al davant. Vaig dir:

—No es faci el desentès! Si hi ha algun espavilat, en aquest despatx, de ben segur que no sóc jo. I si hi ha algun babau de ben segur que no és vostè!

Norton no va perdre la calma. Va limitar-se a reconduir la situació:

—Vol una copa de conyac?

I amb una mà em va assenyalar la porta que duia a les habitacions privades de Norton.

Vam entrar en un salonet acollidor. Allà hi tenia dues butaques i fins i tot una petita llar de foc. Em va convidar a conyac. Se’m feia molt estrany que un home com ell em servís. I el cert és que el canvi d’escenari va tenir el seu efecte. Sèiem a banda i banda de la llar de foc i jo estava més calmat, per bé que no estava menys indignat. Però Norton no volia que callés; amb la copa de conyac als llavis va fer un gest indulgent amb la mà lliure que volia dir: expliqui’s, si us plau.

—Considero que vostè ens ha traït —vaig començar—. A en Marcus i a mi! Crec que vostè mai va pensar en mi com un assistent de la seva tasca jurídica. Crec que mai va pensar que els meus esforços ajudarien en Marcus. —A mesura que parlava m’exaltava. Vaig assenyalar-lo amb un dit acusador—: Crec que vostè, des del primer moment, va actuar mogut per una mentalitat oportunista i empresarial, i que en Marcus i jo hem fet el paper de proletaris explotats. Proletaris de la ploma i dels grillons, però proletaris, al cap i a la fi!

—Això és el que pensa?

—Què vol que pensi, si no? Vostè va adonar-se que la història d’en Garvey prometia molt. Però vostè no és escriptor. Per això em va contractar a mi, un pobre diable de vint anyets. Si el llibre no hagués estat acceptat per cap editorial, vostè no hi hauria perdut res. Però si acaba convertint-se en un èxit de vendes, i tot apunta que serà així, en traurà molts diners! —Vaig rebufar i vaig prendre un glop molt llarg. Ho vaig fer més per refrenar-me que pel plaer de beure. Però vaig seguir—: A mi em va treure del mig amb una recompensa insignificant. Com que mai vam signar cap contracte, a qui puc reclamar? Si protestés, qui es creuria que un autor tan jove i sense currículum ha escrit un llibre d’aquesta alçada? D’ençà que ens vam conèixer aquell dia al cementiri, vostè sabia que el Doctor Flag mai m’avalaria. Només hi ha un altre testimoni: en Marcus. I a en Marcus el liquida la forca. Un crim perfecte!

Norton seguia la meva lògica fent lleugers moviments afirmatius amb el cap:

—Sí, és clar, jo sempre he pensat que els crims perfectes es cometen a dins de la llei —va bromejar. Però de seguida va afegir, en un to de ferro que mai li havia sentit i que em va deixar mut—: De debò té una opinió tan baixa de mi, senyor Thomson? —Norton era un home molt més fet que jo. Més madur, més segur, més amatent. A mi em costava mantenir-me ferm. No vaig parlar, però no em vaig moure. Ell va relaxar-se. Va ser com si la butaca, més flonja, el xuclés una mica—: M’ho posa molt difícil, senyor Thomson. Digui el que digui no em creurà. Com es diu als tribunals, jo tinc la càrrega de la prova. O sigui, que sóc jo qui ha de demostrar la meva innocència.

Va dir això i es va sumir en una profunda reflexió individual. No podia estar-me d’admirar la manera com aquell home relligava la seva personalitat amb el seu personatge. Jo havia fet un esforç per presentar-me a casa seva vestit amb la màxima elegància que em podia permetre. Tot i així, aquells quatre escarafalls ja m’havien rebregat la roba. Ell, en canvi, per bé que no s’esperava la meva visita, semblava un dandi: els mitjons de seda negra, la ratlla esplèndidament marcada als pantalons planxats, el batí també de seda. I la seva calba, sempre portentosa, sempre gràvida. Aquella calba proclamava al món que entre les seves parets netes i còncaves s’hi amagava una intel·ligència que no convenia molestar. A més, a l’elegància natural, Norton hi afegia un component de dramatúrgia innegable.

Norton reflexionava, i jo sabia que ell fruïa ignorant-me, demostrant que per aturar els meus impulsos disbauxats ell en tenia prou de posar-se a meditar amb un conyac a les mans. Mentre reflexionava, Norton remenava la copa aguantant-la amb el polze i el dit índex com un expert. Pensava en el cas Garvey o en el conyac? Jo estava segur que Norton tenia tants coneixements de conyac com els tècton d’astronomia. De cop i volta va alçar la mirada d’aquelles fondàries líquides i va exclamar amb una veu quasi altisonant:

—Bé, senyor Thomson, això és el que farem: providencialment ha arribat en el moment just. Sàpiga que a causa de l’èxit està a punt d’imprimir-se la segona edició. Però abans que ho facin els remetré una nota perquè la incloguin a la primera pàgina. Vaig a redactar-la ara mateix.

Em va deixar a la meva butaca, sol amb el conyac. Les parets de la casa de Norton també estaven pintades de color conyac.

Norton va tornar i em va posar un foli a les mans. Vaig llegir-lo. Era impecable. En menys de quaranta línies explicava la meva relació amb Norton i amb el llibre, sense falsejar-la ni tergiversar-la. Norton s’excusava per haver usurpat el meu nom. Al principi no hi havia donat cap importància, al fet d’utilitzar un «negre», però un cop el llibre s’havia emancipat de l’àmbit jurídic per endinsar-se en l’excel·lència literària li semblava de justícia fer públic el nom de l’autèntic autor: Thomas Thomson. Ell només havia servit de pont entre Marcus Garvey i Thomas Thomson, fet que l’enorgullia en extrem. A partir d’aquella edició retirava el seu nom i pregava que el jove Thomas Thomson fos considerat per sempre més com l’autèntic i únic autor. Norton acabava demanant justícia per a Garvey.

Els crítics no aprovaran aquestes línies, perquè els llibres són immortals i en canvi els homes només tenim una vida, i els casos jurídics, encara més limitats, terminis. Però jo no en sóc l’autor i mai hi hauria d’haver constat com a tal. Per tant, ara puc retornar a la meva funció privada i jutjar-lo amb ulls aliens. Això em permet constatar un fet evident: que les alçades artístiques fins on s’eleva aquest llibre són directament proporcionals a les fondàries subterrànies on va arribar Marcus Garvey, i que els dos viatges tenen un noble propòsit. L’un, elevar les lletres angleses més enllà d’on havien arribat mai; l’altre, salvar la humanitat tota. I és aquí on imploro al lector que es faci la següent pregunta: no seria increïblement bonic que la nostra lectura contribuís a fer el món una mica més just? Quan un innocent és condemnat, una part de la nostra innocència com a poble mor amb ell. Evitem-ho.

Per si cal dir-ho, jo estava bocabadat. Norton va sentenciar:

—A la literatura el que és de la literatura, i al dret el que és del dret. —I va afegir—: Des d’aquest moment, i amb caràcter retroactiu, tots els drets derivats del llibre li pertanyen, senyor Thomson. Això inclou la glòria artística i els beneficis econòmics. —Va somriure i va afegir amb un punt de contenció—: He canviat en alguna cosa el criteri que tenia de mi?

Què podia contestar? Un simple «sí» hauria estat la pal·lidesa feta paraula. Norton no solament dissipava totes les meves sospites, sinó que fins i tot satisfeia pretensions que jo no havia formulat. Jo era molt jove. Encara no sabia que els homes calculadors acostumen a ser generosos.

—En efecte, la meva estratègia respecte al cas Garvey és extrajurídica, senyor Thomson. Però no en el sentit que vostè creu endevinar —va dir ell quan ens acomiadàvem.

Els dies següents aquesta estratègia es va posar en evidència. El llibre va fer un salt de granota de les pàgines de la crítica literària a la premsa no especialitzada. Tot era Garvey per aquí, Garvey per allà. Un dia, a la redacció, jo sostenia una pila de papers amb els braços oberts, una pila tan gran que m’arribava fins al mentó. Perseguia l’esquena de Hardlington, que m’anava carregant amb expedients que seleccionava d’uns vells prestatges. Sostenia tant de pes que vaig entendre els portadors del Congo. Érem a mig camí de les nostres taules quan una veu va exigir a Hardlington que anés al despatx del director. Jo el vaig seguir, dut per aquest instint de mula que només veu l’esquena del seu amo.

—Hardlington! —va cridar el director abans i tot que haguéssim creuat la porta.

El seu cap dubtava entre dos papers, als quals dirigia l’atenció alternativament.

—A quin tema hem de dedicar la coberta del pròxim número? Al cas Bergström o al cas Garvey? Per cert, sap algú de què tracta exactament, això d’en Garvey, Marcus Garvey?

El cas Bergström no necessitava referències. Bergström era un empresari suec que havia estat acusat de vendre material de guerra als alemanys. Hauria estat perfectament admissible en un empresari d’un país neutral, però com que Bergström tenia negocis a Anglaterra sempre havia negat que hagués mantingut tractes amb les potències centrals. Bergström era un home molt conegut en els ambients més frívols de Londres, ric, jove, atractiu i famós per les seves festes privades. Que un home així pogués caure en desgràcia era un escàndol que anava des de l’espionatge fins a l’alta política, i tot embolcallat amb una pàtina de glamur. O sigui, l’especialitat del Times of Britain. Pel que feia a Marcus, Hardlington va resumir-ho amb un cert laconisme:

—El senyor Garvey és el personatge secundari d’una estranya història al Congo.

—No, no! —vaig protestar jo, rere la pila d’expedients.

Ningú m’havia donat permís per seure ni per descansar, i els braços em començaven a cruixir sota el pes dels expedients. Però havia de defensar Marcus:

—En Garvey és el protagonista d’una epopeia universal! La seva història es mereix un número sencer del Times of Britain!

El director va preguntar:

—Quina de les dues històries té més interès humà?

—Totes dues —va dir Hardlington—, però la d’en Bergström és més patriòtica. Es tracta d’un escàndol financer amb implicacions militars. Gràcies a la intervenció d’un gabinet comptable del Ministeri d’Interior s’ha descobert que l’empresari suec feia doble joc. De ben segur que és jueu… —I amb molt d’entusiasme va alçar el puny i va afirmar—: Els xicots d’aquest gabinet financer són uns autèntics herois!

—Però, senyor director! —em vaig permetre d’intervenir—, l’heroisme no és una qüestió de números, sinó de generositat. I en Marcus és un heroi únic.

—Un heroi —va interessar-se el director—. M’agraden els herois.

—Sí! —vaig dir—. En Garvey ha salvat la humanitat sencera!

—La humanitat de tot el món? Aquest individu ha salvat la vida de totes les persones d’aquest món? —Va moure el puro mirant irònicament Hardlington i va preguntar—: La de la meva sogra també?

Hardlington, que en alguns aspectes era més obtús que limitat, no va entendre l’acudit. I jo no podia riure, perquè el pes dels expedients amenaçava d’ensorrar-me. Però mentre Hardlington rumiava si Marcus havia salvat la sogra del director o no, vaig aprofitar per dir:

—En Bergström només és un milionari suec víctima de les circumstàncies —parlava fent un esforç sobrehumà—, en canvi en Garvey és un heroi anònim. I a diferència dels herois d’avui en dia no ho és per haver liquidat un niu de metralladores. Ho és perquè ha sacrificat la seva felicitat a canvi de la llibertat del món.

—Està bé, està bé —va dir el director movent una mà impacient—. Però en quina història hi ha més sexe? En la d’en Bergström o en la d’en Garvey?

—A totes dues —vaig cridar mig ofegat. M’estava doblegant com una torre de Pisa humana. Tot i així encara vaig aconseguir proclamar—: Però a la història d’en Marcus, a més, hi ha amor.

—L’amor! —va exclamar-se el director—. M’agrada. L’amor ven molts exemplars. Que sigui en Garvey.

Vaig sentir-ho i em vaig ensorrar. Els músculs dels braços se’m van afluixar com molles flonges. Tots els expedients es van escampar per terra, i jo hi vaig caure al damunt com en un matalàs de paper. La pila era tan gran que el director ni tan sols m’havia vist la cara. No em va reconèixer fins aquell moment:

—Ah, Thomson, és vostè, el de la tortuga sense closca —va dir inclinant-se una mica—. Com li prova la feina?

El Times of Britain no va ser el primer diari que va referir-se al cas Garvey, ni tan sols el primer setmanari. Però va ser un dels primers que va posicionar-se sense matisos. El negoci del Times of Britain consistia a oferir històries de bons i dolents, sense clarobscurs. No es tractava de generar debats, només de punxar sentiments. I en aquell cas la víctima, naturalment, era Marcus. És a dir, que per una vegada el sensacionalisme s’aliava amb la veritat. Bé, això tampoc és del tot exacte. Quan el Times of Britain feia titulars anunciant que «el poble britànic clama desesperadament per la llibertat de Marcus Garvey» el que volia dir era que el Times of Britain clamava desesperadament per la llibertat de Garvey. O més ben dit: que el Times of Britain esperava vendre molts exemplars clamant desesperadament per la llibertat de Marcus Garvey.

Aviat va establir-se un circuit que es retroalimentava: el llibre feia que es venguessin exemplars de diaris i revistes com el Times of Britain, i llegir el Times of Britain feia que es venguessin més llibres. Treballar en la redacció d’un diari em permetia saber cap a on es movia l’opinió pública. Tot plegat era força complex. D’una banda, el Times of Britain volia saber cap a on s’inclinava l’interès d’aquesta opinió pública. (Per vendre més revistes). D’altra banda, era evident que el Times of Britain col·laborava a crear aquesta mateixa opinió pública. (Pel fet que la gent llegia el Times of Britain).

Un dia arriben dues cartes de lectors interessant-se per Garvey. Un altre dia tres més. L’altre cap ni una, però l’endemà cinc, i molt indignades. Un dia apareix un periodista que treballa per a la competència, però és amic meu i de la resta de nois de la redacció, i ens fa saber que ells també trauran un especial dedicat al cas Garvey. I un altre dia un dels columnistes més prestigiosos d’un dels diaris més prestigiosos del país dedica el seu espai al cas Garvey.

Tot allò em feia feliç. Però si era així, si el ressò s’estenia i en conseqüència es venien molts exemplars del llibre, què esperava l’editorial per fer una segona edició amb la nota de Norton? Van passar dues setmanes més sense novetats, i jo només podia dir-me: «Norton m’ha tornat a enganyar». Perquè el cert era que la història de Garvey excedia els límits de la nostra modesta redacció. Aquells dies vaig poder desempallegar-me de Hardlington, almenys una estona, assistint com a periodista del Times of Britain a les rodes de premsa de l’exèrcit, tan avorrides que ningú hi volia anar mai. Fins que un dia, quan tornava a la redacció després d’haver assistit a una d’aquestes reunions informatives, em vaig trobar amb una escena insòlita.

El director corria com un boig per tota la redacció amb una mà alçada mostrant el llom d’un llibre.

—Orelles a mi! —deia, el seu crit de guerra favorit. I també—: S’ha de canviar el titular!

Mai havia vist el director fora del seu seient. Ja he dit que era una mena de gripau gegant, sempre encastat a la seva cadira, però es movia amb l’agilitat d’un hipopòtam fora de l’aigua: ràpidament per poder tornar ben aviat al seu element. Les corredisses d’aquell home havien convertit la redacció en un galliner. Sense treure’s el cigar de la boca bramava:

—Ha sortit la segona edició del llibre que explica la història del gitano que s’ho fa amb una neneta més blanca que el paper!

—Totalment d’acord, senyor director! —va afanyar-se a secundar-lo Hardlington, trotant rere seu. Era un home poc acostumat a l’exercici físic i corria alçant molt amunt els genolls—. Aquest llibre és una obra importantíssima de la literatura anglesa i es mereix mil editorials del Times of Britain!

—Idiota! A qui li importa la literatura? —va escridassar-lo el director, sense aturar-se.

Em va localitzar amb la mirada i se’m va apropar:

—Resulta que l’autor és un empleat del Times of Britain! Ho heu sentit? —i rotant el coll sobre el seu eix, acusant tothom i ningú—: Per què no m’ho deia ningú? Me n’he d’assabentar per la meva dona, que perd el temps assistint a tertúlies on només hi ha gotets d’anís, gats d’angora i senyores més arrugades que la Bíblia d’un condemnat? —I apuntant amb el cigar el cap de màquines—: Anoti: titular amb lletra de cos imperial: «L’autor de la història de Marcus Garvey és un empleat del Times of Britain». Subtítol: «El Times of Britain continua exigint la llibertat immediata de Marcus Garvey». —Després va girar-se cap a mi i va dir—: Thomson, noi, per què no ens ho deia?

El director em va cedir el llibre davant de l’expectació de tothom. Era la segona edició, en efecte. Com a autor, i en lloc de Norton, hi figurava un tal Thomas Thomson. I a la primera pàgina hi havien afegit la nota que havíem acordat. Així doncs, Norton havia complert la seva paraula.

Després de la meva persona, el més afectat per la notícia era, naturalment, el senyor Hardlington. Si en aquell instant algú l’hagués tocat amb un dit s’hauria desfet com una estàtua de sorra seca. Mai he tornat a veure algú tan estupefacte. El llavi inferior li penjava fins a la barbeta. Aquella pelleringa de carn vermella i brillant era la cosa més repugnantment obscena que s’hagi vist mai. És l’única vegada a la vida que he tingut ganes de riure i vomitar alhora.

El director em va passar un braç per l’espatlla i em va presentar a tot el personal, com si no ens coneguéssim de res. Quan vam arribar a Hardlington, que s’havia quedat petrificat, vaig tenir por que patís un infart allà mateix. Però jo estava massa neguitós per pensar en venjances. L’endemà mateix començava el judici de Marcus, i vaig aprofitar l’eufòria pública del director per demanar-li uns quants dies lliures.

—És clar que sí! —va concedir l’home—. Bé, abans que se’n vagi l’hauria d’entrevistar algú. Però què carai! Per què hem de perdre el temps? Ben mirat, des que vaig fundar el Times of Britain no hem publicat cap entrevista sense reescriure-la de dalt a baix. Vostè vagi-se’n i torni quan vulgui. L’entrevista la faré jo mateix.

Vaig anar a corre-cuita a la presó, doncs, amb la intenció de donar ànims a Marcus. Tot i així, estava convençut que no me’l deixarien veure, encara més sense el passi d’assistent legal. Per sort, aquell dia Esquena Llarga estava de bon humor i va ser molt cordial amb mi.

—Ah, senyor Thomson! —va dir—. És curiós, vostè i el senyor Norton no acostumen a coincidir. Bé, suposo que en Garvey podrà suportar les dues visites alhora.

A mi se’m feia molt estrany veure’ls junts. La veritat és que ni l’un ni l’altre em van fer gaire cas. Estaven molt ocupats preparant el judici. Semblaven un director de teatre i l’actor principal de l’obra durant l’assaig general. Norton, que s’havia tret l’americana, estava dret al costat de Garvey i li apuntava el dit al nas enèrgicament.

—Si algú del tribunal diu una cosa graciosa no siguis el primer a riure. Espera que esclati una riallada general, per si de cas. Ho entens?

—Sí, sí —deia Marcus submís, anotant mentalment les instruccions de Norton.

—No abaixis mai la mirada: creuran que vols amagar la veritat. No miris mai el sostre: creuran que vols inventar-te-la. En cas de dubte, guanya temps. Com? Amb algun gest trist i candorós. El jutge ha de creure que al davant hi té algú incapaç d’insultar un gos. Et sens capaç de donar aquesta imatge?

—Doncs…, no…, jo…, mai… —va dubtar Marcus, mirant a banda i banda de la taula.

—Magnífic! —va dir Norton—. Així, exactament així! Assaja aquest gest tant com puguis.





28


El judici de Garvey havia creat una gran expectació. Potser perquè era un dels primers casos del segle XX on la justícia i l’heroisme es creuaven. El periodista que havia enviat el Times of Britain, tot un veterà, estava admirat de l’afluència de col·legues. Em va fer saber que en la roda de premsa militar on s’havia anunciat l’ofensiva del Somme hi havia hagut trenta-vuit periodistes. I per cobrir el cas Garvey ja n’havia comptat gairebé cinquanta. És difícil saber si el que atreia aquell públic era el Marcus literari o el Marcus màrtir. En qualsevol cas, la sala era plena a vessar, sort que vaig ser prou previsor i m’hi vaig presentar una hora abans de l’inici de la sessió. Tot i així, i per bé que a la sala hi cabien mig miler de persones, vaig ser dels últims admesos i vaig haver de seure al fons, molt a prop de la porta. Almenys això em va proporcionar una petita alegria: quan van dur Marcus al tribunal, encadenat i escortat per dos guàrdies, vaig poder saludar-lo fugaçment:

—No t’amoïnis, Marcus! —li vaig dir, estrenyent la seva mà entre les meves—. Tot anirà bé, confia en en Norton!

Els guàrdies no em van permetre retenir-lo gaire estona més. Potser va ser millor així. Sóc d’aquells homes als quals la veu se’ls encalla quan s’emocionen, i les meves paraules transmetien més condol que esperança.

Ara podia entendre tot l’abast de l’estratègia de què m’havia parlat Norton. Aquella gentada volia la llibertat de Marcus. I la indignació popular no era una força menyspreable. Però en aquella primera sessió també es va fer visible l’immens poder de les forces contra les quals hauríem de lluitar.

En primer lloc, l’espai escènic mateix. He de dir que el parament atordia. El jutge, les perruques, les togues vermelles i negres, els mobles de caoba. Tot estava fet a una escala pensada per reduir els éssers humans a la condició d’insectes. I quan el fiscal va aixecar-se, quan va assenyalar Marcus Garvey amb el dit i va acusar-lo en nom de la corona anglesa, en aquell moment el cor se’m va encongir fins a convertir-se en una cirereta. I si jo estava afectat, imaginem-nos el pobre Marcus. Em va semblar més petitó que mai. Des d’on jo seia només podia veure-li el clatell. Era com si l’haguessin endollat al corrent elèctric: els cabells estaven tan estarrufats que feien pensar en les punxes d’un eriçó de mar. Queia damunt d’un home tot el pes de l’imperi britànic.

Al principi del seu parlament el fiscal va estar moderat. Però va anar elevant el to progressivament. A través seu s’expressava una fúria justiciera. Va descriure Marcus com una criatura vil, una serp traïdora, un monstre indigne de pertànyer al gènere humà. Quan va demanar la forca es va fer un silenci general. Les cinc-centes persones que érem presents vam inspirar alhora.

Però si Marcus i jo entràvem en contacte per primera vegada amb l’univers jurídic, en canvi era el terreny predilecte d’Edward Norton. Encara ara puc veure’l, dret, tranquil però resolut, amb la seva calvície amagada sota la perruca blanca i el seu bigotet decidit. El discurs del fiscal havia estat dur i feixuc. Norton, en canvi, va limitar-se a pronunciar les següents paraules, que recordo una a una:

—El senyor Garvey és innocent. I al final d’aquest judici haurem destruït tots els elements racionals que puguin induir a pensar el contrari. El senyor Garvey és innocent. I és un heroi. I al final d’aquest judici haurem aportat totes les proves necessàries per demostrar-ho.

Jo crec que aquí Norton va guanyar la meitat del judici. El seu to era tan pausat, tan segur de la veritat que enunciava i tan allunyat de l’abrandament del fiscal, que qualsevol espectador mínimament neutre hauria tendit a inclinar-se per Garvey.

Van trigar molts dies a cridar Marcus a l’estrada. Quan per fi es va moure, ho va fer arrossegant molt i molt les cames, aguditzant el seu defecte. Jo sabia que aquelles cametes eren curtes, i que els genolls no li funcionaven bé. Sabia que quan Marcus caminava, el cos es movia com si les ròtules fossin uns pistons defectuosos. Però també sabia que exagerava. I estava molt bé que exagerés.

El fiscal va interrogar-lo. No recordo la pregunta. Recordo que Marcus va mirar a banda i banda, com si busqués empara, i aquell gitanet, a qui acusaven de dos assassinats cruels, va sorprendre tothom amb un to extremament educat, que deia:

—Perdoni. Seria tan amable de repetir-me la pregunta?

I jo, que coneixia per experiència pròpia l’efecte d’aquella mirada vacil·lant, només vaig poder pensar: «Bravo».

El fiscal no havia calibrat prou bé la magnitud de l’oposició que es trobaria. En la primera fase del judici Norton va limitar-se a contenir-lo. Era com si tots els esforços de l’acusació topessin amb una muralla imprevista que diluïa qualsevol argument que pogués incriminar Marcus. Aquesta escullera humana es deia Edward Norton. Durant els primers dies va destruir totes i cadascuna de les proves contràries a Marcus. I ho va fer d’una manera metòdica, premeditadament lenta, com si gaudís assassinant les esperances del seu adversari. Després vam entrar en una fase més lànguida.

És increïble la quantitat d’insignificances que implica un judici. Els judicis, fins i tot els més espectaculars, són essencialment avorrits. La majoria de les sessions es van dedicar a minúcies processals del tot anodines, almenys per als que no érem entesos en matèria jurídica. Durant la segona setmana la sala es va buidar. Tots aquells que no tenien una relació directa amb la causa van deixar de venir, a l’espera que arribessin les jornades més decisives. El vuitè dia, a la sala no hi quedava gairebé ningú. Si jo mateix perseverava només era per solidaritat amb Marcus. Recordo que un dia el fiscal va referir-se al comte de Craver. Em va fer llàstima. Quan el fiscal va mencionar el seu nom se’m va fer un nus a la gola, exactament igual que si m’hagués ennuegat amb un tros de carn. Vaig pensar en ell i en la seva figura cepada. Era un home gran i havia mort mig any abans. En aquella cursa de fons en què s’havia convertit el cas Garvey, ell va ser una de les víctimes que es van quedar a la cuneta. Potser valia més així. Fos quin fos el resultat del judici, l’èxit del llibre ja havia condemnat els seus fills en un judici paral·lel que mai hauria pogut guanyar.

Aquell vuitè dia m’havia assegut en una de les primeres files, més endavant que mai. Com que estava molt a prop del tribunal, procurava tapar-me la boca amb la mà. Però així només aconseguia fer més evidents els meus badalls. En cert moment vaig girar mig cos per tal d’amagar-me de la mirada de reprovació del jutge.

Els rengles de bancs de fusta que hi havia rere meu estaven pràcticament buits. Hi devia haver com a molt deu persones. Algunes molt desenteses del judici, com una dona d’uns cinquanta anys que aprofitava per fer ganxet descaradament. La llum de la sala es reduïa a unes tristes semitenebres. Al sostre, molt amunt, hi havia grans claraboies de vidre concebudes per permetre l’entrada de la llum natural. Un propòsit molt lloable de l’arquitecte, però no havia tingut en compte que al cel britànic existien uns fenòmens atmosfèrics anomenats núvols. Estava així, reprimint-me un badall, jutjant l’arquitectura i la migrada assistència, quan la vaig veure.

Era ella. A l’última fila, molt a prop de la sortida. Fins i tot asseguda, el seu cos s’elevava pràcticament fins a l’alçada del bidell que s’estava dret a prop seu i s’encarregava d’obrir la porta als qui volien abandonar la sala. Vestia de dol rigorós, com al presidi, i amb aquell vel negre espès damunt la cara.

La sorpresa m’havia garratibat. Però allò em beneficiava, perquè la meva immobilitat em concedia uns segons extra per pensar. En lloc d’abordar-la esbojarradament, com a la presó, vaig decidir moure’m a poc a poc fins al passadís lateral, on la foscor encara era més densa. Un cop allà em vaig arrapar a la paret i em vaig desplaçar gairebé entre tenebres. Però em vaig adonar que aquella cara velada girava uns graus. M’havia localitzat. Estava segur que, rere la tela negra, dos ulls escrutaven tots i cadascun dels meus moviments. Vaig preferir aturar-me. «És impossible que m’hagi vist», em vaig dir. «No per a algú amb pupil·les de gat», em vaig respondre a mi mateix. Vaig fer una passa endavant. Com a resposta, ella es va posar dreta. Encara no se n’anava. Vaig entendre que havia establert una distància de seguretat. Si jo no la respectava, ella desapareixeria. Què podia fer? No gaire res. Vaig ajuntar les mans com si pregués, implorant-li amb aquell gest mut que no fugis de mi, que no li volia mal. Amb una mà vaig fer veure que escrivia a l’aire amb un llapis invisible. Així li estava dient: jo sóc l’autor del llibre, jo l’entenc millor que ningú. Rere meu Norton parlava al tribunal. No sé què deia. Tampoc m’importava. Vaig fer una petita reverència amb el cap, i després una passa. Ella seguia immòbil. Vaig fer dues passes. Ella va girar-se i va sortir de la sala.

Déu meu, quina frustració. Em van venir unes ganes horribles de cridar i de córrer, justament dues de les coses que m’estaven vedades en la sala d’un tribunal. Ella sabia que hauria de recórrer més lentament el passadís que em separava de la porta. Un temps que ella aprofitaria creant una distància insuperable entre tots dos. Tot i així, no cal dir-ho, vaig sortir de la sala i vaig buscar-la. Però a l’exterior només hi havia un vell bidell. L’home s’estava entre les voluminoses columnes de pedra que aguantaven el porxo de l’edifici. Seia en una cadireta de fusta que contrastava molt amb aquell marc de columnes gegants i escalinates de marbre. Li vaig demanar si havia vist una dona alta i vestida de dol. Em va dir que sí. Li vaig preguntar per la direcció que havia pres. L’home va fer un gest cansat amb un braç, com si tirés una carta, i va dir amb abúlia de funcionari:

—Cap allà.

Aquell «cap allà» era tot Londres.

Al vespre vaig intentar repassar els fets. No em faltaven motius per sentir-me culpable. Quina obvietat. Tard o d’hora Amgam havia d’aparèixer pel judici, per tal d’oferir alguna mena de suport a Marcus. Com era que no se m’havia acudit abans? Doncs segurament perquè les coses són molt més fàcils d’entendre que de preveure. També era obvi que l’havia allunyat de Marcus per la resta del judici. D’això encara n’estava menys orgullós. I a tot plegat calia afegir-hi un aspecte més depriment: no calia ser un geni per deduir que aquells instants en què s’havia quedat dreta al costat de la porta m’enviava un missatge. Li hauria estat molt fàcil fugir tan bon punt m’havia vist venir. No ho va fer. Va preferir establir un diàleg. Va voler mostrar-me el seu refús. Jo li havia presentat les meves credencials i li havia pregat una audiència, i ella me l’havia denegat: «Si us plau, no vull que s’apropi a mi». Punt final. Aquella era la seva opinió sobirana i jo no era ningú per qüestionar-la.

Em vaig passar la nit assegut al llit, els colzes als genolls i el cap entre les mans. I ara una confessió dolorosa i honesta: de vegades, per estrany que sembli, l’amor i el proïsme es mouen en direccions totalment oposades. Era el meu cas. O és que algú creu que el meu amor per Amgam no era rival del de Marcus? Qui ha dit que l’amor és bonic? L’amor és, sobretot, poderós. L’amor pot deformar la nostra moral de la mateixa manera que una biga de ferro, tan dura i sòlida, es retorça en un forn. Racionalment volia que Marcus fos declarat innocent. És clar que sí. Però una part de mi clamava perquè fos executat. Ningú la coneixia tant com jo, ningú més podria apropar-se-li amb més coneixement de causa.

Amgam era una criatura extraordinàriament intel·ligent. De ben segur que havia après anglès. A parlar-ho i a llegir-lo. No podia haver-hi ningú més interessat a llegir el llibre que ella. Però així, doncs, quina era la raó exacta d’aquell refús tan categòric? És que no havia entès que li oferia la mà més amable, la més càlida?

Potser sí que ho entenia, al capdavall. Potser era l’únic ésser del planeta que havia entès els sentiments que movien les tecles de la meva màquina d’escriure. I potser per això, justament, em negava la paraula. Més enllà de les mesures de seguretat, potser hi havia un motiu afegit pel qual mantenia aquella distància: per fer-me saber que ella era la dona de Marcus Garvey, no la meva.

Imaginem-nos que l’amor de la nostra vida s’amaga sota mil milions de pedres. No pot haver-hi res de pitjor. O sí: que visqui a una cantonada de la vida i no vulgui saber res de nosaltres.

Un mes després del seu inici, el judici contra Marcus Garvey va tornar a animar-se. Van assistir-hi testimonis més apassionants i, sobretot, ens apropàvem al final. L’últim dia la gentada estava tan comprimida que era com si forméssim un sol cos frisós; una pessigada en un braç era sentida per tots els altres braços. A diferència del primer dia, ara havia pres les meves precaucions, i aquesta vegada seia al primer banc, just enfront de la barra que separava el públic del tribunal.

Estava escrit a les estrelles que aquella havia de ser la gran jornada d’Edward Norton. Encara ara m’admiro de la manera com havia maniobrat per aconseguir que, aquell dia, tots els miralls estiguessin en posició per reflectir-lo. La premsa era allà, el públic estava enfervorit, i el fiscal estava derrotat des de feia temps. No era un incompetent, de cap manera. Però des de la primera sessió em va fer pensar en un púgil a qui han promès que lluitarà contra un nan i que un cop al ring es troba amb un tità. O potser era d’aquells gossos que fan més mal quan borden que quan mosseguen, aneu a saber. A la desesperada, va haver de recórrer als papers de Casement, el cònsol britànic al Congo. Déu meu, quin recurs més pobre. Casement havia estat un diplomàtic brillant, en efecte. Però aquí la fortuna jugava a favor de Marcus. Casement era irlandès i dos anys enrere, el 1916, havia estat un dels caps de la revolta de Dublín. Un cop detingut, per acabar d’ensorrar-lo, s’havien descobert proves irrefutables de la seva homosexualitat. Quan el van afusellar ningú va plorar-lo. Diguin el que diguin, la política sempre serà un joc perillós. Amb tots aquests antecedents, i el 1918, quin tribunal anglès hauria tingut en compte el criteri de Casement? No hem d’oblidar que aquells dies la guerra arribava al seu clímax i que l’ambient patriòtic era tan dens que els colors de la Union Jack es podien trobar fins i tot a la mantega dels restaurants.

Norton només esperava allò per fer sortir Marcus a declarar. Va condensar-ho tot en una única pregunta:

—Senyor Garvey: quina opinió li mereix el senyor Roger Casement?

Marcus va ser prou melodramàtic per refrenar-se uns segons, contenint un exabrupte, fins que va exclamar:

—La mateixa que em mereix qualsevol traïdor a l’imperi. Que s’hauria de podrir a l’infern fins a la fi dels temps.

Pel cel de la sala van volar barrets. I enmig de l’eufòria, Norton va avançar-se en direcció al jutge, amb una mà alçada que sostenia les trenta-set («sí, en efecte, senyoria, trenta-set») sol·licituds d’allistament voluntari que Marcus Garvey havia presentat des que havia esclatat la guerra, totes sistemàticament refusades per l’administració militar. En realitat, Norton havia aconsellat a Marcus que presentés totes aquelles sol·licituds perquè sabia que l’exèrcit mai admetria la sol·licitud d’algú pendent de judici per assassinat. Però feia molta patxoca veure Norton amb els papers a la mà, lliurant-los al jutge en un recorregut tan pletòric com innecessari. En teoria les hauria d’haver lliurat a un bidell, qui al seu torn les hauria dipositat en mans d’un secretari, que hauria fet arribar els papers al jutge. Però era el passeig triomfal de Norton. Qui l’hi hauria pogut negar?

De tota manera, encara que només fos per mantenir les formes, el jutge picava i repicava el seu martellet, i va estar a punt de perdre la paciència.

I ara vull fer un incís. Jo encara no ho sabia, però el judici estava guanyat abans que comencés. Com? Molt fàcil. Norton era soci d’un dels clubs més exclusius de Londres. Tot i que era un home sense fortuna ni ascendents, no és difícil d’entendre que l’admetessin. Algú com ell duia escrit a la cara que tard o d’hora entraria en el cercle dels patricis. De la mateixa manera que una carta pot equivocar-se d’adreça, de vegades el destí també comet errors i fa néixer un individu en una casa equivocada. Però les cartes acostumen a trobar tard o d’hora la seva destinació, i els homes el seu destí.

En aquell club la societat més acreditada establia relacions i feia negocis amb l’excusa de jugar al billar o degustar una copa de Malta. Norton n’era soci, i el jutge que havien assignat al cas Garvey també. No parlo, de cap de les maneres, de corrupció. No era l’estil de Norton. D’altra banda, al club imperaven unes normes no escrites que ningú volia trencar. Com que es tractava d’un lloc tan reservat, on només s’admetia l’elit (ja he dit que Norton, advocat sense renom, era una excepció), sovint advocats de grans despatxos hi coincidien amb els jutges que duien els seus plets. En aquests casos uns i altres s’evitaven educadament fins al final del judici.

La mirada discreta és la que no es veu, i quan dos homes volen evitar-se, s’eviten.

Un bon dia Norton es va fer servir un dels seus conyacs. Volia seure en una taula rodona sobre la qual lluïa una aranya de dos-cents quilos. Allà acostumaven a reunir-se les seves amistats. Però en adonar-se que el jutge del cas Garvey ocupava una de les cadires, va aturar-se i va girar cua d’immediat. No va tenir temps d’anar gaire lluny:

—Ah, Norton! —va dir el jutge—. Segui amb nosaltres, si us plau. Entenc que les reserves professionals l’allunyin de mi. Però em consta que a part de l’advocacia també es dedica a escriure llibres. I si bé els nostres companys de taula no suportarien sentir-nos parlar de paperots jurídics, no crec que ningú ens recrimini res si parlem de literatura, que és l’art escrita més elevada a la qual pot dedicar-se la humanitat, després de la jurisprudència.

Era una taula rodona molt gran i tots els presents, entre els quals es comptaven dos lords i un diputat, van aplaudir fent claca amb dos dits, que era com aplaudien els socis d’aquell club tan selecte.

—Suposo que tots ja han tingut el plaer de llegir l’excel·lent obra del senyor Edward Norton, aquí present —va dir el jutge.

I durant gairebé vint minuts va lliurar-se a un elogi sostingut del llibre. Norton ho va entendre com un missatge xifrat que Marcus seria absolt. El jutge encara va ser més explícit; quan semblava que ja havia acabat, va esplaiar-se amb un cas de filosofia jurídica:

—Benvolguts senyors, coneixen el cas del tauló grec? —entre els presents es va estendre un murmuri negatiu i el jutge va continuar—: És un vell dilema que els tribunals grecs ja van haver d’afrontar. Imaginem-nos un naufragi a alta mar. Només hi sobreviuen dos mariners, que floten indefensos sobre les aigües. Troben un tauló de fusta. Per desgràcia, aquella fusta només pot sostenir el pes d’un dels dos homes. Els nàufrags pugnen i finalment el més fort s’imposa a l’altre i el mata. Quina sentència es mereix aquest home? —Norton, com a jurista, coneixia la resposta. Però va callar. I el jutge no tenia cap pressa per fer-la pública. Va beure un glop de whisky, a poc a poc—. Hi ha llocs, senyors, on el dret no hi té drets. Hi ha actes que estan més enllà de la jurisdicció humana —va seguir el jutge—. Les nostres lleis poden demanar als homes que siguin honrats. Però cap llei pot exigir a cap home que sigui un heroi. —Va fer una altra pausa. Va inspirar i va dir, indignat—: I ara imaginem-nos el cas d’un home que ha de lluitar en unes coordenades que es troben més enllà de la moral, més enllà de la geografia. I imaginem-nos, a sobre, que els seus actes salven el gènere humà d’una amenaça més greu que la verola o l’artilleria alemanya. Hauríem de condemnar-lo pel fet que en aquella confusa lluita hi perdés dos camarades? —El jutge es va arrepapar a la butaca. Segons Norton, mirava el sostre del club de la mateixa manera que Moisès devia mirar els núvols quan Jahvè li va concedir les taules de la llei. I va dir—: Jo els puc dir, i no em sap greu proclamar-ho públicament, que mentre jo sigui jutge cap home serà condemnat per un acte d’aquesta naturalesa.

I els habitants d’aquella taula rodona van fer claca amb els dits com una olla de grills. Hi havia cap dubte sobre a qui es referia el jutge? Des d’aquell dia Norton només va tenir un objectiu: lluir-se en les sessions públiques, de tal manera que l’absolució de Marcus fos un gran èxit professional.

Tot això Norton m’ho va explicar poc després, quan vam sortir del tribunal. Però en aquells moments, mentre el jutge pronunciava la famosa frase «I l’acusat pot anar-se’n lliurement des d’aquest mateix instant», la nostra alegria ens hauria pogut portar un bon disgust. En certa manera jo en vaig ser un dels responsables. El llibre m’havia costat tants esforços, la llibertat de Marcus ens havia semblat tan improbable, que no vaig poder evitar fer un salt per sobre de la barana que em separava del banc dels acusats.

—Oh, Marcus, noi! —vaig dir mentre estrenyia aquell cosset menut entre els meus braços.

L’abraçava, i en fer-ho vaig adonar-me que encara no l’havia abraçat mai, que era la primera vegada que mantenia un contacte físic amb ell. El meu salt va agafar per sorpresa els dos policies que el custodiaven. Però no van oposar-s’hi. No podien, de fet. Marcus ja era un home lliure i podia abraçar-lo qui volgués.

En aquella abraçada es fonien molts sentiments, en bona part contradictoris. Què som, els homes? Un punt en el temps i l’espai. I en aquell punt del temps i l’espai tan petit i tan contrafet, en aquell punt anomenat Marcus Garvey, es reunien uns significats que m’afectaven directament.

Volia creure que la meva lluita interior amb la redacció del llibre havia tingut una finalitat extraliterària: la llibertat de Marcus Garvey. Però, objectivament, aquell èxit m’allunyava d’Amgam. No calia ser gaire llest per endevinar la pròxima maniobra de la parella. Jo, en el seu lloc, hauria fugit a alguna illa volcànica i feliç, on el contacte amb la humanitat fos prou esporàdic perquè ningú fes gaires preguntes sobre la pell i els ulls d’Amgam. Tanmateix, no estava trist. Mentre abraçava Marcus em vaig adonar que la felicitat que sentia per haver contribuït a alliberar-lo era superior a la tristor que em causava perdre Amgam. I em vaig dir que potser, al capdavall, el llibre tenia un altre objectiu a part d’alliberar Marcus: convertir el seu autor en alguna cosa millor del que era abans d’escriure’l.

Però deixem estar el que jo sentia. Quan el jutge va declarar la innocència de Marcus es va estendre un clamor d’alegria per la sala. I com que jo havia saltat la barana que em separava de Marcus, la massa no s’ho va pensar dos cops i em va seguir. El meu èmfasi va ser interpretat com una llicència per imitar-me, tothom volia tocar l’heroi del dia. El problema era que l’entusiasme provocava una allau humana. Recordem que la sala estava plena, tan plena que centenars de persones havien seguit les últimes sessions des de l’exterior. El judici s’havia acabat i les portes s’havien obert. Però en lloc de sortir-ne la gent de dins, va entrar-hi la de fora.

L’entusiasme havia derivat en una situació autènticament perillosa. Com si fos un corriment de terres, la humanitat de la sala s’abalançava sobre els que érem al fons de tot. A la sala només hi havia quatre bidells i un parell de bobbys escortant Marcus. Què podien fer contra una marea de cossos? El jutge picava i repicava el martellet. Quina estampa tan ridícula. Aquell martellet era una representació perfecta del poder judicial. Ara que ningú volia, o podia, obeir-lo, manifestava la seva insignificança. Quin era, al cap i a la fi, el gran atribut del jutge?

Un martellet de fusta que no servia ni per trencar nous.

Cada vegada estàvem més i més comprimits contra la paret. Si algú o alguna cosa no hi posava remei, moriríem asfixiats per la pressió. Fins i tot la gran taula rere la qual el jutge presidia les sessions va bolcar-se sota l’empenta de la marea humana. Marcus, el jutge i jo vam anar a parar al damunt d’aquell massís moble de caoba regirada. Surava entre els cossos com un bot salvavides enmig del naufragi, i encara vam tenir la sort de poder enfilar-nos-hi. Al voltant nostre tot eren cossos ofegant-se que demanaven la nostra ajuda, massa premsats per moure ni un braç. Vaig veure que allà al fons la gent no comprenia el risc. Seguien empenyent amb l’obcecació dels xais. Tots actuàvem com bèsties irracionals. Tots? No.

Quan l’hecatombe ja semblava inevitable, es va sentir una veu que s’alçava per damunt de les altres. Era Norton. No parlava, cantava. No em podia creure que algú tan sobri com ell es dediqués a això, a cantar enmig d’una catàstrofe. Vaig adonar-me que entonava l’himne nacional i la meva incredulitat encara va créixer més. Norton cantava el Déu salvi la reina enmig d’un oceà de cossos!

Sabia el que es feia. Primer va ser una dona grassa, aquella que acostumava a passar-se les sessions avorrides fent ganxet. Va decidir acompanyar Norton amb una veu molt més delicada que el seu cos.

Després un nen, que segurament n’havia après la lletra durant la guerra. Norton movia un braç com si remés, animant tothom a secundar-lo. Va aconseguir-ho. A poc a poc aquell remolí furiós va aturar-se, i la massa excitada es va convertir en un cor musical. El perill no era tant la massa com el moviment de la massa. I la música ens obligava a aturar-nos. Tothom cantava. Jo també! Per a la meva sorpresa, vaig adonar-me que tenia el coll inflat, i que cantava Déu salvi la reina amb una passió que mai havia sentit abans ni per Déu ni per la monarquia.

Marcus estava dret a la taula abocada, per damunt de tots i a la vista de tothom. Era el punt de referència de tots els ulls. Tenia els músculs de la cara comprimits i plorava com una magdalena. El perill es va esvair de la mateixa manera que un dimoni exorcitzat surt d’un cos, evaporant-se. He de dir que em queien les llàgrimes. Perquè aquella sala, tan farcida, en aquells moments era molt més que una dependència de l’administració de justícia. Era el lloc on mil persones abocaven els seus sentiments més nobles. Allà hi havia homes, dones, nens i vells. Hi havia curiosos que havien vingut per passar l’estona. I entre els curiosos, rics i pobres, sants i borratxos, potser hi havia, fins i tot, espies alemanys avorrits. Tots estàvem units per un himne que en aquells moments representava alguna cosa més que la reialesa britànica, molt més. Tothom cantava, i cantant el que deien era que l’instint més honorable de l’ésser humà és l’amor pels dèbils. I aquell dia, cosa estranya, l’amor als dèbils havia obtingut una victòria imprevista contra els poders més grans de l’univers. Em vaig emocionar tant que una mica més i m’eixugo els mocs amb la perruca del jutge, que seia al meu costat.

Un cop es va sentir l’última nota, Norton va alçar una mà. Va pujar a la taula, va abraçar Marcus i crec que va llegir el pensament de tothom quan va dir amb el seu estil brillant i sintètic:

—Ara hem de sortir d’aquí amb serenitat. I un cop a casa, quan tanquem la porta rere nostre, ens alegrarem d’haver-hi tornat com uns ciutadans més bons que quan n’hem sortit.

I, efectivament, aquell miler de persones van abandonar la sala amb la mateixa serenor que si haguessin sortit d’un temple després de l’ofici. Norton, Marcus i jo encara vam esperar una estona que es buidés. Després vam sortir plegats. Un cop a la porta de l’edifici, i abans de baixar les enormes escalinates de l’entrada, vam acomiadar-nos de Marcus. Jo no vaig poder estar-me de preguntar-li què pensava fer amb la seva vida.

—El món és molt gran i jo molt petit. I ara que sóc lliure m’agradaria recorre’l una mica —va dir. I va afegir càndidament—: Ben mirat, és el món que he salvat, oi que sí?

Norton i jo vam riure. Marcus va fer un gest i va baixar els graons de pedra, ciclops, amb les seves cametes de filferro. Jo sabia que aquelles cametes el duien a reunir-se amb ella. Ningú ha estat mai més envejat. Vaig girar el cap.

Encara em vaig quedar uns minuts a dalt de les escales. Norton va explicar-me la història del club i del jutge. Després ens vam acomiadar. I mentre es posava el barret, vaig sentir l’Edward Norton més delirantment fred i racional. La idea de cantar l’himne havia estat seva, així que el vaig felicitar per haver-nos salvat amb aquella iniciativa feliç. Ell va dir:

—Tot és qüestió d’estil. I aquesta és la part útil dels himnes: són unes magnífiques eines de cohesió de grup. En cas d’urgència serveixen per reconvertir les bestioles urbanes en ramats dòcils. —I mentre es calava el barret i baixava les escales va acomiadar-se de mi—: Passi-ho bé, senyor Thomson.

Quan em dirigia a casa no em podia treure del cap la imatge de Marcus i Amgam embarcant-se en direcció a algun país tranquil i remot. Els esperava una lluna de mel més llarga que la vida. Se’m va ocórrer un conte on la protagonista era la misteriosa senyora Garvey. Durant la travessa no surt mai de la seva cabina i acaba despertant les sospites de la resta del passatge, que insisteixen a voler saber qui s’amaga allà dins.

Per desgràcia, Poe tenia un conte massa semblant. Ho vaig descobrir després. Mai convenceria els crítics que el meu relat no era un plagi. De fet, eren dues històries antipòdiques l’una de l’altra. En el relat de Poe el marit trasllada el cadàver de la seva difunta dona: la mort. En el meu, Garvey viatja amb Amgam: la vida. Quan els passatgers irrompen a la cabina de l’home que transporta un cadàver, s’horroritzen. Quan irrompen a la de Marcus, descobreixen una dona nascuda sota un cel de pedra. Però Amgam és Amgam. I la multitud, en lloc de linxar-la, es transforma en una humanitat més tolerant, més bona, més digna. Bé, tant és. Ningú s’hauria cregut que era una idea original meva i el vaig acabar llençant a la paperera. Però el meu conte era millor que el de Poe. Almenys que consti aquí.





29


Una vegada, durant una de les nostres sessions, Marcus em va explicar una disputa científica que havien mantingut els germans Craver. Va ser en el període més avorrit de la clariana, quan encara no havien aparegut els tècton. No recordo els termes exactes de la controvèrsia. Crec que tenia a veure amb la rotació del planeta. Segons Richard, un tirador que disparés un tret just en la seva vertical mai correria el risc de ser ferit per aquella bala. En el breu lapse que el projectil invertiria en l’ascens i el descens, la terra s’hauria mogut, i el projectil cauria amb un cert angle respecte del canó de l’arma. Dic que no recordo com va anar aquella discussió, ni quina era la discrepància exacta. Però al final Richard va acabar disparant el seu revòlver al cel, en la postura d’algú que dóna el tret de sortida a una cursa atlètica.

Aquella bala va pujar amunt, molt amunt. Aquella trista bala fins i tot va arribar més amunt que Marcus i Amgam quan van enfilar-se al gran arbre del seu amor. En algun moment la força d’ascens i la força de gravetat es devien haver equilibrat. En aquell moment just, si la bala hagués tingut ulls, hauria vist el Congo amb una perspectiva més elevada que la de qualsevol dels personatges involucrats en el drama de la clariana. La seva caiguda també havia estat la més dolorosa: qui més ha vist més perd, i com més formidable és allò que hem vist més ens costa renunciar-hi.

En certa manera, jo era aquella bala. El meu instant d’equilibri entre la força d’ascens i de descens va ser exactament allà, a la sortida del tribunal. I, com aquella bala, ja no podia caure en el punt exacte d’on havia sortit. Però la caiguda em feriria.

En qualsevol cas, els dies següents en l’única cosa que pensava era a conduir la meva vida en alguna direcció constructiva. Gràcies a aquella cadena d’esdeveniments, el director del Times of Britain m’havia promogut en la jerarquia interna del setmanari. En realitat, la meva nova posició no era res de l’altre món, però vaig deixar que la feina m’absorbís, dedicant-m’hi amb l’energia sense mesura dels que han arribat prematurament a un càrrec. El primer problema que vaig haver d’afrontar tenia nom propi: Hardlington.

Els anys no han fet res més que confirmar-me una idea que el cas Hardlington exposava a la llum: que, més que homes odiosos, el que sovintegen són les situacions odioses, i que conviure amb persones humiliades acaba humiliant-nos. En efecte, un cop es van invertir les relacions jeràrquiques entre Hardlington i jo, aquell home va passar de la condició de dèspota a la d’espectre. No podia suportar la seva cara de contrició perpètua, se’m feia moralment intolerable, així que un dia vaig abordar-lo. Hauria pogut citar-lo al meu despatx, però vaig preferir apropar-me a la seva taula, perquè tothom en fos testimoni.

—Benvolgut senyor Hardlington —vaig dir—: crec que hauríem de mantenir un breu col·loqui sobre els principis literaris fonamentals. —Quan totes les màquines de la sala es van aturar, vaig continuar—: He llegit la seva obra completa —era mentida, només faltaria, però quedava molt bé— i penso que comet un error i només un, però decisiu. Vostè és un gran lector dels clàssics, però només dels clàssics. Pensi una cosa, cap dels autors que han arribat a la categoria de clàssic volia ser com els autors clàssics que llegia en la seva època. Els admiraven, sí, però no els imitaven. D’altra banda, senyor Hardlington, és obvi que els millors no poden comparar-se entre ells. Per mesurar a fons la vàlua d’un autor bo, en realitat l’hem de comparar amb els autors dolents. —Amb les dues mans sostenia un llibre; vaig allargar els braços cap a Hardlington com si li fes una ofrena. Era un vell producte meu i el pitjor de tots: Pandora al Congo, el primer encàrrec del Doctor Luther Flag—. Sóc de l’opinió, senyor Hardlington, que un bon autor ha de seguir el seu propi camí, molt al marge d’aquell que hagin obert els clàssics. Un autor mai hauria de fixar-se en quins llibres vol imitar, sinó en quins no vol que s’assemblin als seus. —I vaig acabar—: Segons el meu parer, senyor Hardlington, un bon escriptor ha de tenir només un objectiu en la seva vida narrativa, un de sol: no escriure mai aquest llibre.

Les coses van millorar. Com que jo havia escrit Pandora al Congo, i havia donat permís públicament a Hardlington perquè em critiqués, la seva humiliació va quedar mitigada. Fins i tot va recobrar una mica de l’antiga petulància. Però com que ja no tenia cap poder va passar de ser odiós a ser pintoresc, i la nostra convivència va millorar.

I així van transcórrer uns quants dies més. Amb el sou sobtadament engreixat em podia permetre el luxe de fer plans de futur fora de la dispesa. No sabia com agrair al matrimoni MacMahon la seva hospitalitat. Mentrestant a MacMahon li va agafar la mania de llegir-se la història de Garvey. Mai s’havia llegit cap llibre, així que podia considerar-ho com un honor i també com un repte. Se’l llegiria de cap a peus o acabaria fent-lo servir per encalçar potes de cadira?

La resposta no va trigar gaire. Dues nits després MacMahon havia arribat al clímax de la lectura. Estava dormint quan vaig notar uns dits que em sotragaven l’espatlla.

—Tommy, Tommy! Desperta’t, noi!

Vaig fer un bot, convençut que patíem un altre bombardeig, però abans que em posés dret MacMahon em va dir:

—Qui són aquesta gent?

—Quina gent? Però de qui em parla? —vaig dir jo.

—Els tècton! Què farem si decideixen envair-nos? Els tècton són pitjors que la guerra, Tommy!

Tal com ho deia semblava que tingués un tècton sota el llit.

—Senyor MacMahon —vaig informar-lo fregant-me els ulls—, un llibre no s’acaba fins a l’última pàgina.

I he de dir que quan MacMahon va acabar de llegir el llibre, estava més content que jo quan havia acabat d’escriure’l. Va ser un diumenge al matí.

—He acabat un llibre! He acabat un llibre! —deia, mostrant aquell exemplar com un trofeu.

Feia saltirons pel menjador i la seva tribu de nens ballava al voltant seu sense acabar d’entendre per què, però molt feliços.

Aquell mateix dia, després de dinar, encara compartíem taula quan MacMahon em va dir:

—Et puc fer una pregunta sobre el llibre, Tommy? Estic molt encuriosit.

—Totes les que vulgui, senyor MacMahon —vaig dir jo.

Va apropar el seu cap al meu i va preguntar-me en un to confidencial:

—Te’n recordes, del capítol en què en Garvey i l’Amgam són a dalt d’aquell arbre? —va abaixar la veu amb un somriure còmplice a la boca—: Sí, home, sí, quan són a dalt d’aquell arbre gegant fent-se carantoines i marranades.

—El recordo perfectament, senyor MacMahon —vaig informar-lo—. El llibre l’he escrit jo.

MacMahon va preguntar:

—On feien caca?

Després d’un silenci desconcertat, vaig protestar:

—Aquesta era la seva gran pregunta? —vaig dir arrufant el nas.

—Bé, en tinc moltes més. Però aquesta és important, no et sembla? Mira, Tommy, he fet càlculs —i en dir això em va ensenyar un paper ple de fórmules aritmètiques simples—. He multiplicat la quantitat diària aproximada d’excrements humans que produeixen dues persones per set dies, el període aproximat que segons el llibre en Garvey i l’Amgam van ser junts a dalt de l’arbre. I en surt un volum de merda molt important! La pregunta és: com van poder resistir les ferums? Si l’arbre era tan gran i dens, els excrements de la parella per força es devien dipositar a les branques que tenien a sota. L’escalfor ambiental devia crear una pudor horrible! Com podien suportar-ho, els seus nassos?

—No ho sé! —vaig protestar—. El Congo és una immensa conca humida, les pluges són torrencials. Potser això netejava qualsevol brutícia!

—No, no, no —va insistir el senyor MacMahon amb una constància de tèrmit—: he consultat l’enciclopèdia britànica, i l’època en què Marcus va ser a l’interior del Congo era una estació seca. No plovia o plovia molt poc! I feia una calor espantosa! Les putrefaccions dels excrements els haurien d’haver impedit qualsevol pràctica amorosa!

Em vaig empipar una mica:

—Si us plau, senyor MacMahon! Què hi guanyem destruint una escena tan bonica invocant la misèria humana?

El senyor MacMahon va rendir-se. O més ben dit: va deixar-ho córrer. Com que feia cara de decebut, li vaig suggerir que em fes més preguntes. Potser els meus aclariments serien més satisfactoris i mataríem el debat. Aquí MacMahon va exposar-me una increïble quantitat de defectes formals. Per exemple: a la pàgina tal Richard es queixava que se li havia acabat el tabac, i més endavant es fumava un cigar. Coses així.

—Sí, ja ho sé —vaig defensar-me—. Les experiències del Congo van provocar que en Marcus es col·lapsés emocionalment. Crec que hauríem de ser una mica indulgents amb els aspectes menors de la història. Qualsevol que hagués estat lluitant per la seva vida, pel seu amor i per la llibertat de tota la humanitat, també hauria esta incapaç de retenir al seu cervell minúcies tan insignificants com les que vostè em cita.

Vaig convèncer MacMahon. Però no m’havia convençut a mi mateix. Començava a sentir-me com si m’interrogués un fiscal, un fiscal mil vegades més incisiu que aquell al qual s’havia hagut d’enfrontar Norton. MacMahon va passar unes quantes pàgines. Després va omplir-se els pulmons, grans com barrils, amb un sospir de balena, i va dir amb la seva genuïna candidesa:

—Tommy, per què no fugen els negres? Tu ho entens?

—Però, senyor MacMahon! —vaig al·legar amb un somriure triomfal—. Els havien lligat el coll amb ceps de ferro expressament dissenyats per retenir portadors. Que no se’n recorda?

—No, no —em va corregir—. Em refereixo a la segona etapa, quan els reconverteixen en miners.

Allò em va preocupar. Tenia por que la meva descripció de la mina no hagués estat prou clara. Vaig explicar a MacMahon que l’interior de la mina era un espai esfèric amb un forat superior com a única sortida.

—Imaginis una mena de claraboia —vaig dir assenyalant el centre del sostre amb el dit—. Per molt que n’escaléssim les parets ens resultaria impossible arribar fins a la sortida, perquè no tindríem on agafar-nos.

—Això queda perfectament clar —va dir MacMahon—. Però al llibre s’afirma que a la nit ningú vigilava aquesta sortida, també anomenada «formiguer».

—En efecte. No calia. N’hi havia prou enretirant l’escala d’accés. Una solució tan simple com enginyosa! No li sembla?

Però MacMahon fullejava el llibre i movia el cap negativament. Al final va dir:

—No.

—No? —vaig dir jo.

—No —va insistir ell.

Continuava fullejant el llibre amb una ganyota, com si fos el llibre i no jo qui hagués de resoldre els seus dubtes. Al final va alçar el cap, em va mirar amb els seus ullets de gos petaner i va dir:

—A veure, Tommy, a aquests xicots què els costava enfilar-se els uns damunt dels altres? Amb una simple torre humana haurien aconseguit arribar fins al «formiguer». No et sembla?

No vaig saber què dir. I de cop i volta em vaig descobrir a mi mateix fent un gest que coneixia infinitament bé: vaig mirar a banda i banda de la taula. I no feia aquell gest perquè dubtés de res, sinó perquè necessitava guanyar temps mentre inventava alguna cosa per sortir del pas. Vaig notar una mena de terror que surava a l’aire. Un horror indecent, si és que l’horror pot tenir adjectius. MacMahon va moure un dit que renyava algú inconcret:

—Saps per què als dos germans no se’ls va ocórrer, això? —I ell mateix me’n va donar la resposta—: Perquè eren anglesos. Jo ho sé perquè sóc irlandès. Els anglesos es pensen que dominen Irlanda perquè són més llestos que els irlandesos. No és veritat. Manen, només, perquè són més forts. Per això no van pensar que un grapat de negres podrien concebre una maniobra evasiva tan simple. Perquè creien que els negres eren idiotes. Però no eren idiotes. Només esclaus. —MacMahon va tornar a examinar el llibre, mirant-se’l a contrallum com si per algun lloc hagués de trobar la solució escrita en tinta simpàtica. I va concloure, encara sense mirar-me—: Però així, per què no fugien de la mina, els negres?

Jo no tenia resposta. No tenia, de fet, resposta a cap de les preguntes que MacMahon m’havia dirigit aquell matí.

—Bé —vaig dir amb la boca seca i empassant saliva—, jo també sóc anglès, senyor MacMahon, i no tinc res en contra de la intel·ligència dels irlandesos. Ni dels africans.

—Oh, és clar que no, Tommy! —va disculpar-se MacMahon—. Es pot ser anglès i bona persona! Només dic que els anglesos, bons o dolents, pensen com anglesos. És a dir, que mai pensen com oprimits perquè mai han patit l’opressió que ells exerceixen sobre els altres.

MacMahon va passar un parell de pàgines més i va ser com si se li encengués una llumeta. Em va mirar amb els ulls molt oberts i va dir:

—Ara que hi penso, tu vas entrevistar en Marcus Garvey.

—Sí. Moltes vegades.

—Doncs segurament tu, que ets un anglès bona persona i tens en gran consideració la intel·ligència dels africans, li devies fer aquesta pregunta moltes vegades. Què et va dir sobre això, el senyor Garvey?

No podia suportar que em comparés amb els germans Craver. O potser el que no suportava era el fet de no tenir resposta a preguntes tan simples. O no haver tingut mai la necessitat de fer una pregunta tan evident a Marcus Garvey. Vaig sortir de la dispesa amb l’excusa de fer un passeig, sulfurat, després de replicar-li secament i de mala manera. Pobre senyor MacMahon. Encara m’odio per això.

Vaig passejar pel barri, fumant sense parar. Estava tan alterat que encenia un cigarret amb la burilla de l’anterior. Volia apartar la pregunta de MacMahon del meu cap i no podia. Per què no havien fugit de la mina, els negres?

Abans de tornar a casa no vaig poder evitar aturar-me davant de la vella dispesa, encara en ruïnes. L’edifici semblava un pastís mal fet, i en un angle superior encara es podia apreciar, convertida en un rombe, la finestra de la meva habitació. Pensava en foteses quan vaig notar un dit que em picava l’espatlla dreta:

—Perdoni, vostè no es diu Thomson, Thomas Thomson?

Era el carter del barri, acompanyat del seu sarró, la seva gorra de plat i la seva inseparable bicicleta. Vaig confirmar la seva sospita, i l’home va explicar-se amb un gran somriure:

—El recordo molt bé, sí. Vostè era el jove que maleïa el kàiser el dia que els zepelins van bombardejar aquell edifici —va dir assenyalant la dispesa en ruïnes—. Jo vaig arribar justament en aquell instant per lliurar-li una notificació. Estava realment indignat! És difícil que m’oblidi d’un jove així.

—Doncs sí, era jo —vaig recordar, tornant-li el somriure.

Vist amb la distància dels supervivents, l’anècdota es tornava més graciosa del que era.

—Perdoni que el molesti —va seguir el carter—, però poc després vaig haver de repartir una altra carta que també anava dirigida a vostè, el senyor Thomas Thomson. Per desgràcia, no vaig saber què fer-ne. Havien evacuat l’edifici i jo no podia endevinar quin era el seu destí militar. Tot i així vaig guardar la carta al dipòsit central. Em vaig dir que un noi tan efusiu i decidit com vostè, si mai s’assabentava que algú li havia escrit una carta, potser vindria a buscar-la. Algun dia.

Vaig arronsar les espatlles:

—Gràcies per l’interès. Però no tinc família ni gaires amics, jo —vaig dir—. Així que no crec que fos important.

—Ho era —va insistir el carter—. Provenia d’un presidi i el remitent esperava la mort. Ho sé perquè era un nom molt conegut.

L’home va tornar a pujar a la bicicleta. I mentre s’allunyava, carrer avall, va dir:

—Bé, com vulgui. Si hi té cap interès la carta encara l’espera a la seu central de correus. Sap què? Hi ha cartes que han esperat dècades senceres fins que han pogut arribar a les mans del seu destinatari.

Per què m’havia hagut de creuar amb aquell carter compassiu? Quan la bomba alemanya va cremar el llibre era inevitable que algú com Tommy Thomson bramés indignat enmig del carrer. I els meus escarafalls feien inevitable que el carter es recordés de mi, la qual cosa feia pràcticament inevitable que tard o d’hora coincidís amb el carter.

Per què ens havia bombardejat, aquell zepelí alemany? Perquè estàvem en guerra amb Alemanya. I per què estàvem en guerra amb Alemanya? Per les colònies, perquè les colònies feien rics els països i els homes. Per això els germans Craver havien anat a les colònies: per enriquir-se. I si no hi haguessin anat jo no hauria escrit mai res. Tot és molt simple i alhora tot és molt complicat.

De les paraules del carter vaig inferir que es tractava d’una carta de Marcus. «Potser», vaig dir-me, «en Marcus em va escriure alguna cosa després de la meva incorporació a files». No havia pogut ni acomiadar-me d’ell. Aquells dies tenia molt temps lliure i, encara que només fos per això, vaig anar a recollir-la.

M’equivocava. La carta no era de Garvey. Era del cònsol Casement.

Casement no podia saber que mentre ell escrivia aquelles línies jo m’estava enfundant l’uniforme que ell tant havia combatut i que, en conseqüència, la carta quedaria arxivada durant dos anys. Recordem que aquella carta arribava a les meves mans la tardor de 1918, i que Casement havia estat executat el 1916, quan jo era al front. Déu meu, aquella carta! No vaig obrir-la a la mateixa oficina de correus. Recordo que vaig arribar a la dispesa, vaig dirigir-me a la sala d’estar i vaig seure en una butaca que hi havia d’esquena a la finestra. A la butaca acarada a la meva hi seia Modepà, com de costum. Fullejava l’últim número del Times of Britain, al qual estàvem subscrits de franc gràcies al meu càrrec.

Mai cap altra carta, ni cap altra lectura, m’ha commogut tant. Han passat seixanta anys i encara podria recitar-la de memòria.

Deia així:

Benvolgut senyor Thomas Thomson:

Quan vostè llegeixi aquestes línies el meu cos ja haurà servit per aturar vint-i-quatre bales. Em queda poc temps, doncs, i no el vull perdre en laments. Durant la poca estona que vostè i jo vam compartir em va semblar un home jove amb una virtut que destacava per damunt de totes les altres: hi brillava l’amor per la veritat. En qualsevol cas aquestes línies no s’escriuen per convèncer el senyor Thomson que intenti modificar la sentència que pesa sobre mi —tasca impossible—, sinó la d’un altre cas judicial on tenim interessos comuns.

El cas Garvey, que va començar abans que el meu, també acabarà més tard. Recordi que jo vaig ser un dels impulsors de la recollida de signatures entre la colònia europea a Leopoldville. Tots aquells bons ciutadans, belgues i anglesos, van signar un escrit on es remarcava el caràcter criminal de Marcus Garvey. Sé el que pensa: que la defensa de Garvey ho tindrà molt fàcil, ara, per destruir la meva credibilitat. Tant és. Si els meus càlculs són correctes, Marcus no escaparà tan fàcilment de la justícia.

Ja es deu haver imaginat —i si no ho ha fet, deploro que em tingui en tan baix concepte—, que un individu com jo mai es conformaria a lliurar a un tribunal una simple llista de signatures. També disposo d’un testimoni que hauria de servir per condemnar Garvey. Però durant la cita que vostè i jo vam mantenir, la revolta irlandesa ja es trobava en marxa. I el meu destí, triomf o derrota, també estava escrit. Ha estat la derrota.

Ara m’és impossible ocupar-me personalment d’aquest testimoni. Puc confiar en algú altre que no sigui vostè? En les meves circumstàncies no tinc més alternatives. Sàpiga que aquest testimoni ha rebut instruccions meves de dirigir-se a l’adreça que vostè em va donar. Espero que li ofereixi l’empara que jo no puc proporcionar-li. Faci que pugi a l’estrada, i que parli. No li demano res més. Sé que vostè està a sou de l’advocat de Garvey. Però també crec que en aquesta lluita d’interessos entre el seu superior i la justícia vostè triarà la justícia.

Una última cosa: l’home que li envio és una ànima fidel, segura i disciplinada. Li he dit que es dirigeixi a la seva dispesa i que no es mogui d’allà fins que algú l’atengui cristianament. I cregui’m, li he manat que no es mogui, i per tant no es mourà. Plogui, faci sol, o passin mil anys. (Li demano, doncs, que estigui ben atent a la seva arribada). Més: el nostre home ha rebut l’ordre imperativa de no identificar-se ni parlar sobre el cas Garvey si no és davant de la persona adequada. I com s’identificarà aquesta persona (o sigui, vostè)? Amb una contrasenya. Aquesta:

El Congo és el Congo és el Congo és el Congo…

Repeteixi aquesta fórmula tres vegades. En total dotze vegades la paraula «Congo». Ho sento, no sóc gaire original amb les contrasenyes. Però si alguna paraula pot identificar el meu testimoni és aquesta. I el sentit comú em recomana la senzillesa per tal d’evitar la censura postal; aviat seré un cadàver com qualsevol altre, però mentrestant no sóc un home com qualsevol altre.

PD: Després de llegir aquesta carta les autoritats que em retenen, molt indulgents, han comprovat que no conté matèria política i hi estan conformes. Per tant, no exerciran cap censura i serà remesa a l’adreça que els he indicat.

Visqui molts anys i que la justícia creixi al seu voltant com un bosc frondós.



Havia acabat la lectura però la carta continuava viva, al seient del davant, en les formes humanes del senyor Modepà.

—Vostè no es diu Modepà, oi que no? —vaig dir.

Abans que acabés la frase, mentre parlava, vaig adonar-me que «Modepà» era la traducció fonètica de l’expressió francesa mot de passe, o sigui, «contrasenya». Quan em va sentir, Modepà va apartar el Times of Britain dels seus ulls amb el mateix gest brusc amb què jo havia abaixat la carta.

—Vostè és en Pepe. —Ell em mirava atentament i jo vaig dir—: Vostè hauria de ser mort.

Ell va analitzar detingudament la meva afirmació, i finalment va dir:

—No. Sóc viu.

Em vaig posar dret, li vaig oferir la meva mà i, sense poder amagar un tremolor, vaig dir:

—Senyor Godefroide: em sentiria immensament honrat si em permetés convidar-lo a una copa.

Me’l vaig endur de casa. Per què me’l vaig endur? Segurament perquè, en el fons, ja sabia la veritat i buscava una pròrroga per no sentir-la. Vam anar fins a la taverna irlandesa de MacMahon, que tenia un reservat.

L’escena que va seguir demostra que els moments més dramàtics de la nostra vida també poden ser els més ridículs. Jo coneixia el nom real de Godefroide, i per tant la seva identitat. Així doncs, era irrellevant que pronunciés la contrasenya. Però ell va insistir-hi amb una perseverança fanàtica. Tenia ordres de no sincerar-se amb ningú fins que la persona en qüestió no la pronunciés, i si havia estat dos anys esperant podia esperar-ne dos més.

Havia de recitar la contrasenya completa, doncs, però aquella successió de repeticions de la paraula «Congo» em semblava del tot irrisòria. Si Casement, fos on fos, ens estava veient, devia fer-se un fart de riure. Godefroide col·laborava amb tota la bona voluntat. «Ànim, ànim», em deia la seva cara cada vegada que pronunciava un «Congo». La cosa ja va passar a ser grotesca quan, després d’aquell reguitzell de «Congos», Godefroide va mirar el sostre amb actitud reflexiva i va dir:

—Perdoni, podria repetir-ho? És que m’he descomptat…

D’alguna manera ens en vam sortir. I quan tot va ser en ordre Godefroide es va revelar com un gran xerrameca:

—El senyor Casement em va dir que anés a l’adreça de l’antiga dispesa. Segons el senyor Casement tard o d’hora apareixeria algú per oferir-me allotjament, i tard o d’hora algú em demanaria la contrasenya. I així ha estat —va beure un glopet de whisky i va continuar—: però en lloc d’un edifici vaig trobar un munt de runa, així que vaig seure i quan apareixia algú jo repetia: «Mot de passe? Mot de passe?». Però ningú pronunciava la contrasenya. Fins ara. Per què han trigat tant?

M’havia costat molt pronunciar la contrasenya per un elemental sentit del ridícul. I ara que podia fer l’única pregunta necessària, no estava gens segur de voler saber-ne la resposta. Però en realitat no tenia alternativa. Era un miracle que fóssim allà, amb Godefroide assegut davant meu i disposat a parlar. Havia passat quatre anys escrivint un llibre, sempre basant-me en personatges invisibles, i ara n’apareixia un. Només em calia fer-li una pregunta, una de sola:

—Godefroide: què va passar a la selva?

Al principi el relat de Godefroide va ser molt similar al de Marcus. A Godefroide l’havien contractat uns blancs com a assistent en una expedició minera: la dels germans Craver. Van sortir de Leopoldville amb cent portadors. Es van endinsar en la selva a través d’un túnel que s’obria pas entre la vegetació més agressiva del món.

—Un dia —va seguir Godefroide—, quan érem molt i molt endins del bosc, la caravana va aturar-se en una clariana. El senyoret Richard estava convençut que allà mateix hi havia una gran mina de diamants.

—Diamants? N’està segur? —vaig aturar-lo—. Van trobar una mina de diamants o una mina d’or?

—Diamants. El senyoret Richard deia que l’or es veu i els diamants s’oloren. I ell olorava diamants —va dir Godefroide sense dubtar—: a la clariana es va establir un campament. Els germans Craver dormien en una tenda, en Marcus i jo en una altra. La veritat és que només van trobar dos diamants. Però quins diamants! Cadascun era tan gros com el puny tancat d’un nadó. La nit de la troballa en Marcus estava molt nerviós i no podia dormir. Tota l’estona es regirava al seu catre, remugant: «Oh, cony, per què aquest parell s’han de quedar amb dos diamants i jo sense cap?». I jo li deia: «Tinc son, senyoret Garvey, fem nones». Però ell hi insistia: «Oh, cony, per què aquest parell s’han de quedar amb dos diamants i jo sense cap?». I jo li repetia educadament: «Tinc son, senyoret Garvey, fem nones».

Les reiteracions de Godefroide començaven a alterar-me. Amb una mà vaig subjectar-lo per l’avantbraç, tot dient:

—Godefroide! Què més va passar?

Ell va obrir els ulls extraordinàriament. En aquella cara tan negra, i amb unes retines tan grogues, els ulls semblaven dos ous ferrats. Godefroide va seguir:

—Bé doncs, el senyoret Garvey em va dir: «Tu calla, negrot de merda», va sortir de la tenda amb un quinqué i un revòlver i va dirigir-se a la tenda dels senyorets Craver. Va llançar el quinqué a dins, de qualsevol manera, per veure’ls millor, i vaig sentir com disparava les sis bales de l’arma. Jo també havia sortit de la tenda. Podia veure les dues siluetes dels senyorets Craver retallant-se contra la tela. En William era més prim i en Richard més gras. També podia sentir-los. Estaven ferits. Gemegaven, ploraven i suplicaven al senyoret Garvey que no els rematés. Però el senyoret Garvey, que estava dret fora de la tenda tan tranquil, recarregava l’arma amb sis bales més. Va tornar a disparar contra els senyorets Craver des de molt a prop. Totes sis bales. Jo crec que les sis bales els van tocar. Però tot i així encara no els va matar del tot. El senyoret William plorava com un gatet, maulant molt tristament. El senyoret Richard feia uns sorolls més estranys, com si s’ofegués. El senyoret Garvey va carregar altra vegada i va disparar sis bales més. Repartia els trets amb molta justícia, ara en William, ara en Richard, ara en William, ara en Richard, ara en William, ara en Richard. I així fins que va esgotar el tercer tambor. Quan es va haver assegurat que eren ben morts, el senyoret Garvey es va girar, va veure que jo estava rere seu i va dir: «I tu què cony mires, negrot dels pebrots?». Però va canviar d’actitud i em va dir: «Espera un momentet, Pepe, vull que parlem d’una cosa». El senyor Garvey, quan estava de bon humor, no em deia «negrot dels pebrots», em deia Pepe. Però la veritat és que quasi mai estava de bon humor. Jo vaig adonar-me que es feia l’amable, però que mentrestant tornava a carregar el revòlver amb la mateixa tranquil·litat d’abans. Per què necessitava carregar-lo si els senyorets William i Richard ja eren morts? Allò només podia voler dir que em mataria a mi també, i com que jo no volia que em matés vaig fugir selva endins cames ajudeu-me. Senyoret Thomas!

Godefroide acabava de veure que em sagnava el palmell. Les meves ungles s’havien clavat en la carn i sagnava. Jo estava tan abstret en el relat que no me n’havia adonat. Vaig abocar whisky a la ferida i me la vaig embenar amb un mocador.

—Godefroide —vaig dir—. Per què no m’ho expliques tot?

—Tot? Què vol dir, senyoret Thomas?

—Tot és tot —vaig dir.

—Bé, sí, tot —va obeir Godefroide—. Vaig aconseguir tornar a Leopoldville, però no sabia què havia de fer. M’horroritzava veure el senyoret Garvey una altra vegada per Leopoldville, i tenia por que m’acusés de l’assassinat. Com que jo sóc negre i ell amarronat, els blancs l’haurien cregut més a ell que a mi. I, en efecte, un dia el vaig veure passejant pels carrers de Leopoldville! Jo tenia molta por, tanta por que vaig confessar-me a un missioner belga. Vaig confessar els meus pecats, però sobretot els del senyoret Marcus Garvey. El missioner em coneixia des de feia molts anys, i també coneixia el senyor Casement. El missioner va fer que parlés amb el senyor Casement, i el senyor Casement em va creure i em va dir que callés, que si volíem justícia havíem de ser murris, molt murris. El senyor Casement no confiava en els tribunals belgues. Però quan va saber que a Anglaterra havien detingut el senyoret Garvey, em va enviar diners per a un passatge de vaixell. Havia d’anar-hi a testimoniar en un judici. Per desgràcia aquest judici no s’acabava de celebrar mai. Després va esclatar la guerra i el meu viatge va ajornar-se moltes vegades, perquè no era fàcil embarcar. La resta de la història ja la coneix. Quan va ser possible que m’embarqués, el senyor Casement em va enviar un missatge. Jo tenia una adreça on dirigir-me i on m’acollirien. Però no havia de testimoniar fins que no sentís repetir la paraula «Congo» dotze vegades seguides en boca de la mateixa persona. El senyor Casement va fer-ho així perquè jo ho recordés més fàcilment: la paraula «Congo», on vaig néixer, i dotze vegades, com els dotze apòstols que tenia el bon Senyor.

—I què més? On és la resta de la història?

Godefroide no entenia la meva impaciència. Va mirar al sostre, va tornar a mi i va dir lapidàriament:

—Això és tot. Hauria de saber alguna cosa més?

—I els homes blancs?

—Tots els homes blancs de l’expedició són morts, menys el senyoret Garvey, que és amarronat i els va matar. —Godefroide estava sincerament afligit quan va dir-me—: Que potser no m’he explicat amb prou claredat? El senyoret Garvey és un assassí i s’ha de fer justícia. Senyoret Thomson, encara li sagna la mà.

Odiava que em digués «senyoret». Ell ho sabia. Però insistir-hi no servia de res. Godefroide era d’aquells homes disposats a oferir la vida pels seus superiors, però incapaços de canviar un hàbit encara que els ho manés el bon Jesús en persona. La música traspassava les parets de fusta i ens arribava nítidament. Jo no sabia que la música irlandesa pogués ser tan i tan trista. Godefroide m’havia agafat la mà. Desfeia el mocador i hi abocava whisky del seu got. Mentre refeia l’embenatge va continuar:

—Jo tenia molta por, i quan vaig fugir de la clariana no vaig mirar enrere. Vaig tornar tot sol, a través de la selva, i vaig sobreviure de miracle. Menjava bolets de l’escorça dels arbres, fruites que penjaven de les branques i llagostes que endrapava quan saltaven. M’havia d’amagar dels salvatges, perquè a l’anada els havíem fet coses horroroses. Del tot horroroses, senyoret Thomson, mai s’ho podria imaginar! I així durant un mes! El senyoret Garvey era una mala peça. A l’anada li agradava llançar bombes de dinamita contra els poblats, per pura diversió. Els senyorets Craver, que volien portadors sans, sovint el renyaven perquè s’excedia i llançava moltes més bombes de les que calia. Ell també va fer el viatge de tornada sol, com jo, però armat amb fusells i cartutxos de dinamita, i suposo que ningú va atrevir-se a apropar-se-li. Devia bombardejar fins i tot les sargantanes que se li van creuar!

—A en William no el van matar els teus compatriotes? No el van penjar cap per avall perquè les rates se li mengessin el cervell i la resta del cos?

—El senyoret William penjat cap per avall? —va riure Godefroide—. No, és clar que no! És inimaginable que algú fes això al senyoret William. Pensi que aquest era el càstig que els germans Craver aplicaven als portadors indisciplinats. Bé, la idea original d’aquest càstig va ser del senyoret Garvey.

—I què se’n va fer, de la noia blanca? —vaig intentar-ho novament.

—I ara, senyoret Thomson! —va dir ell—, a quina noia blanca es refereix? A l’expedició no hi havia dones, i molt menys blanques.

—Torna a casa, Godefroide —vaig dir abruptament.

En aquells moments els músics van fer una pausa. El meu canvi de to i el silenci musical havien desconcertat Godefroide.

—He dit alguna cosa dolenta, senyoret Thomson? Està enfadat amb mi?

—Torna a la dispesa.

Se’n va anar. Encara quedava més de mitja ampolla de whisky i me la vaig beure. Al principi em deia a mi mateix que bevia perquè el whisky m’ajudava a pensar. Era mentida. Bevia perquè beure m’ajudava a no pensar.

Em vaig adonar que els meus pensaments i jo érem dues entitats divorciades. Al pit se m’acumulaven, a parts iguals, la por i els mocs. Els meus pensaments volien denigrar Godefroide, o Modepà, o qui fos en realitat. Em deia a mi mateix: és un impostor; és un desertor; és una trampa de Casement, que era un sodomita ressentit; és un negre inculte, no te’n refiïs. Però l’ampolla de whisky es va acabar, i em vaig adonar que sense combustible aquelles idees no tenien cap consistència. «Bé, doncs», vaig resoldre, «busca més combustible».

Vaig sortir d’allà. Però en lloc de tornar a casa em vaig ficar en un altre bar. I quan van tancar-lo en un altre. Cada lloc era pitjor que l’anterior. Al final ja no trobava res obert. Però jo hi insistia amb aquella perseverança entre heroica i obtusa que poden tenir els borratxos. Pels voltants dels molls vaig trobar l’últim bar obert, el pitjor de tots. No era un local, era un cau. Totes les dones eren putes i tots els homes eren lladres, o al revés. Tant me feia. Podia aconseguir beguda a canvi de diners.

El local tenia forma de tub de laboratori, amb un coll molt estret resseguit per una barra i un eixamplament al final. Estava tan farcit de gent, i l’acústica era tan dolenta, que tothom parlava a crits. Em va caldre cridar a l’orella del cambrer per fer-me entendre. Els cossos s’amuntegaven i només podien moure’s com si nedessin en un bassal de fang. Volia distreure la meva ment, així que vaig interrogar-me sobre el perquè d’una arquitectura tan incòmoda. Tot i els vapors de l’alcohol que m’emboiraven el cap, no em va ser gaire difícil lligar caps. Ho vaig entendre i vaig riure.

Aquell era l’antre més abjecte, pervers i degenerat de Londres. La parròquia habitual havia d’estar sempre alerta per les batudes de la policia. La forma de tub permetia que es pogués veure entrar la policia des de lluny. L’amuntegament de cossos dificultaria als agents avançar de pressa. Mentrestant, els perseguits tenien temps de saltar per una de les finestres que s’obrien a l’altre extrem del tub, on l’eixamplament de l’espai semblava dissenyat perquè la gent hi pogués ballar.

Havia begut massa. Vaig tenir un pensament en espiral. Vaig pensar que Anglaterra tenia l’imperi més gran del món, la qual cosa convertia el meu país en el més maligne del món. Vaig pensar que Londres era la seva capital, la qual cosa la convertia en la ciutat més perversa del món. I com que jo estava al pitjor bar de la pitjor ciutat del pitjor país de tot el món, els seus parroquians havien de ser, per lògica, els pitjors espècimens del gènere humà. Seguint aquest raonament, doncs, els pitjors dels pitjors dels pitjors s’havien de congregar al fons del tub, lluny de la porta d’accés i a prop de la finestra. Vaig estirar el coll des d’on era jo, a mitja barra, per observar aquells representants de l’escòria humana i, naturalment, Marcus Garvey hi era.

Ballava amb una puta vella pintada com una cacatua tropical. La música la posaven un violí, tacons que repicaven contra el terra de fusta i mans que aplaudien sense ritme, i moltes veus torturades pel tabac. Marcus i la dona reien. Ella reia com una boja i Marcus es reia d’ella. El vestit d’aquella dona estava tot ell ple de taques, grans i petites, antigues i recents. No podia ni imaginar-me la varietat de líquids humans que devien haver intervingut en la creació d’aquell arxipèlag. Entre els homes que ballaven n’hi havia un de tan borratxo que no s’aguantava. Però l’aglomeració feia que no caigués. Viatjava d’esquena en esquena, recolzant el cap en alguna espatlla fins que dos braços l’empenyien una mica més enllà, fins a un altre cos.

Marcus va cansar-se de la prostituta i va canviar-la per una gerra de cervesa. La dona va protestar alguna cosa, així que Marcus li va trencar la gerra al cap. Els qui van adonar-se’n van riure. Pel cap de la dona regalimava una barreja de sang, cervesa i tintura rossa. S’havia desmaiat, però, com el borratxo adormit, no queia a terra. Durant un lapse de temps indeterminable els caps del borratxo i de la puta em van atraure amb fixació hipnòtica. Els dos flotaven entre un mar d’espatlles, inconscients, movent-se com dues baldufes. Tard o d’hora coincidirien en alguna espatlla i es petonejarien sense saber-ho. Aleshores em vaig dir: «Desperta’t».

Vaig dirigir-me cap a Marcus. Però moure’s per aquell bosc de pits i esquenes era una tasca molt àrdua. Havia d’empènyer sense contemplacions, fent palanca amb els braços i punxant costelles amb els colzes. Marcus em va veure quan només em trobava a tres metres d’ell. Però en aquell lloc tres metres eren una distància inabastable. Es va quedar immòbil com un llangardaix al sol. Ara no veia ningú més que a mi. I era un altre home: de cop i volta els seus famosos ulls verds em van semblar un dipòsit d’algues podrides. Mai li havia vist aquella expressió. Era un odi insolent, un odi dur, concentrat i dens com una bala. Allò no tenia res a veure amb la carona trista i desemparada de les nostres sessions. La cridòria feia impossible que ens sentíssim, tot i que érem tan a prop, així que Marcus va vocalitzar movent els llavis molt a poc a poc perquè l’entengués, va dir-me: «Fill de la gran puta». I va saltar per la finestra.

Vaig seguir-lo, és clar. La seva ridícula figura s’endinsava pels molls, i abans que la boira el xuclés vaig córrer rere seu. Allà les mercaderies descarregades formaven una mena de carrerons laberíntics. Fardells, bales i contenidors de diferents formes i volums s’amuntegaven tot creant uns circuits aleatoris. Marcus, evidentment, volia despistar-me en alguna d’aquelles cantonades mercantils. Les seves cametes corrien a una velocitat sorprenent, com impulsades per un motor independent de la resta del cos. I jo havia begut massa. Tot el que podia fer era córrer i cridar:

—Vine aquí, malparit!

Vaig perseguir-lo una bona estona. Marcus només era una forma negra i fugissera, una mena d’escarabat humà. Agraïa els pantalons i el jersei negres que duia, perquè si no m’hauria estat impossible veure’l a través d’aquella boira, més espessa que la mantega. Tot i així, es distanciava més i més. Aquells carrerons d’embalums eren autènticament diabòlics. Jo girava una cantonada i tenia el temps just de veure’l abans que tornés a perdre’s per la següent cantonada. De vegades el camí es dividia en dos i Marcus no apareixia ni en l’un ni en l’altre. En aquests casos optava per seguir el més net de rates, suposant que Marcus les devia haver espantat en passar per allà. No volia rendir-me. Però la meva naturalesa va decidir per mi.

Corria, i de cop i volta vaig notar que se’m trencava alguna cosa entre les costelles. No sabia què m’havia passat, però sabia que era molt dolent. Amb prou feines podia respirar. I el més lleuger moviment em causava un dolor intolerable, com si em foradessin el pit amb un ferro roent. Vaig seure allà mateix, recolzant l’esquena contra un contenidor més gran que un vagó de tren. (L’endemà els metges em farien saber que els pulmons se m’havien desprès. Ballaven a dins del meu pit com dos mistos en una capsa buida. Vaig necessitar un mes sencer de repòs perquè tornessin a soldar-se).

No sé quant temps vaig ser allà, assegut apàticament. Si no hagués estat pel whisky que m’havia pres, que em servia d’analgèsic, hauria udolat de dolor. El fred d’aquell mes de novembre era especialment perniciós. I Marcus se m’havia escapat.

De cop i volta vaig notar que plovia. Però era un doll d’aigua massa compacte per ser aigua de pluja. Vaig mirar amunt. Em va costar molt d’entendre que el líquid que m’entrava pels ulls era l’orina de Marcus.

Era a sobre del contenidor on jo recolzava l’esquena. Va pixar una estona molt llarga, buidant tranquil·lament la bufeta. Jo no tenia forces ni per posar-me dret. Vaig limitar-me a moure el coll perquè el líquid em caigués al clatell i no a la cara. Després, mentre es cordava els botons de la bragueta, em va preguntar:

—Es pot saber per què em véns al darrere? Vols que et mati?

El baf de la seva boca es barrejava amb la boira. Però el seu baf era més gris i més brillant. I podia olorar-lo. Cadascuna de les seves paraules feien una pudor diferent. Aquella veu no tenia res a veure amb la que jo coneixia. Aquella veu no dubtava, no somicava, no plorava. Era el to del facinerós que se sap invencible mentre no surti del seu món de microbis.

—He parlat amb en Godefroide —vaig dir—. Faré que reobrin el cas!

Però Marcus no semblava gaire impressionat:

—El meu únic delicte va ser tractar uns anglesos com si fossin negres. —Va escopir a favor del vent i va dir—: I tu no reobriràs res, desgraciat.

—Sí que ho faré —em vaig rebel·lar—. Et penjaran!

Va obrir els braços i es va posar a riure:

—A mi? Però si jo he salvat el món! Que no te’n recordes? —Va fer unes rialletes de mico. Va callar i quan va obrir la boca vaig sentir-li una veu gelada—: Si tornes per aquí em menjaré els teus ronyons. I després et mataré. Tu no saps què és el Congo.

Va fer un salt i va desaparèixer per l’altra banda del contenidor. Encara vaig dir alguna cosa, no recordo exactament què. La seva veu àcida em va replicar. A través de la boira nocturna vaig sentir com deia:

—En Norton, idiota, en Norton!





30


El relat de la mort de Stanley, el gran explorador de l’Àfrica, sempre m’ha evocat sensacions contradictòries. Stanley era al seu llit de mort, des d’on podia sentir les campanades d’un rellotge. I un vespre, després de l’últim toc de mitjanit, va mussitar:

—I això és el temps…, que n’és, d’estrany…

Van ser les seves últimes paraules.

De vegades puc endevinar la intuïció de Stanley: el més important del temps és que el temps pot decidir no ser temps. Fa seixanta anys jo era en aquell terra de fusta dels molls, abatut, envoltat de boira i rates, amb els pulmons desencaixats. Fa seixanta anys i només fa un paràgraf.

Durant una hora llarguíssima vaig ser incapaç de moure l’esquena de la paret del contenidor. Ni podia ni volia. Tot m’era indiferent. El fred, l’orina de Marcus que em relliscava orelles avall, fins i tot les rates portuàries, que s’havien familiaritzat amb la meva presència i jugaven entre els meus genolls. Pensava en tot i no pensava en res. Era com si la meva ment fos un desert: hauria pogut caminar dies sencers per dins del meu cap i el paisatge sempre hauria estat el mateix.

Però si alguna vegada Thomas Thomson ha fet alguna cosa que es pugi considerar valenta va ser aquella nit, quan es va posar dret i es va dirigir a casa d’Edward Norton. Hauria pogut tornar a la dispesa, però vaig preferir anar a casa de Norton. No em podia treure del cap el crit de Marcus. «En Norton, idiota, en Norton!». Ara dubtava si aquella última frase l’havia cridat Marcus o el vent. Fos com fos, Norton m’havia d’explicar moltes coses.

Em vaig limitar a pentinar-me amb les mans i a netejar-me amb el colze unes gotes grogues que em queien del nas. Em movia mecànicament. Havia de mantenir-me dret i tibat, com si m’hagués empassat una escombra, amb una mà sostenint-me el pit i amb l’altra l’esquena. En cas contrari el dolor es feia insuportable. Imagineu-vos que el vostre tòrax s’ha convertit en un sac de claus. Ara hi penso i trobo que arribar fins al despatx de Norton va ser un prodigi.

A primera hora del matí vaig aconseguir plantar-me davant de la porta de Norton. El sol encara no havia sortit, però una tènue llum començava a conquerir la ciutat. Si mantenia els seus horaris, tan estrictes, Norton devia estar a punt de convertir casa seva en despatx.

Va obrir la porta. Com és natural, es va sorprendre molt de veure’m. Va dir en el seu to neutre:

—Sap quina hora és?

Jo vaig replicar:

—Sap amb qui acabo de parlar?

Era un home molt intel·ligent. Em va mirar i no li va caldre res més per saber el que havia passat.

—Entri, senyor Thomson —va dir amb la seva urbanitat de manual—. Al capdavall, no vam celebrar l’èxit de la nostra empresa.

Quan Norton va tancar la porta rere meu vaig dir:

—M’agradaria matar-lo.

—No ho faci —va replicar-me Norton, molt tranquil—. El penjarien. I sap per què? Perquè l’únic l’advocat que podria salvar-lo seria mort.

Em va examinar sense parlar. I va concloure:

—No, vostè no vol matar ningú. Vostè el que vol és una explicació.

Va estendre un braç com dient: «Passi». Vaig veure una butaca amb orelleres i m’hi vaig ensorrar. Estava fet un nyap. A Norton, en canvi, l’havia interromput quan s’estava empolainant. Em va donar l’esquena un moment per ajustar-se la corbata davant d’un mirall. M’hi vaig fixar i vaig veure un Norton més mudat que de costum. Les lligacames dels mitjons eren de plata, i la corbata se l’havia subjectat amb una agulla d’or. Norton sempre duia una bona armilla per damunt de la camisa, però vaig veure que aquella era de les més cares.

—Estic bé? —em va demanar obrint els braços. Jo devia expressar-me amb la cara, perquè Norton va afanyar-se a dir—: Tingui paciència. Vostè volia una explicació de tot plegat, oi? Doncs ara arriba.

—No, s’equivoca —vaig dir—. Per què ho ha fet, Norton? Què n’ha tret, exactament? Només vull saber això.

Però Norton no volia escoltar-me. Estava molt pendent de la porta i del rellotge que penjava en una paret. Va dir sense mirar-me:

—Ara sóc jo qui li farà una pregunta: què mou el món, senyor Thomson?

No vaig dir res. Norton va apropar-se a la meva butaca, per darrere. Tot i el meu pes va moure-la una mica, fins a encarar-la a la porta. Ell estava dret al costat d’una de les orelleres. Va ajupir-se fins que va tenir la boca a l’alçada del meu cap i va xiuxiuejar:

—Aquesta raça és extremament puntual.

El rellotge va marcar les set del matí. I l’última campanada, en efecte, va coincidir amb el timbre de la porta. Com en un somni, vaig sentir Norton que deia:

—Endavant, estimada, la porta és oberta.

Mai m’havia parat a pensar allò tan elemental: que a part de Marcus Garvey i de mi, una tercera persona coneixia tota la història, el mateix Edward Norton. Per què no podia enamorar-se tant o més que jo d’Amgam?

Una torre negra i prima va avançar cap a nosaltres. El seu barret semblava un pastís d’on penjava un vel negre amb tot l’aspecte d’un teló teatral en miniatura. Quan la dona em va veure va aturar-se en sec. Però el braç galant de Norton li va assenyalar una butaca enfrontada a la meva tot dient:

—Seu, estimada, és un amic.

Em volia morir. No em costava gens imaginar-me els últims mesos. Si Garvey havia explicat la història a Norton, el seu advocat, també era lògic que li facilités el contacte amb ella. Mentre jo somiava en ella, fumant al meu llit de la pensió, Amgam compartia hores de despatx amb Norton. A les nits, mentre jo patia per la sentència que encara no s’havia dictat, Norton dormia amb ella.

Norton va deixar la seva posició al costat de la meva butaca i va ocupar-ne una altra d’equivalent al costat de la d’ella. Va alçar-li el vel amb quatre dits delicats, a poc a poc. Mentre ho feia el món es va aturar. L’única cosa que es movia era aquell vel. I quan es va haver alçat, Norton va preguntar-me:

—La coneix, oi?

Em vaig cargolar una mica més a dins del meu seient. És clar que la coneixia. Al Times of Britain jo havia escrit el peu de moltes fotografies on apareixia aquella dona, acompanyada del seu marit o sola. Era Berit Bergström, la dona de l’empresari suec empresonat pels seus negocis bruts. No era Amgam.

—Ja té la seva resposta —va dir Norton—. El prestigi mou el món. I ara sóc l’advocat del cas Garvey. El cas Garvey ha convertit aquest bufet en el de més reputació de Londres. Els meus clients són la flor i nata del país. La senyora Bergström és un exemple dels nous clients que ara atenc. Fins i tot va assistir a alguna jornada del judici per estar segura que contractava un bon advocat. Per cert, sap que el marit de la senyora Bergström espera judici a la mateixa presó que en Garvey? —Va fer una llarga pausa de satisfacció i finalment va recalcar—: El prestigi, Thomas, el prestigi. Els escriptors volen tenir èxit per tenir prestigi. Els advocats volen tenir prestigi per tenir èxit. En certa manera som complementaris, no ho creu?

No podia treure els ulls de la senyora Bergström, no podia. Vaig dir sense mirar-lo:

—Jo creia que vostè només es movia per diners.

—És el prestigi, qui mou els diners. Si vostè fos un multimilionari amb greus problemes legals a quin despatx aniria? I quant estaria disposat a pagar per alliberar-se de la presó? —Va fer un sospir feliç—: Si un vol fer-se ric mai ha d’anar darrere dels diners, ha d’aconseguir que els diners li vagin al darrere. I sap una cosa, senyor Thomson? El renom és el pastor del capital.

Va ser una mena de curiositat professional, el que em va dur a preguntar-li:

—En Marcus no es va inventar la història dels tècton tot sol, oi?

—No —va confessar Norton—. En Garvey era una persona increïblement limitada. Ell seguia les meves instruccions.

Parlava de Garvey com si no existís, com si hagués desaparegut del món feia molt de temps. Per a Norton, per a qui la realitat se circumscrivia als expedients judicials, potser era així. Norton va mirar per la finestra. Un raig de llum solar va entrar al despatx, anunciant un nou dia. Va seure en una tercera butaca, al costat de la senyora Bergström. Va tirar el cap amunt i va mirar el sostre. La concavitat del seu clatell s’adaptava perfectament al relleu cilíndric de la butaca. Ara parlava amb els ulls tancats:

—No teníem cap possibilitat de guanyar el cas. Així que vaig pensar en alguna estratègia extrajurídica. Se’m va ocórrer exaltar l’opinió pública a favor nostre. Una possibilitat remota, però l’única al nostre abast, i en aquest sentit el llibre va ser l’últim recurs que se’m va ocórrer. Jo explicava la història a en Marcus per capítols. Ell els assajava a la seva cel·la. Assajava una vegada i una altra, fins que podia lluir-se davant seu. Ben mirat, a la cel·la no hi tenia res més a fer. De jove havia estat actor i el vaig convèncer perquè actués bé. S’hi jugava la vida. Li vaig deixar ben clar que no teníem cap altra possibilitat que el llibre que en sortís. —Norton va obrir els ulls i, sense parpellejar, va dir amb la veu més inhumana que hagi sentit mai—: Si el llibre no tenia prou èxit i no mobilitzava l’opinió pública, només penjarien en Marcus. Si en tenia, jo guanyaria el cas i la glòria jurídica.

No em quedava esma per dir res. Em sentia com una taca d’oli enmig d’un oceà. I les taques d’oli no parlen, només suren. Vaig mirar la nostra acompanyant. La dona havia anat a la presó a visitar el seu marit. S’amagava sota vestits de dol, simplement, perquè a la gent no els agrada que els reconeguin quan fan cua en una presó. Sobretot els rics. L’amic misteriós que visitava Marcus no era Amgam, era Norton, que dictava capítols a Marcus. Aquella dona no era Amgam. Marcus Garvey era un assassí. Norton era un advocat ambiciós, tan ambiciós que no li calien els limitats beneficis d’un llibre. Amb la fama adquirida gràcies al cas Garvey els clients rics el farien ric a ell. Res més.

Norton va obrir els ulls. Va fer la seva coneguda piràmide de dits. I va dir-me amb una sinceritat molt estranya en ell:

—Sentia una gran admiració literària pels capítols que vostè em feia arribar. La història que jo explicava a en Marcus era molt pàl·lida. Però vostè tenia una capacitat immensa per dotar-la de vigor. Va elevar-la fins al seu sostre natural. L’ànima humana és extraordinàriament subjectiva. Això és la literatura, suposo: reconvertir l’escòria humana en or. Aquest cas mereixeria un assaig.

Hauria pogut dir-li que l’assaig era el nostre llibre. No ho vaig fer. No deia res. No sentia res. Ni tan sols animadversió. Norton no em despertava cap sentiment. Potser no havia tingut temps per odiar-lo. O potser, simplement, estava massa cansat després d’una nit d’alcohol, persecucions fallides i pulmons despresos, per llançar-me contra ningú. Norton va fer una passa endavant, intentant defensar-se d’una acusació que no li feia:

—Sàpiga que m’emparaven molts arguments. Per una banda, realment estic en contra de la pena de mort. Un tribunal anglès mai hauria fet justícia en un cas així. I jo crec que a qualsevol europeu se l’ha d’exonerar del que faci a la latitud exòtica, tal com deia el jutge. Pel que fa a la resta, lamento haver-lo enredat, no podia explicar-li tot això abans que acabés el llibre. Vostè havia d’estar entusiasmat amb la història, si no no hauria pogut fer-la creïble. I la meva única arma per assegurar-me que rendiria al dos-cents per cent era elevar un llibre a la condició de causa justa.

La senyora Bergström va estossegar lleument. A part d’aquell gest era com si no hi fos. Jo vaig preguntar:

—I la noia?

Però Norton estava massa capficat en el seu món d’arguments. Va seguir explicant-se i reflexionant, evadint-me, mirant una paret com si es defensés d’una acusació difusa, sense nucli, i per això mateix tan difícil de refutar:

—Vostè no em va deixar més remei que refer la història d’en Marcus —asseverava—. Aquell dia, quan em va explicar que n’havia lliurat una còpia al duc de Craver, em va obligar a canviar d’estratègia. Fins que va aparèixer el senyor Tècton tot s’ajustava a la veritat, més o menys.

Havíem arribat a un punt on principis com la justícia, la veritat o la llibertat m’importaven ben poc.

Vaig insistir:

—Sí, però, i la noia?

No m’escoltava. Meditava fregant-se el mentó amb una mà:

—Això no obvia que hem deixat lliure un assassí, és clar… D’altra banda era un assassí d’assassins en un temps d’assassins… —Norton havia abaixat tant la veu que les seves últimes paraules van ser pràcticament inaudibles. De sobte va tornar a mi, com si es despertés—: La noia? Perdoni, quina noia?

I jo, amb una paciència, una amabilitat i una delicadesa que em van deixar bocabadat a mi mateix, vaig insistir:

—La noia del llibre. La protagonista. D’on va sortir?

—Ah, sí. La noia —va dir Norton, com si recuperés un fil perdut, passant-se dos dits per una cella—. La vaig afegir sobre la marxa.

Recordo que vaig quequejar una mica. Volia dir alguna cosa, però semblava que m’haguessin injectat líquid fumigador a la boca. Miraculosament vaig poder articular:

—Algun dia se sabrà que tot plegat és mentida.

Norton va fer que no amb el cap:

—A la gent no l’interessa que els fets s’ajustin exactament a la veritat —va dir—. El que volen és que els commoguin.

—Però se sabrà que tot és mentida —vaig insistir—. Abans o després.

—Després de què? —es va sorprendre Norton—. No hi ha cap després. El cas s’ha tancat.

Però jo no em rendia:

—Algun dia —vaig dir— s’explorarà del tot el centre de l’Àfrica. I no trobaran cap rastre dels tècton.

—Sí, Tommy, algun dia —va dir Norton; aquesta vegada parlava amb una greu compassió—: i aquest dia continuaran felicitant-lo a vostè pels mèrits literaris del llibre, no a mi. I si algun dia, no ho crec, però mai se sap, decideixen denunciar algú per fals testimoni o falsificació documental, serà a en Thomas Thomson, no a mi. Perquè l’autor és vostè. —Norton va mirar-me d’una manera nova. Em feia pensar en una àliga massa tipa que des de les seves alçades contempla un conillet, allà baix, en el món. Es va planxar el seu bigotet prim amb el dit i va dir—: Recordo que la seva última visita va tenir per objecte exigir-me els seus legítims drets com a autor. Oi que sí?

Ni quan va dir allò vaig poder odiar-lo. Experimentava, de fet, una curiosa apatia moral. Com si la veritat tingués la virtut de deslliurar-me de qualsevol passió. A més, vaig entendre que per a algú com Norton la perfídia només era una de les formes que adquiria el càlcul. No tenia res en contra meva, per descomptat.

Jo només podia mirar la senyora Bergström. Era una nòrdica alta, res més. Observant-la em vaig preguntar si la meva falta de resposta anímica es devia a alguna cosa més que al cansament i el dolor.

—Però vostè és un home sense imaginació —vaig dir—. Com va poder idear una història tan elaborada?

—Qui? Jo? —es va sorprendre Norton sincerament—. Jo no vaig idear res. Sóc un home sense imaginació, com vostè diu. Lluny de la paperassa legal no em sé moure.

—I doncs?

—Bé, vostè, un dia, em va parlar de la funció primordial dels guions literaris. Així que vaig desenvolupar un llibre del Doctor Luther Flag, que em va servir de guió literari. I ho vaig fer tan fidelment com vaig poder.

—El Doctor Flag?

—Sí. Pandora al Congo.

Quan recordo aquell moment, de vegades, sento les campanades del Big Ben. Va ser així o ho recordo així? Van sonar campanades just quan Norton em va revelar que havia seguit un guió secret, un guió anomenat Pandora al Congo? No ho sé. D’aquella escena fa tota una vida, i ja no estic segur de retenir-ne bé els detalls, d’haver-ne oblidat o haver-ne afegit.

—El dia que vam establir el nostre contracte l’hi vaig ensenyar, no se’n recorda? —va seguir Norton—. Vostè n’era l’autor. Em va semblar adequat per fer-lo servir com a manual. Jo només havia de retocar els personatges. En Marcus vaig adaptar-lo al missioner que patia una crisi espiritual. El lleó Simba, l’amic del protagonista, es va convertir en en Pepe. Els Craver són els dos legionaris que defensen el campament fins a la mort. A Pandora al Congo els pigmeus eren arborícoles. Al llibre els vaig convertir en tècton perquè jo no tenia ni idea de tribus africanes, i em feia por que en Garvey referís massa inexactituds etnogràfiques que poguessin delatar-lo. Però quina raça africana podia escollir? Cap ni una! —va protestar Norton, sobtadament indignat—. Qualsevol tribu que mencionés de ben segur que seria el domini d’algun antropòleg. Vaig consultar les enciclopèdies, i fins i tot les tribus més remotes del centre del Congo eren conegudes, encara que fos de referència. No podia arriscar-me que el bocamoll d’en Marcus digués barbaritats que al judici poguessin ser desmentides per algun africanista suspicaç. I vaig pensar: «On puc amagar una tribu que ningú, ni tan sols els antropòlegs coneguin?». Només se’m va ocórrer una solució: si els pigmeus eren arborícoles, els tècton serien intraterrestres. —I va reflexionar—: Sap què, senyor Thomson? He interrogat massa testimonis per no haver après una lliçó singular: que la mentida més creïble sempre és la més gran. Per què em mira així? —Per alguna raó Norton s’havia animat. S’havia posat dret i gesticulava vivament. Semblava algú que estigués explicant a un amic les bones estones que passava dedicant-se a la seva afició—. Abans em preguntava per la noia. A Pandora al Congo hi apareixia una princesa. Vaig parlar-ne amb en Marcus, perquè no sabia ben bé què fer. Per una banda ens calia una protagonista, per seguir el guió literari d’en Flag. Però incorporar una història d’amor em semblava un excés melodramàtic. Jo dubtava, com vostè diu no sóc novel·lista. L’únic que volíem era crear una coartada que exculpés en Marcus. No sabia què fer. I al final vaig dir a en Garvey: «Mira, Marcus, fes que surti una noia de la mina. Si a en Thomson li agrada, que visqui. I si notes que no li agrada, fes que els germans Craver la matin amb qualsevol excusa. Improvisa». I ell em va dir: «Ah, no pateixi, senyor Norton. Li he agafat la mida, a aquest pobre dimoni. El secret està a dir-li el que vol sentir. Cada dia, quan comencem la nostra sessió, només em cal donar-li una mica de corda perquè ell mateix em digui cap a on ha d’anar la història. Jo li vaig dient el que a ell li agrada, i punt».

—I punt —vaig dir jo.

Norton es va aturar en sec. Per increïble que sembli, encara no s’havia adonat que les seves paraules em podien resultar ofensives. Va sacsejar el cos, de sobte, conscient que actuava amb crueltat. Però no va poder evitar un somriure tímid, com qui recorda algun fet intranscendent i agradable. Sense que l’abandonés aquell somriure pensarós va dir:

—En Garvey, sovint, s’amotinava. Un dia vaig presentar-me amb una pila de pàgines que vostè ja m’havia escrit i li vaig dir: «Garvey, aquí hi ha una irregularitat. En totes aquestes pàgines, i són moltes, no es menciona cap olla de caníbals. Vull una olla d’aquestes rodones i prou gran per bullir-hi dos homes». En Garvey em va replicar que a l’Àfrica mai havia vist olles com aquelles. Que al campament feien servir olles militars d’alumini força grans, però no tant com les que jo li referia. «No m’importa», vaig dir jo, «al llibre del Doctor Flag hi apareix una olla, fes el fotut favor d’explicar a en Thomson que en teníeu una, al campament». Però en Garvey s’hi va oposar amb un dels seus rampells de nen malcriat. Deia que mai haurien pogut transportar una olla ovalada, de ceràmica, i tan enorme, que ja anaven prou carregats. Deia que en la nostra història amb prou feines apareixien africans. I que al Congo no va conèixer africans antropòfags. Així doncs, al campament per què carai haurien de cuinar amb una punyetera olla de caníbals? «Com vols escriure una novel·la africana sense una olla caníbal?», vaig haver de comminar-lo. «O li parles a en Thomson d’una gran olla que teníeu al vostre campament o ja et pots buscar un altre advocat!». —Jo no deia res. Ell va sentir-se obligat a afegir-hi alguna cosa. La seva mirada em va convertir en un objecte transparent; Norton reflexionava—: Vostè no ho sabia, però formàvem un bon equip. Per exemple: un dels problemes literaris va ser el personatge d’en Pepe. A Pandora al Congo el lleó Simba torna i salva in extremis el protagonista. Bé, jo vaig fer que en Pepe tornés a la clariana per rescatar en Marcus. Però com molt bé deu recordar, a Pandora al Congo, Simba acaba en un zoo de Londres. Per motius obvis no podíem permetre que en Pepe acabés a Anglaterra. No sabia què fer. En Marcus es va encarregar de trobar un final al personatge. Torturant-lo i assassinant-lo, és clar. —Norton va fer una pausa. Com que jo seguia mut, va comentar—: En Garvey era una criatura cruel. Podem engabiar les hienes, però mai podrem domesticar-les. Sovint topava amb ell. Va perdre tres sessions senceres, per exemple, parlant únicament i exclusivament de les seves suposades proeses sexuals amb la protagonista. Jo l’escridassava —i aquí Norton va assenyalar el buit com si Marcus encara fos davant seu—: «Comporta’t, Garvey! No et desviïs del guió! El Doctor Flag lliga els seus protagonistes en estaques separades per evitar les temptacions de la carn. I mira què estàs fent, tu!». Però ell reia amb aquell riure malèfic tan seu, ensenyant-me les dents de la mandíbula inferior, i em deia: «Oh, calli, vostè no sap com n’és, d’ensopida, la vida de presidi. Deixi’m divertir-me una mica amb aquest pobre diable d’en Thomson».

—Abans ha dit que advocats i novel·listes són complementaris —vaig tallar-lo de sobte—. Hi ha una diferència: les mentides dels novel·listes no fan mal a ningú.

Norton va obrir els braços i va contraatacar:

—Però, que no ho entén, home de Déu? Això converteix el seu llibre en una autèntica obra literària. Fins ara només ha estat un cronista a distància, un periodista de fonts secundàries. Quan es consagri com a obra de ficció serà una novel·la en tota la longitud, magnitud i qualitat del terme.

Aquí volia replicar-lo, però cada vegada que intentava dir res m’aturava just quan les paraules estaven a punt de creuar la frontera dels llavis. Norton respectava els meus silencis. Però jo no podia parlar. Com que estava mig borratxo i els pulmons em queien per dins, es feia més i més evident que no aconseguiria expressar-me amb la plenitud que el moment m’exigia. Norton va somriure. La seva especialitat era deixar sense paraules els contrincants dialèctics. Jo havia de fer esforços per sostenir-me, fins i tot assegut a la butaca. Encara mantenia una mà al pit i l’altra a l’esquena, intentant que els pulmons no se’m moguessin. Com havia de parlar? Però Norton s’equivocava. Al final vaig ser capaç de concentrar tota la qüestió en tres paraules. I, així com un nen que expulsa un mos mal mastegat que ha estat a punt d’asfixiar-lo, vaig vomitar:

—Vostè m’ha enganyat.

La cara de Norton es va arronsar com un fregall. Per què donava tanta importància a les meves acusacions? Ben bé no ho sé. Potser li espatllava la resolució del cas Garvey, que era magistral, una conspiració legal perfecta. O potser no volia sentir cap veu que li recordés quina era l’essència última del seu ofici.

Va tornar a seure. Sota aquella calma aparent s’amagava un disgust mal contingut. L’havia ofès de debò, i ara estava obligat a replicar-me. El seu cos encaixava a la butaca. Mai m’hi havia fixat, però era un home amb les extremitats molt llargues. Els seus braços s’estenien pel damunt dels braços de la butaca. Les puntes dels dits s’arrapaven al vellut. En aquella postura semblava un faraó a punt d’emetre sentència. Va fer un silenci. Finalment va parlar:

—Les històries d’amor, per boniques que siguin, sempre generen problemes, multitud de problemes. En canvi, quan una història d’amor és perfecta té un problema, només un: que és mentida. —Possiblement Norton desitjava que jo l’interrompés, que parléssim de qualsevol altra cosa. Però no ho vaig fer. No volia estalviar-li la sentència—. Vostè és una persona intel·ligent, de talent i ben educada —va continuar—. I ara contesti amb el cor a la mà una pregunta, una de sola.

Li costava molt formular aquella pregunta. Jo era molt jove, i encara no sabia que els triomfadors acostumen a ser homes indulgents. En conseqüència, doncs, Norton no volia fer-me més mal del que era estrictament necessari. Però jo insistia en el meu silenci. Al final no li va quedar més remei que comprimir els dits sobre els braços de la seva butaca i engegar-me:

—Digui’m una cosa, senyor Thomson: no va dubtar en cap moment de la credibilitat d’en Garvey? De debò es va creure tota aquesta història de races subterrànies i noietes de color formatge i pell calenta? —Norton va fer per última vegada la piràmide de dits que acabava al nas—: Vostè creia en la història d’en Garvey perquè volia salvar-lo o perquè necessitava escriure una novel·la? La protagonista: l’estima pel que podem llegir d’ella al llibre? O al llibre és tan adorable perquè vostè volia estimar una dona com ella?

No vaig contestar. No vaig voler contestar. O més ben dit: vaig voler no contestar. Només puc dir que han passat més de seixanta anys i que encara no he pogut contestar. La resposta a aquella pregunta és, de fet, aquest llibre.

Em volia aixecar de la butaca. Em costava mantenir l’equilibri, així com un boxejador que no vol reconèixer que està KO. Norton també es va posar dret. Tornava a ser l’amfitrió amable que acompanya els convidats fins a la porta. I va dir, amb les mans a les butxaques, distès i tranquil:

—Tommy, em permet una pregunta? —Jo no tenia esma per negar-li res. Amb prou feines podia localitzar la porta, que voltava davant meu com una baldufa—. A Pandora al Congo hi ha un concepte que no entenc —va dir—. Mai em vaig atrevir a preguntar-l’hi per por que associés aquell llibre amb la història d’en Garvey. Bé, suposo que ara tant és. —Va arrufar les celles seriosament capficat, va fer girar un dit a l’aire i em va preguntar—: En què consisteix la Teoria de les Espores?

No recordo res més d’aquell diàleg criminal. Ni tan sols recordo com vaig sortir d’allà dins. Només recordo que mentre creuava la porta se’m va ocórrer pensar en veu alta:

—S’imagina que les lleis universals s’haguessin escrit així? Les declaracions d’independència, els testaments dels reis, els nostres llibres sants. S’imagina que tot fos obra d’un negre literari, i que rere del negre no hi hagués res? Com a molt, un guionista dolent.

Norton em va passar un braç llarguíssim per damunt de l’espatlla. Volia ser afectuós. Vull dir que un metge pot administrar cloroform mecànicament i al mateix temps guiat per una compassió sincera. Aquell braç em consolava i m’empenyia fora de casa seva:

—Faci’m cas —va dir Norton—, la gent com vostè no hauria de pensar en aquestes coses.

Un cop vaig ser al carrer va afegir:

—Tot és qüestió d’estil. —I abans de tancar la porta—: Adéu-siau.

La llum del nou dia em va ferir les retines. Vaig prendre consciència del meu estat: estava fet un desastre, brut, borratxo i amb els pulmons despresos. Les meves galtes semblaven paper de vidre gastat. El meu propi alè de tabac sec em repel·lia. Només pensava en ella, en ella. Deixem d’estimar una persona quan ens assabentem que s’ha mort? Per què hauríem de deixar d’estimar-la quan ens assabentem que no ha nascut?

Vaig caminar per carrers que em semblaven tots iguals. Al principi va ser una remor llunyana. Després una cridòria emmarcada per timbals i trompetes que s’anava definint. Sense voler-ho, atret pel so, em vaig apropar a la font musical. Vaig arribar a una gran avinguda. Abans d’adonar-me’n ja estava submergit en una gentada immensament feliç. La guerra s’havia acabat. Tothom ho celebrava. La guerra s’havia acabat, i amb ella s’esvaïa el dolor del món. La multitud em va atrapar com si fos un pop. No em deixaven sortir.

La gent era feliç. Norton era feliç. Garvey era feliç. Tothom era feliç. Me’n volia anar a casa. Què pot haver-hi de més solitari que un home trist entre una multitud que celebra una victòria?

El Congo. Un oceà verd. I, sota els arbres, no res.





ALBERT SÁNCHEZ PIÑOL (Barcelona, 11 de juliol de 1965) és un antropòleg, africanista i escriptor català. Ha col·laborat activament als diaris Ara i La Vanguardia.

És autor de l’assaig satíric Pallassos i monstres (2000), sobre vuit dictadors africans. La novel·la La pell freda (2002) va suposar l’entrada d’Albert Sánchez Piñol en el camp novel·lístic amb una obra sorprenent per la seva força i originalitat, que va aconseguir un èxit excepcional de venda i crítica i que es va traduir a 37 llengües. Pandora al Congo (2005), amb més de 15 traduccions, Tretze tristos tràngols (2008), Victus (2012), un autèntic fenomen de vendes, Vae Victus (2015) i Fungus (2018) confirmen la qualitat de l’escriptor català contemporani més internacional.





