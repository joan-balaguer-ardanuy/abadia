Robinson Crusoe fuig de casa seva als divuit anys per tal de veure món. El vaixell en el qual viatja naufraga i Robinson és capturat per uns pirates, però aconsegueix escapar-se i s’estableix al Brasil. Al cap d’un temps decideix embarcar-se de nou; el seu vaixell, però, també naufraga i Robinson arriba, sol i exhaust, a una illa deserta. Amb molta habilitat i ingeni, Robinson Crusoe es procura, poc a poc, tot allò que li cal per a sobreviure. Després de vint-i-vuit anys a l’illa, Robinson és rescatat.

Aquesta obra clàssica d’aventures, escrita el 1719, està considerada com la primera novel·la en anglès.





Daniel Defoe





Robinson Crusoe




ePUB v2.0

Raticulina 26.02.15





Títol original: The Life and Strange Surprising Adventures of Robinson Crusoe

Daniel Defoe, 1719

Traducció: Josep Carner, 1925

Il·lustració de portada: N. C. Wyeth

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





Vaig néixer l’any 1632 a la ciutat de York, d’una bona família, encara que no d’aquell país, essent el meu pare un estranger de Brema, que de primer s’havia establert a Hull. Guanyà un bon patrimoni en el comerç, i deixant córrer el seu tràfec, visqué després a York, d’on vingué que es casés amb la meva mare, la família de la qual duia el nom de Robinson, molt bon llinatge d’aquell país, i així vaig ésser anomenat Robinson Krentznauer, però, per la usual corrupció de paraules a l’Anglaterra, ara som anomenats, és més, ens anomenem nosaltres, i escrivim el nostre nom Crusoe, que és com sempre van dir-me els meus companyons.

Jo tenia dos germans més grans, un dels quals havia estat tinent coronel d’un regiment anglès d’infanteria a Flandes, abans comandat pel famós coronel Lockhart, i fou mort a la batalla de les vores de Dunkirk contra els espanyols. Què cosa se n’esdevingué del meu segon germà, no ho he sabut mai, igual que el meu pare i la meva mare no saberen pas el que s’esdevingué de mi.

Essent el terç fill de la família, i no instruït en cap ofici, el meu cap va començar d’omplir-se molt d’hora de pensaments vagarívols. El meu pare, que era molt ancià, m’havia dat bella cosa d’instrucció, segons el nivell que generalment atenyen l’educació domèstica i la lliure escola rural, i em destinaren al dret; però no em satisfeia cap cosa sinó anar a mar, i la meva inclinació en això em menà tan fortament contra la voluntat i àdhuc els comandaments del meu pare i contra les instàncies i persuasions de la meva mare i d’altres persones amigues, que semblava que hi hagués quelcom de fatal en aquella propensió de la naturalesa, adreçant-me directament a la vida de misèria que m’havia de pertocar.

El meu pare, home assenyat i greu, em donà consells seriosos i excel·lents contra el que ell preveia que era mon determini. Em va cridar un matí a la seva cambra, on el confinava el seu poagre, i va discutir amb mi molt vivament aqueixa qüestió. Em demanà quines raons tenia, llevat d’una simple inclinació vagarívola, per a deixar la casa del meu pare i el meu país nadiu, on podia ésser ben encaminat i tenia una avinentesa de millorar la seva fortuna amb l’aplicació i el treball, en una vida benestant i plaent. Em digué que era per a homes de sort desesperada, d’una banda, o de vocació ambiciosa, suprema, això d’expatriar-se en cerca d’aventures, exalçar-se en l’escomesa i fer-se famosos en empreses d’un natural que era enfora de la via comuna; que aqueixes coses eren massa altes o massa baixes per a mi: que el meu estat era el mitjà, o bé el que hom podia anomenar estament superior de la vida humil, que ell havia descobert per llarga experiència que era el millor estament del món, el més escaient a la felicitat humana, no exposat a les misèries i privacions, la tasca i sofriments de la part mecànica de la humanitat, i sense la nosa de l’orgull, luxe, ambició i enveja de la part sobirana del llinatge. Em digué que podia judicar de la felicitat d’aquell estament per aquesta sola cosa, és a dir, que aquell era l’estat de vida que tota l’altra gent envejava; que els reis tot sovint s’havien planyut de les lamentables conseqüències d’ésser nats per a les grans coses i haurien desitjat de trobar-se al mig dels dos extrems: entre els mesquins i els poderosos; que l’home de seny testimonia que aquell és el tipus exacte de la vera felicitat quan demana a Déu de no conèixer la pobresa ni les riqueses.

Va invitar-me a observar-ho; jo trobaria constantment que les calamitats de la vida eren recompartides entre la part sobirana i la inferior de la humanitat, però que a l’estament mitjà li esqueien els desastres més petits, i no era exposat a tantes de vicissituds com la part més alta o la més baixa del llinatge, i àdhuc no era subjecte a tantes de xacres i d’angúnies, jassia de cos jassia d’esperit, com hi eren aquells que pel viure viciós, luxe i extravagàncies, d’una banda, o per dura tasca, manca del necessari i dieta mesquina o insuficient, d’altra banda, es creaven malures per les conseqüències naturals de llur estil de vida; que l’estament mitjà de la vida era calculat per a tota llei de virtuts i tota llei de gaudiments; que la pau i l’abundor eren el seguici d’una fortuna mitjana; que la temperança, la moderació, la tranquil·litat, la salut, la companyonia, totes les diversions agradívoles, eren les benediccions que pertocaven a la classe mitjana; que dins d’ella els homes passaven calladament i blanament pel món, i n’eixien confortablement, no pas empallegats amb les tasques manuals o intel·lectuals, no pas venuts a vida d’esclavitud per al pa de cada dia o turmentats per circumstàncies extricadores, que roben la pau a l’esperit i el descans al cos, no pas enfurits per la passió de l’enveja, o el secret desig roent de l’ambició de les grans coses, sinó que entre fàcils circumstàncies lliscaven gentilment pel món i assenyadament gustaven les llaminadures de la vida, sense les amargors, adonant-se que eren feliços i aprenent per l’experiència de cada dia a conèixer-ho amb més assabentament.

Després d’això m’urgí amb prou gravetat, i de la més afectuosa manera, que no jugués el paper de jove, que no em precipités en misèries, contra les quals semblaven haver proveït la naturalesa i estament en el qual jo era nat; que no tenia necessitat d’afanyar-me el pa; que ell m’establiria prou bé, i faria per manera que jo entrés bellament en la categoria que adés m’havia recomanat; i que si ja no era ben feliç i a gust en el món, calia que fossin part o culpa meva que ho impedissin, i que a ell no li en restava pas responsabilitat de cap mena havent així complert son deure en advertir-me contra mesures que ell sabia que foren per a mon dany. En una paraula, que així com ell em faria grans boneses si jo volia romandre i establir-me en el meu país com ell ordenava, no voldria pas tanta de mà en mos infortunis que em donés cap encoratjament per a allunyar-me, i per a fi de comptes em va dir que considerés l’exemple del meu germà més gran, envers el qual havia emprat les mateixes serioses persuasions per a destorbar-li que anés a les guerres de Flandes, però no pogué reeixir, per tal com els delers jovenívols d’ell l’empenyien a córrer a l’exèrcit, on fou occit; i baldament, va dir-me, ell no cessaria pas de pregar per mi, s’aventurava a fer-me avinent que si jo dava aquella passa orada, Déu no em beneiria i jo tindria en acabat lleure de reflexionar sobre el meu refús de son consell quan pogués no haver-hi ningú que m’assistís a refer-me.

En aquesta darrera part del seu discurs, que fou verament profètica, per bé que jo suposi que el meu pare no sabia que n’era, vaig veure com les llàgrimes li anaven abundosament cara avall, especialment quan parlava del meu germà que havia estat occit: i quan digué que tindria lleure per al penediment i que ningú no em daria assistència, estava tan commogut que rompé son parlament, i em digué que tenia el cor tan oprimit que no em podia dir cap altra cosa.

Va afectar-me sincerament aquest discurs —i, tanmateix, com podia succeir altrament?— i vaig decidir-me de no pensar més a expatriar-me, sinó establir-me en el meu país, segons el desig del meu pare. Però ai las! uns quants dies ho esborraren tot, i, en una paraula, per a impedir qualsevol nova importunitat del meu pare, poques setmanes després vaig determinar-me de fugir d’ell, ben lluny. No vaig obrar, però, massa acuitadament, tampoc; sinó que vaig adreçar-me a la meva mare, en una avinentesa que ella em semblà una mica més plaent que no pas de costum, i vaig dir-li que mos pensaments es decantaven en tanta de manera a veure món que mai m’establiria en cap afer amb prou determini per al compliment, i valia més que el meu pare em donés la seva llicència que no pas que m’obligués a anar-me’n sense; que jo tenia divuit anys, que era massa tard per a fer-me aprenent d’un ofici o passant d’un curial; que estava segur que si me’n feia mai no arribaria a servir tot el meu temps de prova, i certament fugiria del meu mestre abans de son terme i me n’aniria a mar; i si ella volia parlar amb el meu pare perquè em deixés fer només un viatge a l’estranger, si jo tornava a casa i n’era malcontent, no hi tornaria més, i prometia de recobrar amb una doble diligència aquell temps que hauria perdut.

Això feu irar en gran manera la meva mare. Em va dir que sabia que seria estèril de parlar al meu pare sobre un tema paregut, que ell sabia massa bé quin era el meu interès per a donar el seu consentiment a cap cosa que m’hagués d’ésser tan perjudicial, i que es meravellava de com podia pensar en coses per l’estil després d’un enraonament com el que havia tingut amb el meu pare, i unes expressions tan benvolents i tendres com sabia ella que el meu pare havia emprat, i que, per acabar, si jo volia arruïnar-me, no hi hauria remei, però jo podia estar segur que mai no hi tindria llur consentiment; que per la seva part ella no volia tenir tanta de responsabilitat en la meva destrucció i jo mai no podria dir que la meva mare hi venia bé quan el meu pare ho rebutjava.

Per bé que la meva mare es refusés de comunicar-ho al meu pare, tot i això, com he sentit dir després, va reportar-li tot el meu enraonament, i el meu pare, després de mostrar-ne una gran preocupació, va dir-li amb un sospir: —Aquest minyó podria ésser feliç si volgués romandre a la seva contrada, però si s’expatria serà el dissortat més de plànyer que mai no hagi vist la llum. No puc pas dar-hi el meu consentiment.

No fou sinó al cap d’un any d’esdevenir-se això, que vaig escapar-me, per bé que mentrestant hagués continuat obstinadament sord a totes les proposicions d’establir-me en un negoci i debatés tot sovint amb el meu pare i la meva mare per ço com ells eren tan positivament determinats contra allò que m’instaven a fer les meves inclinacions. Però trobant-me un dia a Hull, on vaig anar per atzar i sense cap propòsit de fer la fugida aquella vegada, essent-hi, dic, i partint un de mos companys per mar a Londres en el vaixell del seu pare i instant-me a anar amb ells, amb la comuna temptació de la gent marinera, és a dir, que no em costaria res el meu passatge, no vaig consultar més pare ni mare, ni tan solament vaig fer-los-en cap paraula a mans, sinó que deixant que se n’assabentessin si s’esqueia, sense demanar la benedicció de Déu o del meu pare, sense cap consideració de les circumstàncies o les conseqüències, i en mala hora, Déu ho sap, el dia primer de setembre de 1651 vaig pujar al vaixell que anava a Londres. Mai les dissorts de cap jove aventurer, em pensi, començaren més d’hora o continuaren més estona que no pas les meves. Tot just el vaixell havia eixit del Humber, començà el vent les seves rebufades i les ones d’alçar-se de la més paorosa manera, i com que jo a mar no hi havia estat mai abans, em sentia una cosa de no dir, amb el cos marejat i l’ànima espaordida. Vaig començar aleshores, d’allò més seriosament, a reflexionar sobre el que havia fet, i sobre la justícia d’atènyer-me la sentència del Cel per ço com havia deixat iniquament la casa del meu pare i abandonat mon deure. Totes les bones reflexions de mos pares, les llàgrimes del meu pare i les instàncies de la meva mare, em vingueren ara, de bell nou, a l’esperit; i la meva consciència, que encara no havia arribat al grau de duresa que després ha assolit, em feia retret per haver menyspreat els consells i per haver mancat al que devia a Déu i al meu pare.

Tot això, mentre la tempesta creixia i la mar, damunt la qual jo no havia estat mai, s’encimbellava, encara que no pas semblant al que he vist moltes de vegades d’aleshores ençà: no, ni semblant al que vaig veure pocs dies després. Però va ésser prou per a afectar-me aleshores, no essent jo sinó mariner jovençà i que mai no havia conegut cosa per l’estil. Em creia que cada onada ens engoliria, i cada vegada que el vaixell s’enfonsava, com jo creia, en el trau o buit de la mar, que no ens n’aixecaríem més i en aqueixa agonia d’esperit vaig fer molts vots i resolucions: que si plaïa a Déu de respectar la meva vida en aquell sol viatge, si mai tornés a posar el meu peu damunt terra eixuta, aniria de dret a casa meva envers el meu pare, i mai no tornaria a entrar en un vaixell mentre viuria; que seguiria el seu consell i mai més no em precipitaria en misèries com aquelles. Aleshores vaig veure palesament com eren bones les seves observacions sobre l’estament mitjà, com havia viscut fàcilment, confortablement tota la vida i mai no havia estat exposat a tempestes en la mar o trontolls en la terra: i vaig resoldre que tornaria, com a pròdig verament penedit, cap al meu pare.

Aqueixes idees prudents i assenyades continuaren tot el temps que continuà la tempesta, i tanmateix, una mica més; però a l’endemà el vent va apaivagar-se i la mar esdevingué més tranquil·la i jo vaig començar d’avesar-m’hi. Vaig romandre, però, en molt greu estat, tot aquell dia, i també una mica marejat, encara; però en venir la fosca el temps s’abonançà, el vent va ésser del tot acabat i seguí una bella posta encisera. El sol va pondre’s en perfecta serenor, i així va alçar-se el matí següent: i amb no gaire vent o gens, i una mar planera, tota assolellada, l’espectacle era, vaig pensar jo, el més delectable que mai no hagués vist.

Havia dormit bé la nit passada, i ja no estava marejat, sinó molt alegre, contemplant amb meravella la mar, tan aspra i pasmosa el dia abans, i que podia esdevenir tan tranquil·la i plaent una mica de temps després. I aleshores, per por que les meves resolucions poguessin durar encara, el meu companyó que m’havia temptat a fer l’escapada, se m’atansà. —Vaja, Bob—, digué, tustant-me l’espatlla— com us va, passat el tribull? Jo diria que estàveu esverat, oi, l’altra nit, quan no bufà sinó una ratxada de vent? —Una ratxada, en dieu?— vaig fer jo —era una tempesta desfeta—. Tempesta, beneit? —replicà ell—, d’això en dieu tempesta? Si no hi va haver tal cosa! Deu-nos un bon vaixell i alta mar, i poc en farem cabal d’una ratxada de vent com és ara aquella. Però vós no sou sinó un mariner d’aigua dolça, Bob. Vaja, fem-nos un bol de ponx, i oblidarem totes les angúnies. No veieu quin temps tan bonic que fa, ara? —Per abreujar aqueixa trista part de la meva història, vam seguir el vell estil de tots els mariners. Hom va fer el ponx, i me n’embriagaren. I en aquella sola nit perversa vaig ofegar-hi tot el meu penediment, totes les meves reflexions sobre la conducta passada i totes les meves resolucions per a l’esdevenidor. En una paraula, així com la mar tornava a la seva llisor de superfície i estable tranquil·litat, per l’apaivagament d’aquella tempesta, així —finit l’afany dels meus pensaments, oblidades les meves temences i aprensions que la mar m’engolís i tornat el corrent de mos desigs d’abans—, vaig perdre del tot la memòria dels vots i promeses que havia fet en la meva dissort. Vaig trobar, tanmateix, alguns intervals de reflexió, i els pensaments seriosos procuraven, com si diguéssim, de retornar de vegades; però jo vaig espolsar-me’ls, i vaig refer-me’n com si fos d’un mal, i aplicant-me a la beguda i la companyonia, aviat vaig dominar el retorn d’aquells atacs —perquè així els anomenava—, i al cap de cinc o sis dies vaig haver assolit una victòria tan completa damunt la consciència, com pogués desitjar cap minyó decidit a no ésser-ne empallegat. Però encara havia de passar per una altra prova d’aquell ram, perquè la Providència, com fa generalment en casos semblants, determinà de deixar-me sense ni una excusa. Car si jo no volia esmerçar el passat avís per a un alliberament, el venidor hauria d’ésser de tal mena que el pitjor i més endurit bergant d’entre nosaltres em confessés tant el perill com la mercè.

El sisè dia de la nostra anada per mar entràrem a les rades de Yarmouth. Havent-nos estat el vent contrari i el temps encalmat, no havíem fet sinó poca via d’ençà de la tempesta. Allí no tinguérem més remei que ancorar, i hi romanguérem, el vent essent-nos encara contrari —això és, sud-oest—, per set o vuit dies, durant els quals un bell nombre de vaixells de Newcastle entrà a les mateixes vies, com a port comú on els vaixells podien esperar un vent escaient per al riu.

No ens hauríem, però, detingut tanta d’estona, sinó que hauríem navegat amb la marea riu amunt, no fos estat que el vent bufava massa viu; i després que hi haguérem romàs quatre o cinc dies era fortíssim. Reconegudes, però, les rades, per tan bones com un port i essent els nostres amarratges molt poderosos, a la tripulació tant li feia, sense la més petita aprensió de perill; despenien, tanmateix, el temps en el lleure i l’alegria, així com es fa en la mar; però al dia vuitè, al matí, va créixer el vent i tothom va posar-se a la tasca per a llevar els cims dels arbres i deixar-ho tot ben aparellat i ajustat perquè el vaixell pogués estar amb el menor trasbals possible. Cap a migdia la mar, talment, torrejà qui-sap-lo; i el nostre castell de proa s’enfonsava; embarcàrem manta onada i ens semblà una o dues vegades que la nostra àncora tocava fons. Aleshores el capità féu amollar l’àncora de salvació, de manera que agarràvem amb dues àncores després d’haver arriat els cables del tot.

Cap a aquell temps es desfermà una tempesta verament terrible, i aleshores vaig començar de veure l’esglai i l’astorament a les cares dels mateixos mariners. El patró s’esmerçava a vetllar per la conservació del vaixell, car ensems que entrava i eixia de la seva cabina prop de mi vaig sentir que es deia tot dolç a sí mateix, manta vegada: —Senyor, tingues pietat de nosaltres, aquí finarem tots, no se n’escaparà ningú—, i coses per l’estil. Durant aqueixes primeres presses jo estava tot abatut, jaient encara en la meva cabina, que era a proa, i no puc descriure com em sentia. Em costava de reprendre el penediment antic, que tan palesament havia malversat, i contra el qual m’havia endurit. Havia pensat que la cruel agonia era passada i que aqueixa tempesta no fóra res, tampoc, com la primera. Però quan el mateix patró vingué al meu devora, com deia adés, i digué que tots finaríem, vaig tenir un mortal espaordiment. Vaig alçar-me i eixir de la meva cabina i vaig mirar al defora, però, el que és un espectacle tan bròfec, no l’havia pas contemplat mai de la vida. La mar muntanyejava i rompia damunt nosaltres cada tres o quatre minuts. Quan em vagava de mirar al meu volt no podia veure sinó calamitat al nostre entorn. Dos vaixells que eren ancorats prop de nosaltres vam veure que havien tallat sos arbres ran del sòl, feixugament carregats com eren; i els nostres homes cridaren que un vaixell que s’esqueia vers una milla endavant de nosaltres havia naufragat. Dos vaixells més, arrencats a llurs àncores, eren precipitats de les rades a la mar, a tota aventura, i això sense un arbre en peu. Els vaixells lleugers eren els que es manegaven millor, perquè no carregaven tant a mar; però dos o tres d’ells que derivaven passaren prop de nosaltres i corrien vent enrera, només que amb la vela del bauprès.

Al capvespre, el pilot i el contramestre demanaren al patró del vaixell que els deixés tallar l’arbre mitjà, i ell en tenia ben poques ganes, però protestant-li el contramestre que si no ho feia el vaixell aniria a fons, va consentir; i un cop abatut l’arbre mitjà, l’arbre major, sacsejat, dava tan fortes estrebades a la nau que no tingueren més remei que tallar-lo i deixar la coberta tota nua.

Qualsevol pot pensar en quin estat devia trobar-me jo en aquestes, no essent sinó mariner novençà, i que feia poc que havia passat per aquell altre esglai. Però si puc expressar després de tanta d’estona els pensaments que m’assetjaven aleshores, passava deu vegades més horror espiritual pels meus passats determinis i per haver-ne retornat a les resolucions que perversament havia adoptat a la primeria, que no pas per la imminència de la mort: i això, afegit a la temor de la tempesta em deixava en una condició de no dir. Però encara no havia vingut el pitjor. La tempesta continuava amb tanta de fúria que els mateixos mariners reconeixien que no n’havien vista de pitjor. Teníem un bon vaixell, però estava carregat de mala manera i calava tant i tant que els mariners ara i adés cridaven que faria aigua. Per una banda va ésser una sort per a mi que no sabés el que volien dir amb això, fins que vaig demanar-ho. La tempesta, però, era tan violenta que vaig veure el que hom no veu gaire sovint: el patró, el contramestre, i alguns altres de més assenyats que la resta, fent llurs pregàries i tement que d’un moment a l’altre la nau aniria a fons. Al cor de la nit, i atuïts per totes les altres calamitats, un dels homes que havia anat a baix expressament a dar-hi un cop d’ull cridà que s’havia fet una obertura, i un altre digué que hi havia quatre peus d’aigua a la cala.

Aleshores tots els braços foren cridats a la cala. En sentir aquella paraula, vaig creure que se’m negava el cor dintre meu, i vaig caure enrera, damunt la vora del llit on seia, a la cabina. Els mariners, però, m’aixecaren i em digueren que jo, que abans no havia pogut servir gens ni mica, ara podia bombar com qualsevol altre, i aleshores vaig alçar-me, vaig anar a la bomba i vaig treballar amb tot el delit. Mentrestant, el patró, veient alguns bastimentets carboners que, no podent haver-se-les amb la tempesta, no tenien més remei que escapolir-se i anar mar endins, i passarien prop de nosaltres, ordenà de tirar una canonada en senyal de perill. Jo, que no sabia poc ni gaire el que allò volia dir, vaig sorprendre-me’n tant, que vaig creure que el vaixell havia esclatat, o havia succeït alguna cosa paorosa. En una paraula, fou tanta la sorpresa que vaig perdre els sentits. Com que això s’esdevenia en una avinentesa en la qual cadascú havia de mirar per la vida pròpia, ningú no va fer cabal de mi o del que m’hagués passat, però un altre home s’acostà a la bomba, i empenyent-me amb el peu, em deixà ajagut com estava, pensant que fos mort, i s’escolà una bella estona abans que no em recobrés.

Seguírem treballant, però creixent l’aigua a la cala; era palès que el vaixell aniria a fons, i encara que la tempesta començà d’apaivagar-se una mica, com que tanmateix no era possible que ell surés fins que poguéssim arribar a port, el patró continuà fent engegar canonades demanant ajut, i un vaixellet que acabava de passar per davant de nosaltres arriscà una llanxa en auxili nostre. Fou amb el risc més extraordinari que el bot se’ns atansà, però ens era impossible a nosaltres d’atènyer-lo i a la llanxa de romandre vora el flanc del vaixell, fins que a l’últim, remant aquells mariners amb tot braó, i aventurant llurs vides per a salvar les nostres, els nostres homes els tiraren una corda per damunt la popa, i ens encabirem tots en llur llanxa. Hauria estat endebades per a ells o per a nosaltres, un cop fórem a la llanxa, de pensar en atènyer llur vaixell, així és que tots convinguérem a deixar-la derivar i només empènyer costa endins tant com podíem; i el nostre patró els prometé que si la llanxa s’estabornia contra la costa, en respondria davant de llur patró; així, doncs, en part a rem i en part a la deriva, el nostre bot anà en direcció nord, obliquament a la costa, gairebé fins a Winterton Ness.

No érem pas gaire més d’un quart enfora del nostre vaixell quan el veiérem enfonsar-se, i aleshores vaig capir per primera vegada què cosa volia dir anar a fons un vaixell. He de reconèixer que amb prou feines tenia ulls per a mirar quan els mariners em digueren que s’enfonsava, perquè des del primer moment més aviat podia dir-se que m’havien posat a la llanxa que no pas que jo hi hagués entrat. Mon cor estava, com si diguéssim, mort en mi, en part d’esglai, en part d’horror espiritual, i dels pensaments del que em pertocava encara de seguir.

Mentre érem en aquesta condició maldant, però, els mariners al rem per atansar la llanxa a la costa, poguérem veure la platja, amb una gran colla de gent que hi corria, per ajudar-nos tot seguit que ens atansaríem: però fèiem via molt lenta cap a la costa, i no poguérem pas assolir-la fins que, passat el far de Winterton, la costa fa una nansa cap a ponent envers Cromer, i així la terra para una mica la violència del vent. Allí entràrem, i per bé que no fos sense molta de dificultat, tots desembarcàrem sortosament, i anàrem després a peu fins a Yarmouth, on, com a dissortats, ens tractaren amb bella humanitat, tant els caps de la població, que ens assignaren bones posades, com els particulars del comerç i propietaris de vaixells, i ens donaren prou diners per anar a Londres o retornar a Hull, com creguéssim millor.

Si hagués tingut aleshores el seny de tornar a Hull i d’anar a casa, hauria estat feliç, i el meu pare, segons el símbol de la paràbola del nostre adorable Salvador, hauria fins i tot mort el vedell gras per a mi; perquè sentint dir que el vaixell en el qual jo havia fugit havia estat abandonat a les rades de Yarmouth, va passar qui sap el temps abans de tenir la certitud que jo no m’havia ofegat.

Però el meu fat pervers ja m’empenyia cap endavant amb una obstinació que res no podia resistir; i per bé que manta vegada intensos recaptaments de la meva raó i el meu judici més apaivagat m’haguessin dit de tornar a casa, no tenia forces per a fer-ho. No sé pas com anomenar-ho, això, ni precisaré que sigui una secreta llei dominadora que ens precipita a ésser instruments de la nostra pròpia destrucció, baldament ella se’ns palesi i ens hi tirem amb els ulls ben oberts. Certament només alguna pareguda inevitable calamitat en reserva, i que n’era impossible de defugir, m’hauria pogut empènyer cap endavant contra els tranquils raonaments i persuasions de mos pensaments més íntims, i contra dues instruccions tan visibles com les que havia topat en la meva primera provatura.

El meu companyó, que havia ajudat abans a endurir-me, i que era el fill del patró, estava ara menys determinat que no pas jo. La primera vegada que em parlà després que haguérem arribat a Yarmouth —que no fou sinó al cap de dos o tres dies, perquè estàvem dispersos en diferents barris de la ciutat—, la primera vegada, dic, que va veure’m, resultava d’un to canviat i amb posat molt melangiós i, sacsejat el cap, em demanà com anava, i digué a son pare qui era jo, i que no havia fet aquell viatge sinó com una prova, per anar en acabat més lluny. Son pare, girant-se cap a mi amb un to molt greu i preocupat —jove— va dir-me —mai més no hauríeu de tornar-hi, a mar. —Com, senyor! —vaig dir-li— que no hi tornareu, a mar, vós? —Aquest és un altre cas —féu ell—. És la meva vocació i, per tant, el meu deure; però havent fet vós aquest viatge com una prova, ja veieu quin tast us ha donat el Cel del que heu d’esperar si persistiu. Qui sap si tot això ens ha passat per causa vostra, com el pas de Jonàs en el vaixell de Tarsis. Dispenseu —continuà—: què sou, vós? i per quin designi aneu a mar? —Aleshores jo vaig contar-li un poc de la meva història, al terme de la qual ell esclatà en una estranya mena d’ira: —Què cosa he fet —digué— que un tan malaventurat culpable vingués al meu vaixell? Ni per mil lliures no tornaria a posar els peus amb tu en el mateix vaixell. —Això, talment, era, com he fet capir, un esgarriament del seu esperit, encara agitat pel sentiment de la seva pèrdua, i anava més enllà del que comportava la seva autoritat. Després, però, va parlar-me molt greument: va exhortar-me a retornar al meu pare i a no temptar la Providència a la meva ruïna: em digué que jo podia ben contemplar la mà visible del Cel contra mi. —I, jove —féu— podeu estar-ne segur, si no hi retorneu, onsevulla que anireu no trobareu sinó malestar i decepcions, fins que les paraules del vostre pare siguin complertes amb vós.

Vam separar-nos poc després, perquè jo li havia respost curtament, i no el vaig veure més. No sé pas quin camí va prendre. Jo, pel meu compte, tenint alguns diners a la butxaca, vaig viatjar cap a Londres per terra; i allí, igual que m’havia passat tot caminant, vaig tenir manta lluita amb mi mateix: quina casta de vida seguiria, i si aniria a casa o aniria a mar.

Pel que fa a anar a casa, la vergonya s’oposava als millors impulsos que em venien al pensament: i tot seguit se m’acudia quina riota no farien de mi els veïns, i com m’avergonyiria de veure, no solament el meu pare i la meva mare, sinó àdhuc qualsevol d’altre. Per on he observat tot sovint, d’aleshores ençà, com és incongruent i irracional el temperament comú de la humanitat, especialment dels joves, envers la raó que hauria de guiar-los en casos semblants, és a dir, que no s’avergonyeixen de pecar, i tanmateix s’avergonyeixen de penedir-se, no s’avergonyeixen de l’acció per la qual caldria justament considerar-los ximples, però s’avergonyeixen de refer-se’n, única cosa que consentiria de creure’ls gent assenyada.

En aquesta situació, però, vaig romandre algun temps incert de quines mesures prendre i de quin estil de vida seguir. Jo continuava amb una irresistible repugnància envers el retorn a la casa i, havent-me posat una mica, la recordança de la calamitat en la qual m’havia vist va minvar, i a mesura que ella s’aplacava el petit impuls que m’havia fet desitjar un retorn va consumir-se; fins que, al capdavall, vaig bandejar-ne del tot els pensaments, i vaig cercar un viatge d’emprendre.

Aquella funesta influència que de primer m’arrabassà a la casa del meu pare, que em precipità a la folla i mal païda noció de fer-me la meva fortuna, i que n’estampà en mi les presumpcions tan fortament que arribà a fer-me sord a tot bon consell i a les instàncies i àdhuc al manament del meu pare, la mateixa influència, dic, fos la que fos, oferí a la meva consideració la més dissortada de totes les empreses, i vaig embarcar-me en un vaixell que partia per a la costa d’Àfrica, o bé, com els nostres mariners diuen vulgarment, feia el viatge de Guinea.

Fou gran malastre meu que en totes aquestes aventures no hi navegués com a mariner, per la qual cosa, baldament se m’hagués exigit de treballar una mica més asprament de l’ordinari, hauria a l’ensems après les obligacions i l’ofici de pla mariner, i amb el temps hauria pogut passar-me pilot o oficial, si no patró. Però com que el meu fat era d’escollir el pitjor, així vaig fer-ho aleshores; perquè, tenint diners a la butxaca i bon vestit damunt l’esquena, havia d’anar a bord en estil senyorívol. Així és que ni tenia cap feina en el vaixell ni vaig aprendre’n cap.

Havia estat la meva sort de caure tot seguit en d’allò més bona companyia a Londres, cosa que no sempre s’esdevé a minyons tan eixelebrats i esgarriats com jo era aleshores, per ço com el diable poc s’està de posar-los algun parany a la primera avinentesa. Però aquest no havia estat el meu cas. Havia començat per fer la coneixença del patró d’un vaixell que havia estat a la costa de Guinea i que, havent-hi reeixit qui-sap-lo, s’havia decidit a tornar-hi; i prenent gust a la meva conversa, que no era del tot desplaent en aquell temps, sentint-me dir que tenia el propòsit de veure món, em va dir que si feia el viatge amb ell no m’hi caldria cap despesa: seria el seu comensal i companyó, i si podia portar-hi alguna cosa, tindria tot l’avantatge que el comerç oferís, i potser podria haver quelcom d’encoratjador.

Vaig acceptar l’oferiment i, entrant en amistat estreta amb aquest capità, que era un home honrat i franc, vaig eixir a viatge amb ell, i vaig portar-hi un paquet que, gràcies a la desinteressada honradesa de mon amic el capità, va prosperar ben considerablement: tot plegat foren unes quaranta lliures en bagatel·les i bijuteria que el capità em digué de comprar. Aquestes quaranta lliures les havia aplegades per l’ajut d’alguns parents meus, amb els quals m’escrivia, i que aconseguiren, em penso, que el meu pare, o almenys la meva mare, contribuïssin fins a aquella quantitat en la meva primera aventura.

Aquest fou l’únic viatge que jo pugui dir reeixit entre totes les meves aventures, i ho dec a la integritat i honradesa del meu amic el capità, vora el qual també vaig assolir l’oportú assabentament de les matemàtiques i regles de navegació, vaig aprendre a fer l’estima d’un vaixell i a prendre’n l’altura, i, en una paraula, a capir algunes coses que havia de capir un mariner. Perquè així com ell es delectava ensenyant-me, jo em delectava aprenent; i, en una paraula, aquest viatge en va fer a l’ensems mariner i comerciant, així és que vaig tornar amb cinc lliures i nou unces d’or en pols, guanyades amb el meu paquet, que em reteren en ésser a Londres gairebé tres-centes lliures i això em curullà d’aquells pensaments ambiciosos que en acabat completaren la meva ruïna.

Però fins i tot en aquell viatge vaig passar les meves malaventures: sobretot que vaig estar contínuament malalt, víctima d’una febre violenta per l’excessiva calor del clima, essent el nostre principal comerç en el litoral, d’una latitud de quinze graus Nord a l’Equador mateix.

Estava, doncs, aviat com a comerciant de Guinea. I havent el meu amic, per gran dissort meva, mort poca estona després de la seva arribada, vaig determinar-me a fer el mateix viatge de bell nou, i vaig embarcar-me en el mateix vaixell, amb un que havia estat el seu pilot en el primer viatge, i ara tenia el comandament del vaixell. Aquest fou el més dissortat viatge que mai no s’hagi fet, perquè baldament jo no arribés a portar-hi cent lliures de la meva riquesa novament guanyada —de manera que vaig deixar-ne de banda dues-centes que vaig dipositar a casa de la vídua del meu amic, que em fou lleialíssima—, vaig caure, tanmateix, en terribles malastrugances en aquest viatge, i la primera fou aquesta: que fent via el nostre vaixell cap a les illes Canàries, o, millor, entre aquelles illes i la costa africana, fórem sorpresos al primer lluc de la matinada per un corsari turc de Salé que ens vingué a l’encalç amb tota la vela que podia. Nosaltres férem també tanta de vela com les nostres vergues pogueren desplegar-ne o els nostres màstils traginar-ne per a escapolir-nos, però veient que el pirata ens guanyava en celeritat, i se’ns ajuntaria certament al cap de poques hores, ens preparàrem a combatre, tenint el nostre vaixell dotze canons, i el bergantí divuit. Cap a les tres de la tarda ens atrapà, i escometent-nos, per equivocació, justament flanc a través en lloc de popa a través, com es proposava, menàrem vuit dels nostres canons a disparar d’aquell costat, i li engegàrem una bordada que el féu recular, després que havia respost al nostre foc i havia fet rompre en fusellada a uns dos-cents homes que tenia a bord. Nosaltres, però, no vam tenir ni un sol ferit, perquè la nostra gent es mantenia coberta. Es preparà de bell nou a escometre’ns, i nosaltres a defensar-nos; però aquesta vegada, venint a l’abordatge per l’altre flanc, llançà seixanta homes damunt el nostre pont, que tot seguit tallaren i trinxaren coberta i aparells. Nosaltres els atuirem a cops de fuselleria, mitges piques, granades i el que fos, i en netejàrem la coberta dues vegades. Tanmateix, però, per acabar aquest indret melancòlic de la nostra història, desemparat el nostre vaixell, essent tres dels nostres morts i sis ferits, ens veiérem obligats a retre’ns, i tots fórem menats presoners a Salé, port pertanyent a la moreria.

El tracte que m’hi van donar no fou tan paorós com a la primeria havia temut, ni tampoc no vaig ésser portat, terra endins, a la cort de l’emperador, com la resta dels nostres homes, sinó que em conservà el capità del corsari com a part seva de la presa i em féu el seu esclau, per ço com jo era jove i àgil, i escaient per al seu afer. Durant aquest canvi sorprenent de les meves circumstàncies, passat de mercader a miserable esclau, va venir-me un aclaparament absolut, i aleshores recordava el profètic discurs que m’havia adreçat el meu pare: que jo seria malaventurat i no tindria qui em socorregués, la qual cosa creia ja tan efectivament esdevinguda que ja no podia ésser pitjor: que ara la mà del Cel m’havia caigut al damunt i jo era malmenat sense esperança. Però, ai las!, això no era sinó un tast de la desgràcia que havia de travessar, com es mostrarà en la continuació d’aquesta història.

Com que mon nou patró o senyor m’havia portat a casa seva, jo tenia esperances que se me’n duria quan tornés a la mar, i creia que una hora o altra li escauria el fat que el capturés un vaixell de guerra espanyol o portuguès, i aleshores jo seria alliberat. Però aquesta esperança meva aviat em fou arrabassada, perquè en anant a mar em va deixar a la costa, a captenir-me del seu jardinet, i a fer a casa seva el comú escarràs dels esclaus; i quan ell em tornà a casa altra vegada, de son cors, em va comandar de jeure a la cambra per a vetllar el vaixell.

Allí no meditava jo altra cosa sinó la meva fugida, i quin mètode podia emprar per a complir-la, però no vaig trobar estil que comportés la més petita probabilitat de reeixir. No se m’acudia ni un tret que pogués fer-ne racional l’esperança; perquè no tenia ningú a qui comunicar-ho, perquè s’embarqués amb mi: no hi havia cap companyó d’esclavitud, ni més anglès, irlandès i escocès que jo, així és que per espai de dos anys, per bé que tot sovint me’n regalés amb la imaginació, mai no havia tingut ni l’esperança menys encoratjadora de posar-la en pràctica.

Després d’uns dos anys, es presentà una estranya circumstància, que em dugué altra vegada al magí la vella idea de fer alguna provatura per la meva llibertat. Romanent el meu patró a casa molt més temps que no solia, sense armar el seu vaixell, la qual cosa, segons vaig sentir dir, era per manca de diners, havia pres el regular costum, una o dues vegades a la setmana, i de vegades més sovint, si el temps era bell, d’agafar la pinassa del vaixell i eixir a la badia, a pescar; i sempre ens prenia a mi i a un jove moresc, perquè reméssim, i el divertíem qui-sap-lo, i jo vaig resultar molt destre a pescar, en tanta de manera, que de vegades em feia anar amb un moro, parent seu, i el jove, el moresc, com li deien, perquè li pesqués un plat de peix.

S’esdevingué una vegada que, anant a pescar en un matí d’una gran calma, s’aixecà una boira tan espessa que, tot i no ésser a mitja llegua de la terra en vam perdre l’esguard, i tot remant, no sabent a on ni per quin camí, treballàrem tot el dia i tota la nit següent, i quan vingué el matí trobàrem que havíem anat mar endins, en comptes de remar cap a la costa, i que n’érem almenys dues llegües enfora. Tanmateix, però, poguérem ben retornar-hi, baldament fos amb una pila de feina i algun perill, perquè el vent començà de bufar d’allò més viu al matí; però sobretot, tots plegats teníem una bella fam.

El nostre patró, talment advertit per aquest desastre, determinà de prendre més esment de si mateix per a l’esdevenidor i, tenint a la seva disposició la xalupa del nostre vaixell anglès que havia pres, determinà que no eixiria més a pesqueres sense un compàs i alguns proveïments. Manà, doncs, al fuster del seu vaixell, que també era un esclau anglès, que construís una petita cabina al mig de la xalupa, com la d’una gavarra, deixant-hi un espai darrera, per a governar el timó i manegar les escotes, i un espai davant, perquè un home o dos poguessin maniobrar-hi les veles. La xalupa navegava amb una vela triangular que hom orsava sobre el cim de la cabina, que era baixa i estreta, amb espai perquè ell hi dormís, amb un esclau o dos, i una taula per a menjar-hi, i alguns calaixos per a posar-hi algunes ampolles del licor que li semblés de beure, i especialment el seu pa, arròs i cafè.

Tot sovint eixíem amb la xalupa a pescar. I com que jo tenia tanta de traça a pescar-li peix, ell no hi eixia mai que jo no hi fos. Succeí que havent ell determinat d’eixir en la xalupa, que fos per plaer o per la pesquera, amb dos o tres moros de certa distinció que hi havia en aquell indret, va fer preparatius extraordinaris, i féu portar, doncs, a bord de la xalupa, de nit, un més gran proveïment de queviures que no era costum, i va ordenar-me que tingués a punt tres fusells amb pólvora i plom, que eren a bord de son vaixell, perquè es proposaven de caçar ocells així com de pescar.

Havia preparat totes les coses com ell les havia ordenades, i esperant el matí amb la xalupa ben rentada, tota guarnida, i tot llest per a l’estatjament dels seus hostes, quan, de cop i volta, el meu patró vingué a bord tot sol i em digué que els seus hostes havien ajornat l’eixida, per algun afer que els havia sobrevingut, i em manà que amb aquell home i el noi, com de costum, eixís amb el bot i els pesqués algun peix, perquè els seus amics havien de sopar a casa seva: i comandà que, tot seguit que hagués fet el recapte de peixos, els hi portés a casa. I jo vaig disposar-me a complir-ho tot.

En aquell instant les meves antigues idees d’alliberament em tornaren al magí de cop i volta, perquè ara veia possible de tenir una petita embarcació a mon comandament, i, essent partit el meu patró vaig començar de proveir-me, no pas per a una pesquera, sinó per un viatge; baldament, no sabés, ni arribés a considerar, quina ruta escolliria: tot camí m’era bo per a eixir d’aquell indret.

Mon primer enginy fou de trobar un pretext per a dir a aquell moro que portés quelcom per a la nostra subsistència a bord: no havíem pas de presumir, vaig fer-li, de menjar, el pa del nostre patró. Ell digué que era veritat: així és que portà una gran cistella d’uns tortells o bescuits dels que fan ells, i tres gerres d’aigua dolça dins la xalupa. Jo sabia on era la caixa d’ampolles del meu patró, les quals eren evidentment, per llur mena, tretes d’alguna presa anglesa, i vaig portar-les a la xalupa, mentre el moro era a la platja, deixant-les-hi com si ja abans hi haguessin estat per al nostre patró. També vaig traginar-hi un gran bloc de cera verge, que prou pesava a la ratlla de mig quintà, amb un paquet de fil o cordill, una destral, una serra i un martell; tot això, més tard, va ésser-nos de molt de servei, sobretot la cera per a fer-ne candeles. Una altra manya vaig intentar amb ell, en la qual també va caure innocentment. El seu nom era Ismael, que ells en fan Mulei: així l’anomenava jo. —Mulei —vaig dir-li— els fusells del patró són a bord de la xalupa: no podríeu aconseguir una mica de pólvora i plom? Qui sap si podrem matar alguns alcamís (ocells semblants als nostres xamerlins) per a nosaltres, perquè sé que ell té a bord del vaixell les provisions del panyol de la pólvora. Sí —féu ell—, en portaré. —I tanmateix va portar una gran bossa de cuiro que contenia cosa d’una lliura i mitja de pólvora, o més aviat més, i una altra amb plom, de cinc o sis lliures, amb algunes bales, i ho posà tot a la xalupa. A l’ensems, jo havia trobat a la cabina gran una mica de pólvora del meu patró, amb la qual vaig omplir una de les ampolles grosses de la caixa, que era gairebé buida, havent-ne tirat la romanalla a una altra ampolla; i d’aquesta manera proveïts de tot el que calia férem vela port enfora a pescar. El castell que hi ha a l’entrada del port sabia qui érem i no va fer cabal de nosaltres, i no essent a més d’una milla del port, arriàrem la vela i ens proposàrem a pescar. El vent era nord-nord-est, contrari al meu desig, perquè si hagués estat sud, jo hauria estat segur d’assolir la costa d’Espanya, i almenys arribar a la badia de Cadis, però el meu determini era, bufés per on volgués, d’eixir de l’hòrrid indret on em trobava i abandonar la resta al fat.

Després que haguérem pescat per algun temps, sense atrapar res —per ço com, en tenir jo un peix a l’ham no pegava estirada, perquè hom no el pogués veure— vaig dir al moro: —Això no va: el nostre patró poc serà servit d’aquesta manera. Cal que ens aturem més lluny—. Ell, sense pensar mal, va accedir-hi i, trobant-se al cap del bot, desplegà les veles. I com que jo era a la barra del timó, vaig fer trescar la xalupa una llegua més enllà, i després vaig aturar-me, com si volgués pescar, quan, donant al noi el timó, vaig avançar cap allà on era el moro, i fent com si em parés per alguna cosa al seu darrera, vaig agafar-lo per sorpresa, amb el meu braç entre les seves cames, i el vaig llançar bruscament per la borda a mar. Ell es redreçà tot seguit, perquè nedava com un suro, i em cridà, demanant d’ésser acollit a bord: em digué que aniria amb mi a l’altra part del món. Nedava amb tant de braó darrera la xalupa que m’hauria atrapat molt de pressa, perquè el vent que feia era poc; aleshores jo vaig entrar a la cabina i prenent una de les armes de caça la hi vaig encarar, i vaig dir-li que no li havia fet cap mal, i que si estava quiet no n’hi faria cap—. Però —vaig dir-li— vós nedeu prou bé per atènyer la platja, i la mar és calma: acuiteu-vos cap a la costa i no us faré cap dany, però si veniu prop de la xalupa us passo el cap d’un tret, perquè estic resolt d’aconseguir la meva llibertat. —Així és que ell va donar un tomb i nedà cap a la costa, i no dubto que la va atènyer fàcilment, perquè era un nedador esplèndid.

Bé m’hauria plagut d’emportar-me’n el moro i tirar a l’aigua el noi, però no podia arriscar-me de confiar-m’hi. Quan ell va ésser lluny, vaig girar-me al minyó, que li deien Xuri, i vaig dir-li: —Xuri, si voleu ésser-me fidel, us faré persona assenyalada: però si no us poseu la mà a la cara en senyal de lleialtat —això és, jurant per Mahoma i la barba del seu pare— també us tiraré a mar. El minyó em somrigué a la cara i parlà amb tanta d’innocència que no vaig poder malfiar-me’n, i jurà que em seria fidel i que aniria amb mi onsevulla del món.

Mentre hi hagué a la vista el moro que nedava, vaig mantenir la xalupa de proa al mar, de dret, preferint de navegar amb vent de través perquè poguessin pensar que me n’anava cap a la boca de l’estret (com, talment, de tota persona de seny s’hauria suposat) perquè, qui s’hauria acudit que fèiem ruta cap al sud, cap a la veritable costa bàrbara, on era segur que senceres nacions de negres ens voltarien amb llurs canoes i ens destruirien, on mai no podríem anar ni una sola vegada a la costa que no ens devoressin feres salvatgines o més implacables salvatges de la raça humana?

Però tot seguit que el capvespre estengué la seva fosca, vaig canviar de ruta i vaig governar cap al sud-oest, inclinant una mica la meva via cap a l’est per a no allunyar-me de la costa; i tenint un vent d’allò més viu i una mar polida, tranquil·la, vaig fer tant de vela que crec que a l’endemà, a les tres de la tarda, en descobrir la terra per primera vegada, no podia estar a menys de cent cinquanta milles al sud de Salé, completament enfora dels dominis de l’emperador del Marroc, i àdhuc dels de qualsevol altre rei de la vora, perquè no vam veure persona nada.

Eren, però, tan grans la terror que m’havia agafat dels moros i les paoroses aprensions que tenia de caure a llurs mans, que no vaig voler aturar-me o anar a la costa, o ancorar; i el vent seguí essent bell fins que vaig haver navegat d’igual manera per cinc dies, i aleshores, decantant-se el vent al sud, vaig concloure que si algun dels nostres vaixells m’anava a l’encalç tanmateix, en aquelles circumstàncies, ens abandonaria. Així, doncs, vaig arriscar-me a anar cap a la costa i a amollar l’àncora a la boca d’un riuet, no sé quin ni en quin indret: ni el riu, ni la latitud, ni el país, ni la nació. Mai no vaig veure ni vaig desitjar veure ningú: la principal cosa que volia era aigua dolça. Vam entrar en aquella caleta cap al vespre, decidint de nedar cap a la costa tot d’una que fos negra nit, i d’explorar el país; però tantost havia fosquejat ben bé, sentírem fresses tan paoroses del lladrar, braolar i udolar de bèsties salvatges, de no sabíem pas quines menes, que fins el pobre minyó amenaçava de morir-se de por i em demanava de no anar a la costa fins que fos de dia. Bé Xuri —vaig dir-li—, no hi aniré doncs, però potser de dia veurem homes que seran tan dolents per a nosaltres com aqueixos lleons. —Aleshores dar a ells un tret amb el fusell —digué Xuri tot rient—, i ells fugir de pressa. —Així parlava Xuri el nostre llenguatge, après tot conversant amb els que érem esclaus. Va acontentar-me, però, de veure el minyó tan alegre, i vaig fer-li fer beguda (mitjançant la caixa d’ampolles del nostre patró) perquè s’encoratgés. Al capdavall el consell de Xuri era bo, i vaig seguir-lo. Vam amollar la nostra petita àncora i romanguérem tranquils tota la nit; dic només tranquils perquè no vam dormir gens, per ço com a les dues o tres hores veiérem unes grans bestiasses (no sabíem pas com anomenar-les) de moltes de menes, que baixaven a la vora de la mar, i es tiraven a l’aigua, revolcant-se i fent mullades pel plaer de refrescar-se; i feien uns udols i esgarips tan horrorosos que mai no n’he sentits d’iguals.

Xuri estava terriblement espaordit; i, tanmateix, jo també n’estava. Però molt més vam espaordir-nos quan sentírem que una d’aquelles formidables criatures venia tot nedant cap a la nostra xalupa. No podíem veure’l, però podíem capir pel seu esbufec que era una bèstia monstruosa, enorme i enfurida. Xuri digué que era un lleó: ben bé podia ésser, però el pobre Xuri em cridava que llevés l’amarra i reméssim mar endins. —No —vaig dir-li—. Xuri podrem amollar el nostre cable amb la boia i eixir mar endins. No poden pas seguir-nos gaire enllà. —Tot just ho havia dit, vaig veure l’animal, fos quin fos, a la distància de dos rems, la qual cosa em sorprengué una mica. Tanmateix, però, immediatament vaig arribar-me a la porta de la cabina i, agafant el meu fusell, vaig disparar-li, i aleshores ell immediatament girà cua i nedà de bell nou cap a la costa.

Però és impossible de descriure els paorosos renous i esgarrifosos crits i udolaments que s’aixecaven tant en el marge de la costa com més a l’interior en sentir l’estrèpit i detonació del fusell, cosa que tinc algun motiu per a creure que mai no havien sentit aquells animals. Això em convencé que ens era possible de baixar a aquella costa, de nit; i una altra qüestió era com ens hi arriscaríem de dia, perquè caure en mans de qualsevulla dels salvatges hauria estat tan mala cosa com haver caigut a les urpes de lleons i tigres: almenys nosaltres en teníem igualment el perill.

Però fos com fos, d’una manera o altra calia que baixéssim a la costa en cerca d’aigua, perquè no ens en restava ni una pinta a la xalupa. Quan o com hi aniríem era el que calia decidir. Xuri digué que si el deixava anar en terra amb una de les gerres, cercaria si hi havia aigua i me’n portaria. Vaig preguntar-li per què volia anar-hi ell; per què no havia d’anar-hi jo i romandre ell a la xalupa. El minyó em va respondre amb tant d’afecte que em féu portar-li voluntat per sempre més. Va dir: —Si venir homes salvatges, menjaran mi; vós aneu-vos-en—. Bé, Xuri, —vaig dir-li—, hi anirem tots dos, i si vénen homes salvatges els matarem. No es menjaran ni l’un ni l’altre. —Així és que vaig dar a Xuri un tros de tortell de mar i un glop d’aquella caixa d’ampolles del nostre patró que he esmentat abans; i tiràrem avant la xalupa, tan prop de la costa com ens semblà escaient, i desembarcàrem a la platja no portant altra cosa sinó les nostres armes i dues gerres per a l’aigua.

No tenia pas ganes de perdre d’esguard la xalupa, per por de la vinguda de canoes amb salvatges, riu avall; però el minyó, veient un indret rebaixat a una milla més amunt, va anar-hi tot lleuger i ben aviat el vaig veure que corria cap a mi. Vaig pensar que el perseguia algun salvatge o bé l’espaordia algun animal fer, i vaig anar corrents cap a ell per ajudar-lo; però quan vaig arribar a la vora d’ell vaig veure quelcom que li penjava damunt les espatlles, que era un animal que havia caçat, com una llebre, però de color diferent i més llargues cames. Tanmateix vam alegrar-nos-en en gran manera, i fou una menja d’allò més bona, però la gran joia que el pobre Xuri em portava fou de dir-me que havia trobat aigua bona i no havia pas vist homes salvatges.

Però després vam descobrir que no havíem de dar-nos tanta de pena per l’aigua, perquè una mica més amunt de la cala on érem vam trobar-hi aigua dolça, quan la marea era baixa; no era sinó una mica més amunt. Així és que vam omplir les nostres gerres, i ens regalàrem de la llebre que havíem mort, i ens preparàvem a seguir el nostre camí, no havent vist petjades de cap criatura humana en aquella part del país.

Com que jo abans ja havia estat en viatge per aqueixa costa, sabia prou bé que les illes Canàries, i també les illes del Cap Verd, no rauen pas molt enfora de la costa. Però com que no tenia instruments, per a prendre l’altura i escatir a quina latitud ens trobàvem i no sabíem exactament, o, almenys, no recordàvem, a quina latitud eren, no sabia pas on cercar-les o quan eixir mar endins envers elles; altrament aleshores hauria pogut trobar fàcilment alguna d’aquelles illes. Però la meva esperança era que si romania al llarg d’aquella costa fins a arribar a aquella part on els anglesos comerciegen, trobaria algun de llurs vaixells, en l’usual esmerç del tràfic, el qual ens socorreria i ens prendria a bord.

Segons el meu millor càlcul, l’indret on jo em trobava aleshores devia ésser aquell país que rau entre els dominis de l’Emperador del Marroc i la terra de negres, país desolat i sense població, si no és de feres, per ço com els negres l’han abandonat, i anat més al sud per temença dels moros, i els moros han cregut que no valia la pena de fer-hi estatge, perquè és erm; i tanmateix uns i altres l’han abandonat pel nombre prodigiós de tigres, lleons, lleopards i altres animals furiosos que s’hi arreceren; de manera que els moros no se’n serveixen sinó per a llurs caceres, on van com si fossin una host, dos o tres-cents d’homes a l’ensems. I, talment, per espai d’unes cent milles seguides d’aquella costa, no vam veure res, llevat d’un país desolat, de dia, i no vam sentir sinó udolament i brulls de bèsties feres, de nit.

Una o dues vegades, essent de dia, em vaig pensar que veia el Pic de Tenerife, que és el cim de la muntanya de Tenerife, a les Canàries, i tenia gran voluntat d’arriscar-me a eixir-hi, amb l’esperança d’assolir aquella illa, però havent-ho provat dues vegades, altra vegada em van tirar cap a la costa vents contraris, i la mar torrejava massa per a la meva petita embarcació, de manera que vaig resoldre de prosseguir en el meu primer designi de vorejar la costa.

Manta vegada em va caldre de desembarcar en cerca d’aigua dolça després que vam haver deixat aquell indret; i una vegada en particular essent al començament del matí, vam ancorar sota una punteta de terra que era bastant alta i, començant de fluir la marea, vam aturar-nos per a passar més endins. Xuri, els ulls del qual sembla que viatjaven més pel voltant que no pas els meus, em cridà amb veu suau i em va dir que valia més que ens allunyéssim de la costa. —Perquè mireu —va dir—, més enllà hi ha un monstre paorós al costat d’aquella muntanyola, en un son feixuc—. Vaig mirar allà on ell assenyalava, i vaig veure, talment, un monstre esgarrifós, perquè era un lleó terriblement gran, jagut vora la platja, sota l’ombra d’un tros d’aquella muntanyola que feia, com si diguéssim, una mica de ràfec damunt ell. —Xuri —vaig dir—, vós anireu a la costa i el matareu. —Xuri va fer una cara com tota esparverada i va dir: —Jo matar! ell menjar-me d’una boca —(d’una bocada, volia dir). Jo, però, no vaig dir-li res més, al minyó si no és comandar-li que no es mogués; i vaig agafar el nostre fusell més gran i el vaig carregar amb una bella càrrega de pólvora i amb dos balins, i el vaig deixar de banda; després vaig carregar un altre fusell amb dues bales, i el tercer, perquè teníem tres armes, el vaig carregar amb cinc bales més petites. Vaig preparar la millor punteria possible amb la primera arma per a encertar-lo al cap, però com que ell jeia amb una cama alçada per damunt el nas, els balins li ensopegaren la cama cap al genoll, i li petaren l’os. Ell pegà un bot, rondinant de primer, però trobant-se la cama trencada caigué en terra de bell nou, i aleshores s’aixecà damunt tres cames i féu el braol més esgarrifós que jo hagi sentit en ma vida. Va sorprendre’m una mica de no haver-lo encertat al cap. Tot seguit, però, vaig agafar la segona arma i, per bé que ell comencés d’esquitllar-se, vaig disparar de bell nou, i el tret li va anar al cap, i vaig tenir el plaer de veure’l caure, no fent sinó poca fressa i delint-se només que per viure. Aleshores Xuri prengué coratge i volgué el meu permís per anar en terra. —Bé, aneu —vaig fer. Així, doncs, el noi saltà a l’aigua i prenent una arma petita a l’una mà nedà cap a terra amb l’altra, i arribant prop d’on era l’animal posà la boca de l’arma a l’orella d’ell i disparà de bell nou a son cap, la qual cosa va acabar-lo del tot.

Bé estava allò com a cacera, però no ens dava per vianda, i a mi em va recar molt de malversar tres càrregues de pólvora i bala en un animal que no ens era bo per a res. Xuri, tanmateix, va dir que volia conservar-ne un tros; vingué a bord i em demanà que li des la destral. —Per què fer, Xuri? —vaig dir jo—. Jo tallar el seu cap —va dir ell—. Xuri, és clar, no va poder tallar-li el cap, però li va tallar una pota, i la portà, i era d’una monstruosa grandària.

Vaig reflexionar, altrament, que potser la seva pell podria ésser-nos d’algun servei, per un o altre estil, i vaig decidir de llevar-la-hi si podia. Xuri i jo, doncs, ens posàrem a treballar-hi, però Xuri hi era molt més entès, perquè jo en aquell ram hi era ben poc ensinistrat. Talment, vam estar sirgant-hi un i altre tot el dia, però a la fi vam arrencar-li el cuiro, i estenent-lo damunt la nostra cabina, el sol el va assecar d’allò més bé en dos dies, i després em va servir a mi per a jeure-hi.

Després d’aquesta aturada, vam continuar cap al sud, contínuament, per deu o dotze dies, vivint amb gran estalvi dels nostres queviures, que començaren de minvar moltíssim, i no anant pas més sovint a la platja del que calia per a copsar aigua dolça. El meu designi en aquell punt era d’anar al Riu Gàmbia o al Senegal —és a dir a qualsevol indret pròxim al Cap Verd—, on esperava de trobar-me amb algun vaixell europeu, i si passés altrament, no sabia quin camí prendre si no era de cercar les illes o bé morir entre els negres. Jo sabia que tots els vaixells d’Europa —que fan via a la costa de Guinea, o al Brasil, o a les Índies Orientals— passen pel cap o bé per aquelles illes; i, en una paraula, vaig arriscar tota la meva fortuna en aquest sol punt: o trobar algun vaixell o morir.

Quan vaig haver continuat en aquest determini uns deu dies més, com he dit, vaig començar a veure que la terra era habitada; i en dos o tres llocs, en passar-hi costejant, veiérem gent a la platja que s’aturava a mirar-nos. També vam poder reparar que eren ben negres i nus de cap a peus. Una vegada vaig inclinar-me a anar a terra, envers ells. Xuri, certament, m’aconsellava molt assenyat i em deia: —No anar-hi, no anar-hi—. Però jo vaig tirar avant, cap a la costa, que pogués parlar-los, i vaig veure que corrien per la platja cap a mi un bell tros. Vaig observar que no tenien armes a la mà, llevat d’un, que duia un pal llarguent i prim, que Xuri va dir que era una llança i que la tiraven de bastant lluny amb bella punteria. Jo, doncs, vaig mantenir-me’n a distància, però vaig parlar-hi per senyals tan bé com vaig saber i especialment vaig fer senyals de quelcom per a menjar. Ells van dir-me amb gestos que aturés la xalupa i que ells anirien a cercar-me queviures. Aleshores jo vaig arriar el cim de la meva vela i vaig aturar-me allí i dos d’ells corregueren país endins i en menys de mitja hora retornaren portant dues peces de carn seca i grassa, de les que lleva llur contrada, però mai no vam saber de què cosa era l’una ni l’altra. Tanmateix, però, ens venia de grat d’acceptar-la, però el debat següent va ésser com arribaríem a haver-les, perquè jo no volia pas arriscar-me a la costa fins on eren ells, i ells tenien la mateixa por de nosaltres. Però ells van prendre un determini segur per a tots, perquè van portar-ho a la ribera i l’hi van deixar estar, i se n’anaren, i romangueren un bell espai enfora, fins que nosaltres ho vam haver dut a bord, i aleshores se’ns atansaren de bell nou.

Vam fer-los senyals d’agraïment, perquè no teníem cap altra cosa per a pagar-los-ho. Però en aquell mateix instant se’ns oferí una avinentesa d’obligar-los prodigiosament, perquè mentre érem aturats vora la platja vingueren dos potents animals, l’un empaitant l’altre (segons va semblar-nos) amb gran fúria, de les muntanyes cap a la mar. Si era que el mascle empaitava la femella, o si jugaven o eren enfuriats, poc hauríem pogut dir-ho, igual que no hauríem pogut dir si era cosa acostumada o estranya, però jo em penso que fou això darrer, perquè, en primer lloc, aquestes bèsties famolenques clares vegades es mostren si no és en la nit, i, en segon lloc, vam veure que la gent s’esglaiava terriblement, sobretot les dones. L’home que tenia la llança o el dard no va pas fugir-ne, però els altres sí que ho van fer. Tanmateix, com que els dos animals corregueren directament cap a l’aigua, no semblà pas que es proposessin d’abraonar-se a cap dels negres, sinó que es capbussaren a la mar i nedaren per aquells volts com si haguessin vingut per a llur divertiment. A l’últim l’un d’ells començà de venir més a prop de la nostra xalupa del que jo a la primeria esperava; però jo ja estava a punt per a llur vinguda, perquè havia carregat el meu fusell amb tota la pressa possible, i havia manat a Xuri que carregués els altres dos. Tan aviat com l’animal comparegué de ple dins el meu abast, vaig calar foc i vaig disparar-li de dret a la testa. Immediatament va submergir-se a l’aigua, però de seguida va treure el cap i brollava i s’enfonsava com si s’abraonés a la vida. I talment ho feia. Tot seguit va adreçar-se cap a la platja, però entre la ferida, que era el seu cop mortal, i el panxó d’aigua, morí un moment abans d’arribar a la costa.

És impossible d’expressar l’astorament d’aquelles pobres criatures davant l’estrèpit i el foc del meu fusell: alguns d’ells eren fins i tot al caire de morir d’esglai, i caigueren com traspassats, del mateix esfereïment. Però quan veieren l’animal mort i colgat dins l’aigua i que jo els feia senyals de venir a la platja, prengueren coratge i a la platja vingueren i començaren la recerca de l’animal. Jo el vaig trobar per la taca de sang que feia a l’aigua, i amb l’ajut d’una corda que vaig llençar-li al volt i que vaig donar als negres perquè l’estiressin, l’arrossegaren a la platja i trobaren que era un curiosíssim lleopard, clapat i bell en grau admirable; i els negres aixecaren llurs mans en admiració de pensar quina cosa seria aquella amb la qual jo l’havia mort.

L’altre animal, aterrit amb la flamarada de foc i el soroll del fusell, nedà cap a la costa i corregué de dret cap a les muntanyes d’on eren vinguts, sense que jo pogués conèixer a aquella distància quin animal era. No vaig pas trigar a veure que els negres tenien voluntat de menjar-se la carn de la bèstia; jo, doncs, els la vaig deixar prendre com a favor meu, i quan vaig dir-los per senyals que la podien agafar, van estar-ne agraïdíssims. Tot d’un es posaren a treballar-hi, i encara que no tenien pas ganivet, amb una peça de fusta tota agudida li llevaren la pell amb tanta facilitat, i amb molta més facilitat, que no hauríem pogut fer-ho nosaltres amb un ganivet. M’oferiren una part de la carn, que jo vaig refusar, fent com si els la donés, però vaig fer senyals de recaptar la pell, que em donaren de molt bella gana, i em portaren una pila més de llurs queviures que, tot i no sabent què cosa eren, vaig acceptar. Després vaig fer-los senyals d’un poc d’aigua, i vaig mostrar-los una de les meves gerres, girant-la cap per avall per a mostrar que era buida i que necessitava que me l’omplissin. Tot seguit anaren en cerca d’algunes coneixences, i vingueren dues dones i portaren una gran vaixella de terrissa, i cuita, em sembla, al sol. El deixaren en terra per a mi, així com s’havia fet abans, i vaig trametre Xuri a la costa amb les meves gerres, i ell va omplir-les totes tres. Les dones anaven totes nues de cap a peus com els homes.

Tenia ara proveïment d’arrels i grana —fossin les que fossin— i aigua, i deixant mos negres amics vaig tirar avant per cosa d’onze dies, sense propòsit d’atansar-me a la costa, fins que vaig veure que la terra feia un sortint de gran llargada cap a mar, i essent la mar molt tranquil·la vaig tirar força mar endins per a arribar a aquella punta. A l’últim, doblant el promontori a dues llegües de la terra, vaig veure planament terra a l’altra banda de la mar. Aleshores vaig concloure, com era talment certíssim, que aquest era el Cap Verd i aquelles les illes que per ell s’anomenen illes de Cap Verd. Eren, però, a una gran distància, i no podia dir gaire quin era el millor partit que pogués prendre, perquè si m’atenyia una ratxada de vent podia no arribar a l’un ni a les altres.

En aqueix dilema, essent jo tot consirós, vaig entrar a la cabina i em vaig asseure, mentre Xuri era al timó, quan de cop i volta el minyó cridà: —Patró, patró, un vaixell amb una vela!— i el beneit del minyó perdia el seny d’esfereïment, pensant que per força era un dels vaixells del seu senyor, tramès a perseguir-nos, quan jo sabia prou bé que havíem arribat prou lluny per a no ésser-ne a l’abast. Vaig pegar un bot enfora de la cabina i immediatament vaig veure no sols el vaixell, sinó què cosa era, això és, que era un vaixell portuguès i, a mon juí, adreçat a la costa de Guinea en cerca de negres. Però quan vaig observar el camí que feia, aviat em vaig convèncer que s’adreçava a algun altre indret i no es proposava pas d’acostar-se gens més a terra. I aleshores vaig posar la proa al llarg, tant com vaig poder, resolent de parlar-los si era possible.

Amb tota la vela que vaig fer, vaig adonar-me que no aconseguia pas d’arribar a topar-los, perquè ja s’havien esvaït abans que pogués fer-los cap senyal. Però després que vaig haver fet força de vela amb tot braó, i quan em començava de desesperar, ells, pel que sembla, em van veure amb l’ajut de llurs ulleres: allò, van suposar ells, era alguna barca europea que devia pertànyer a algun vaixell naufragat; així és que van escurçar vela perquè m’hi fes topadís. Això em va encoratjar, i com que tenia el pavelló del meu senyor a bord, vaig fer-los-en un banderí en senyal de fretura, i vaig disparar el fusell; i ells veieren l’una cosa i l’altra, perquè em van dir que havien esguardat el fum, baldament no haguessin sentit el tret. Després d’aquests senyals amb molta de bonesa, ells es van posar en fatxa i s’aturaren, i al cap d’unes tres hores jo era ran del vaixell.

Em preguntaren què cosa era jo, en portuguès i en espanyol i en francès, però jo no entenia cap d’aquests llenguatges a la darreria, tanmateix, un mariner escocès que hi havia a bord vingué a parlar-me, i jo li vaig respondre i li vaig dir que jo era un anglès i que m’havia escapat de l’esclavatge dels moros de Salé. Aleshores m’invitaren a pujar a bord i molt benignament m’acolliren a mi i tots els meus estris.

Per a mi fou una joia de no dir, com cadascú creurà, de veure’m així salvat, a mon entenent, d’una condició tan llastimosa i gairebé desesperada com aquella en la qual era estat, i tot seguit vaig oferir tot allò que posseïa al capità del vaixell, com a compensació del meu alliberament, però ell, tot generós, em va dir que de mi no en volia prendre cap cosa, sinó que tot allò que jo tindria em fóra lliurat sense cap minva en arribar al Brasil. —Perquè —féu ell— he salvat la vostra vida en condicions no pas diverses d’aquelles en les quals voldria ésser salvat jo mateix, i una estona o altra pot escaure’m d’ésser menat a la mateixa condició. I a més —digué—, portant-vos jo al Brasil, a tanta de llunyania del vostre país, si us prenia allò que vós teniu, us hi moriríeu de fam, i no faria, doncs, sinó llevar-vos aqueixa vida que suara us he donat. No, no, senhor Inglês —digué—, senyor anglès, us portaré allí per amor a la caritat, i aquestes coses us ajudaran a guanyar-vos la vida i el vostre passatge de retorn a la pàtria.

Així com fou caritatívol en el seu propòsit, així fou just en el compliment, fins a la titlla, perquè comandà als mariners que ningú no gosés de tocar cap cosa que jo tingués. Després ho va prendre tot en son poder, i me’n donà un inventari exacte, perquè jo en acabat ho reprengués tot, àdhuc comptant-hi les meves tres serres de terrissa.

Pel que fa a la meva xalupa, que era molt bona, ell la veié, i digué que me la compraria per al servei del vaixell, i em demanà quant en voldria. Jo li vaig dir que ell havia estat tan generós amb mi en tota cosa que no podia permetre’m de fixar-li cap preu, a la xalupa, sinó que ho deixava tot a la seva mà, i aleshores ell em digué que em donaria una nota d’escriptura seva, en fe de pagar-me’n vuitanta peces de vuit al Brasil, i que si quan arribaríem allí algú n’oferia més, ell pujaria fins aquella oferta. M’oferí també seixanta peces més de vuit per Xuri, el meu minyó; a mi em repugnava de prendre-les, no pas que em vingués a desgrat que el capità el prengués, sinó que em feia repugnància de vendre la llibertat del pobre minyó, que m’havia assistit tan fidelment a procurar-me la meva. El capità, però, quan li vaig donar entenent de la meva raó, va reconèixer que era justa, i m’oferí aquesta via mitgera: que ell daria al minyó fermança de deixar-lo lliure, al cap de deu anys, si es fes cristià. Aleshores, dient Xuri que aniria volenterós amb el capità, vaig consentir que el capità el prengués.

Vam tenir un viatge boníssim fins al Brasil, i arribàrem a la badia de Todos los Santos, o de Tots Sants, al cap d’uns vint-i-dos dies. I heus aquí que jo era un cop més alliberat de la més llastimosa de totes les condicions de la vida; i què cosa en faria de mi mateix, al capdavall, ara em calia de considerar-ho.

El generós tracte que em va atorgar el capità mai no el recordaré a bastament. Res no volgué rebre de mi pel meu passatge; em donà vint ducats per la pell del lleopard i quaranta per la del lleó que jo tenia a la meva xalupa, i comandà que tot allò que jo tenia al vaixell em fos lliurat fil per randa; i el que jo tenia desig de vendre ell ho va comprar, com ara la caixa d’ampolles, dues de les meves armes i una part de la meva peça de cera d’abelles, perquè de la resta jo n’havia fet candeles. En una paraula, que vaig treure unes dues-centes vint peces de vuit de tot el meu carregament, i, amb aquests cabals, vaig desembarcar al Brasil.

No vaig pas romandre-hi gaire que ell no em recomanés a la casa d’un bon home, honrat com ell, que tenia un «engenho», com ells en diuen, això és, una plantació i una sucreria. Amb ell vaig viure un quant de temps, i vaig ensinistrar-me per aquella via en la manera com planten, i com fan el sucre. I veient en quina benestança vivien els plantadors, vaig determinar que si podia aconseguir llicència d’establir-me allí em faria plantador a llur costat, projectant a l’ensems de trobar algun mitjà perquè hom em fes a mans els diners que jo havia deixat a Londres. Amb aquest objecte, obtenint una mena de lletra de naturalització, vaig comprar tanta de terra no conreada com els meus diners em van permetre, i vaig fer-me un projecte per a la meva plantació i estatge, que pogués ésser escaient als cabals que em proposava de rebre d’Anglaterra.

Tenia un veí —un portuguès de Lisboa, però nat de pares anglesos— que es deia Wells, i es trobava en circumstàncies molt semblants a les meves. L’anomeno veí meu perquè la seva plantació era al costat de la meva i ens enteníem amb la més gran companyonia. Mos cabals eren pocs, així com els seus, i més aviat plantàrem per a mantenir-nos que per a altra cosa, per uns dos anys. Començàrem, però, de créixer, i la nostra terra va anar ajustant-se, de manera que al tercer any plantàrem una certa quantitat de tabac i vam preparar, cadascú, una bella peça de terra per a plantar canyes en l’any venidor. Però tots dos necessitàvem ajut, i ara vaig capir, més que no pas abans, que havia fet mal fet de separar-me de Xuri, el meu minyó.

Però, ah! que jo hagués fet mal, jo que mai no havia fet cosa bona, no era pas gran meravella. No vaig tenir més remei sinó anar tirant. Havia hagut de dedicar-me a una feina del tot allunyada del meu geni, i directament contrària de la vida de les meves delícies, i per la qual vaig abandonar la casa del meu pare i malversar tot el seu bon consell; és més, ara anava entrant en aquell estament mitjà, o grau superior de la vida modesta, que el meu pare m’havia aconsellat abans, i si jo resolia de continuar-hi, tant se valia que m’hagués quedat a casa meva, i no m’hagués fatigat rodant pel món així com havia fet. I solia tot sovint dir-me a mi mateix que igualment hauria pogut fer aquelles coses a Anglaterra entre els meus amics, així com era anat a cinc mil milles de distància a fer-les entre estrangers i salvatges en un desert, i a tanta de llunyania que mai no sabia noves de cap indret del món on jo fos conegut ni poc ni gaire.

D’aquesta manera solia considerar la meva condició amb la més gran recança. Poc tenia ningú amb qui conversar, si no era de tant en tant aquell veí, ni tasca a fer si no era el maldar de les meves mans, i jo solia dir que vivia igual que un home bandejat en alguna illa desolada sense comptar-hi amb ningú, llevat de si mateix. Però bé ha estat cosa justa —com haurien de reflexionar tots els homes que quan comparen llurs condicions actuals amb d’altres que són pitjors, que el Cel pot obligar-los al bescanvi a convèncer-se de llur passada felicitat per llur experiència!— com ha estat cosa justa, dic, que la vida verament solitària que jo m’imaginava, en una illa de nua desolació, fos la meva sort, havent-la jo tan sovint comparada injustament amb la vida que aleshores menava, en la qual, si l’hagués seguida, segons tota probabilitat, m’hi hauria fet sobiranament pròsper i ric!

Ja havia, en cert grau, decidit les meves mesures per a continuar la plantació abans que el meu bon amic, el capità del vaixell que va recollir-me en mar, retornés —perquè el vaixell romangué al Brasil proveint-se de carregament i ajustant-se per al seu viatge prop de tres mesos—, havent-li jo parlat a ell dels pocs cabals que havia deixat darrera meu a Londres, m’havia dat aqueix consell amical i sincer: —Senhor Inglês —féu ell, perquè sempre m’anomenava així— si voleu dar-me lletres, i una procura en forma a nom meu, amb ordres a la persona que té els vostres diners a Londres que trameti les vostres coses a Lisboa a les persones que jo diré, i en mercaderia que sigui escaient per a aquest país, jo us ho portaré, si Déu vol, a mon retorn. Però com que tots els afers humans estan sotmesos a canvis, i que cent lliures esterlines dieu que és la meitat dels vostres cabals, deixem que corrin l’atzar aquestes primeres, de manera que si en sortiu amb bé pugueu fer venir la resta pel mateix camí, i si van de mal borràs pugueu tenir l’altra meitat a acudir per al vostre proveïment.

Aqueix consell era tan saludable i de tan amical posat, que jo no podia fer altrament que convèncer-me que era el millor partit a prendre: en conseqüència, doncs, vaig preparar lletres per a la senyora a la qual havia deixat els meus diners i una procura per al capità portuguès, així com ell desitjava.

Vaig escriure a la vídua del capità anglès una relació completa de totes les meves aventures: el meu esclavatge, fugida i com havia trobat el capità portuguès en mar, la humanitat del seu capteniment i la condició en la qual ara em trobava, amb totes les altres instruccions necessàries per al meu proveïment. I quan aquest honrat capità anà a Lisboa, trobà la manera, mitjançant algun dels comerciants anglesos d’allí, de trametre no solament l’ordre, sinó un relat complet de la meva història a un comerciant de Londres, que la féu saber eficaçment a ella, i aleshores ella no solament lliurà els diners, sinó que de la seva pròpia butxaca trameté al capità portuguès un bellíssim present per la seva humanitat i caritat envers mi.

El comerciant de Londres, invertint aqueixes cent lliures en mercaderies angleses, tal com el capità havia demanat, les hi trameté directament a ell, a Lisboa, i ell m’ho portà tot sense dany al Brasil: entre elles, sense que jo me n’hagués captingut (essent massa jove en el meu ram per a pensar-hi) havia tingut cura que hi hagués tota mena d’estris, d’eines de ferro i d’utensilis per a la meva plantació i que em foren d’un gran servei.

Quan aqueix carregament arribà, vaig pensar que la meva fortuna era cosa feta, de tan sorprès d’aquella joia; i mon bon administrador, el capità, havia esmerçat les cinc lliures que la meva amiga li havia tramès com a present per a ell, en comprar i portar-me un servent, llogat per sis anys, i en cap manera no volgué acceptar res, sinó una mica de tabac que jo li vaig fer agafar per força, essent de la meva collita.

I això no fou pas tot, sinó que essent totes les meves mercaderies d’obra anglesa, com teles, estofes, franel·les i coses particularment valuoses i desitjables en el país, vaig trobar manera de vendre-les amb un gran avantatge, de manera que podia dir que havia fet més que quadruplicar el valor del meu primer carregament, i ara havia passat infinitament al davant del meu pobre veí: vull dir en l’avenç de la meva plantació, perquè la primera cosa que vaig fer, aleshores, fou comprar-me un esclau negre i també un servent europeu, és a dir, un altre a més del que el capità m’havia portat de Lisboa.

Però com s’esdevé tot sovint que l’abús de la prosperitat sigui precisament el mitjà de la nostra adversitat més gran, així va passar-me a mi. Vaig continuar l’any següent amb gran èxit en la meva plantació. Vaig collir cinquanta grans rotllos de tabac en la meva terra, a més d’aquell que jo havia esmerçat en barates amb els meus veïns per al meu manteniment, i aquests cinquanta rotllos, pesant cadascun unes cent lliures, foren ben curats i posats de banda, esperant el retorn de la flota de Lisboa. I ara, creixent en els afers i en la riquesa, el meu cap començà d’omplir-se de projectes i d’empreses més enllà del meu abast, dels que són, talment, ruïna no pas rara dels millors caps en l’especulació.

Si hagués continuat dins l’estament en el qual em trobava ara, no m’hauria pas mancat lleure, perquè m’esdevinguessin encara totes les coses felices per les quals el meu pare tan seriosament recomanava una vida tranquil·la i retirada, i de les quals havia descrit, tan assenyadament, com a plena una mitjana posició en la vida. Però ben altres eren les coses que m’esperaven, i jo havia d’ésser encara l’agent obstinat de totes les meves desgràcies, i especialment augmentar la meva culpa i duplicar les reflexions sobre mi mateix que en mes futures calamitats tindria prou vagar de fer-me. Tots aquests daltabaixos foren causats per la meva palesa, obstinada adherència a la desassenyada inclinació de córrer món i a la complaença d’aquesta inclinació contra el més clar judici de cercar el meu bé en un just i senzill assoliment d’aquelles esperances, i aquelles mesures de vida que la Naturalesa i la Providència concordaven a oferir-me, i complir el meu deure.

Talment com una vegada havia obrat d’aquesta manera en fugir de casa dels meus pares, així ara no em podia acontentar, sinó que calia que partís i deixés córrer la meva feliç perspectiva d’esdevenir un home ric i prosperós en la meva nova plantació; i així vaig llançar-me de bell nou al més pregon abís de misèria humana en el qual hagi mai caigut un home, que sigui compatible, potser cal dir, amb la vida i la salut en aquest món.

Anem, doncs, pels graus escaients a les particularitats d’aquest indret de la meva història. Podeu suposar que havent ara viscut gairebé quatre anys al Brasil, i començant de prosperar i enriquir-me beníssim en la meva plantació, no solament havia après el llenguatge, sinó que havia fet coneixença i amistat amb els meus companys plantadors, així com amb els comerciants de Sant Salvador, que era el nostre port, i que, en els meus enraonaments amb ells, els havia tot sovint fet relació dels meus dos viatges a la costa de Guinea, de la manera de comerciar amb els negres que hi vivien, i de com era fàcil de comprar a la costa, mitjançant bagatel·les com són grans de rosari, joguines, ganivets, estisores, destrals, vidres i coses per l’estil, no solament or en pols, granes de Guinea, ivori, etc., sinó negres, en gran nombre, per al servei del Brasil.

Ells escoltaven, sempre amb molta d’atenció, els meus enraonaments sobre aquells temes, però especialment en aquella part que es referia a la compra de negres, que en aquell temps no solament era un comerç per avançat, sinó que, així com era, mai no havia estat emprès sinó amb l’«asiento», o permís dels reis d’Espanya i Portugal que en tenien el públic monopoli, així és que pocs negres eren comprats, i aquests excessivament cars.

S’esdevingué que havent jo estat en companyia d’alguns comerciants i plantadors de la meva coneixença, i havent parlat d’aquestes coses molt seriosament, tres d’ells vingueren a veure’m al següent matí, i em digueren que havien cavil·lat qui-sap-lo allò que amb ells havia enraonat anit passada i que venien a fer-me una proposició secreta. I després de recomanar-me la secretesa, em digueren que tenien el pensament d’armar un vaixell per anar a Guinea; que ells tenien plantacions igual que jo i que de cap cosa no passaven tanta de fretura com era de servents i com que aquest no era un comerç que hom pogués fer durador, perquè ells no podrien pas vendre públicament els negres quan fossin arribats, desitjaven de no fer sinó un viatge, i dur els negres amagadament a la costa i distribuir-los entre llurs plantacions; i, en una paraula, la qüestió era si jo volia anar a llur sobrecàrrec al vaixell, per a dirigir la part mercantívola a la costa de Guinea. I ells m’oferien que jo tindria una part de negres igual a la d’ells, sense portar cap quota a l’expedició.

Aquesta era una bella proposició, cal confessar-ho, només que hagués estat feta a qualsevol que no hagués tingut un establiment i plantació propis a vetllar, i en franca via d’arribar a ésser de molta de consideració, i amb un bell proveïment de tot. Però, per a mi, que estava així compromès i establert, i no havia de fer sinó continuar —així com havia començat per tres o quatre anys més, i per venir les altres cent lliures d’Anglaterra, i que en aquell temps i amb aquella petita addició difícilment podia representar menys de tres o quatre mil lliures esterlines—, per a mi pensar en un semblant viatge era la cosa més desballestada de la qual cap home en semblants circumstàncies no pogués fer-se culpable.

Però jo que era nat per a ésser el meu propi destructor, no vaig poder resistir l’oferiment gens més ni gaire més del que havia resistit els meus primers desigs de córrer món un cop vaig haver deixat de banda el bon consell del meu pare. Per acabar, vaig dir-los que hi aniria de tot cor, si ells volien obligar-se a vetllar per la meva plantació durant la meva absència, i disposar-ne així com jo digués, si em succeïa alguna desgràcia. Això es comprometeren de fer, i s’hi lligaren amb escriptures o contractes: i jo vaig fer testament formal, disposant de la meva plantació i enginys, en cas de mort, fent el capità del vaixell que m’havia salvat la vida, com he contat, nom hereu universal, però amb l’obligació de disposar de mos béns, així com jo disposava en el meu testament: l’una meitat del producte era per a ell i l’altra seria embarcada cap a Anglaterra. En un mot, vaig tenir tot el compte possible a preservar els meus enginys i a mantenir la meva plantació. Hagués esmerçat la meitat d’aquella prudència a mirar pel meu propi interès, i judicar quina cosa em calia de fer i quina cosa em calia de bandejar, mai, certament, no m’hauria allunyat d’una empresa tan pròspera, abandonant totes les probables eixides d’una ocasió de benestança, i decidint-me a un viatge mariner, acompanyat de tots els seus comuns atzars, deixant de part les raons que jo tenia per a esperar malaventures meves especials.

Però em sentia empès i obeïa orbament els dictats de la meva fantasia més aviat que no el meu seny. I, per tant, essent armat el vaixell i el carregament proveït, i totes les coses fetes així, com s’havia convingut amb els meus socis d’aquell viatge, vaig anar a bord l’1 de setembre de 1659, essent el mateix dia, al cap de vuit anys, que aquell en el qual vaig departir-me del meu pare i mare a Hull, a fer el rebel envers llur autoritat i el bajà envers mon interès.

El nostre vaixell era d’unes cent-vint tones: portava sis canons i catorze homes, a més del patró, el gat-de-mar, i jo. No dúiem pas a bord un gran carregament si no era d’aquelles bagatel·les escaients per al nostre comerç amb els negres, com són grans de rosari, peces de vidre, petxines, i quincalla qualsevol, sobretot mirallets, ganivets, estisores, destrals i coses per l’estil.

El mateix dia que vaig pujar a bord vam fer-nos a la vela, adreçant-nos al nord, al llarg de la nostra costa amb el propòsit de girar cap a la costa d’Àfrica quan seríem cap als deu o dotze graus de latitud septentrional que, pel que sembla, era llur manera de fer el trajecte en aquells dies. Vam tenir un temps del millor, si no és que era excessivament calent, mentre vam anar costejant, fins arribar a l’altura del cap de Sao Agostinho, on, prenent el llarg, vam perdre la terra d’albir i tiràrem com qui va a l’illa Ferran de Noronha, però navegant al nord-est quart nord deixàrem aquelles illes a l’est. En aqueixa tirada, vam passar l’Equador al cap d’uns dotze dies, i ens trobàvem, segons la nostra darrera observació, als 7° 22’ de latitud septentrional, quan un violent tornado o huracà va desorientar-nos del tot. Va començar pel sud-est, girà si fa no fa a nord-est i finalment es fixà a sud-est, i en aquesta direcció bufà d’una manera tan paorosa, que per dotze dies seguits no vam poder fer altra cosa sinó anar a la deriva, corrent al seu davant, que ens menés allà on l’adrecessin el fat i la fúria dels vents. I per espai d’aquests dotze dies, poc he de dir que cada dia esperava d’ésser engolit, ni, talment, ningú del vaixell no esperava de salvar la vida.

En aqueixa malaventura, i a més de l’esglai de la maltempsada, un dels nostres mariners va morir de febres, i un mariner i el gat-de-mar van ésser escombrats per una onada. Cap al dotzè dia, apaivagant-se una mica el temps, el patró va prendre l’altura tan bé com va poder, i va trobar que érem cap als 11° de latitud septentrional, però amb una diferència de 22° de longitud oest del cap de Sao Agostinho; i així va veure que havíem tirat cap a la costa de la Guiana, o part septentrional del Brasil, més enllà del riu Amazones, cap a l’indret del riu Orinoco, anomenat comunament el Gran Riu, i començà de consultar-me quina ruta calia que prengués, perquè el vaixell feia aigua en diversos indrets i era tot desemparat; i ell era de parer de tornar-se’n de dret a la costa del Brasil.

Jo n’era positivament contrari i, examinant amb ell els mapes de les costes d’Amèrica, concloguérem que no hi havia terra habitada on poder-se aixoplugar fins que entréssim en el cercle de les illes Caribes; i resolguérem, doncs, de fer vela cap a la Barbada, la qual cosa esperàvem de fer fàcilment, tot servant l’alta mar per a evitar l’entrada del golf de Mèxic, en uns quinze dies de vela, mentre que no podíem en cap manera fer el nostre viatge a la costa d’Àfrica sense algun ajut tant per al nostre vaixell com per a nosaltres.

Amb aquest propòsit canviàrem la nostra ruta i governàrem cap al nord-oest quart oest, per arribar a algunes de les nostres illes angleses, on jo esperava de trobar assistència. Però el nostre viatge era altrament destinat; perquè, essent a l’altitud de 12° 18’, una segona tempesta ens vingué al damunt i ens arrossegà amb la mateixa impetuositat cap a occident, i ens tirà tan enfora de les rutes de tot comerç humà que, mal haguéssim salvat totes les nostres vides dels perills de la mar, hauríem romàs en força més perill d’ésser devorats per salvatges que no pas de mai tornar a la nostra contrada.

En aqueixa dissort, bufant encara el vent amb molta violència, un dels nostres homes, d’hora en el matí, va cridar: —Terra! I tantost érem eixits de la cabina a guaitar, amb l’esperança de reconèixer a quins indrets de món ens trobàvem, el vaixell topà contra un banc d’arena i, en un instant, essent-ne així aturada la marxa, la mar s’abraonà damunt ell de manera que tots ens temérem que ens pertocava de morir tot seguit, i ens refugiàrem vers l’alcàsser de popa contra l’escuma i els esquitxos de la mar.

No és pas fàcil per a algú que no hagi estat en semblant condició de descriure o de concebre la consternació dels mariners en avinenteses com aquella. No sabíem gota on érem, o a quina terra érem adreçats, si era illa o bé el continent, si era habitada o bé deserta, i com que l’afollament del vent encara era gran, per bé que prou menor que no a la primeria, no podíem pas arribar a esperar que per molts de minuts el vaixell se sostingués sense fer-se miques, a menys que els vents, per una mena de miracle, no dessin sobtadament un tomb.

En una paraula, ens miràvem els uns als altres, tot esperant la mort a cada moment, i cada home feia com li convenia per a ajustar-se per a l’altre món, perquè poca cosa o no cap teníem a fer en aquest. L’únic consol que teníem, aquell i cap més, era que, contràriament als nostres averanys, el vaixell no es trossejava encara i que el patró digué que el vent començava d’apaivagar-se.

Aleshores, però, per bé que penséssim que el vent minvava una mica, havent el vaixell topat així contra el banc d’arena, i essent-hi massa encallat, per esperar que se’n deseixís, ens trobàvem, talment, en una terrible condició, i no teníem altra cosa a pensar sinó salvar les nostres vides tan bé com podríem. Havíem tingut una llanxa a la nostra popa abans de la tempesta, però de primer s’havia desfonat a força de topar amb el timó, i després, havent romput les amarres, havia estat capbussada i amollada a la deriva: no en quedava, doncs, esperança. Teníem una altra llanxa a bord, però, com podríem fer-li escometre la mar era cosa dubtosa. Tanmateix, però, poc hi havia lleure per a debatre, perquè a cada minut ens semblava que el vaixell es feia miques, i algú ja ens digué que era badat.

Essent en aquest trontoll, el pilot del nostre vaixell aferrà la llanxa, i amb l’ajut de la resta dels nostres homes, va tirar-la per damunt el costat del vaixell, i ficant-nos-hi tots, l’amollàrem, lliurant-nos, dotze érem, a la mercè de Déu i a l’aspra mar, perquè baldament la tempesta s’hagués apaivagat qui-sap-lo, encara la mar s’alçava espantosament alta contra la platja, i bé podia ésser anomenada «den wild zee», com anomenen els holandesos la mar tempestejada.

I ja el nostre cas era, talment, de bròfec posat, perquè tots vèiem planament que la mar torrejava en tanta de manera que la llanxa no podia durar, i que tots ens ofegaríem de totes passades. Vela no podíem fer-ne perquè no en teníem, i, mal n’haguéssim tinguda, no ens hauria servit de res, així és que tots maldàvem amb el rem cap a la terra, encara que amb el cor prou feixuc, com homes que van a llur execució, perquè tots sabíem que quan la llanxa arribés més a prop de la costa seria rompuda en mil peces per l’embranzida de la mar. Lliuràrem, tanmateix, les nostres ànimes a Déu de la més greu manera, i empenyent-nos el vent cap a la costa, acuitàrem la nostra destrucció amb les nostres mans, remant tan bé com poguérem cap a terra.

Quina cosa fos la costa —si era roca o arena, soma o espadada—, no ho sabíem pas i l’única esperança que racionalment podia permetre’ns la més petita ombra de possibilitat era que arribéssim a ensopegar-nos en alguna badia o golf, o la boca d’algun riu, on per atzar sobirà poguéssim fer entrar el nostre bot, o aixoplugar-nos al costat contrari del vent i fins i tot trobar la calma. Però res d’això no es mostrava, sinó que quant més i més ens acostàvem a la costa, la terra semblava encara més esgarrifosa que no la mar.

Després que vam haver remat, o, millor, anat a la deriva, per espai d’una llegua i mitja, a nostre juí, una onada enfurida, muntanyejant, vingué, rodoladissa, a la nostra popa, i clarament ens anuncià el cop de gràcia. Per a dir-ho d’un cop, ens escometé amb tanta de fúria, que trabucà el bot immediatament, i separant-nos els uns dels altres i tots plegats del bot, amb prou feines ens deixà temps de dir —Déu meu!—, perquè tots fórem engolits en un instant.

Res no podria descriure la confusió de pensament en la qual vaig caure en anar a fons, perquè encara que jo nedava molt bé, no podia alliberar-me de les ones per a reprendre l’alè, fins que una onada, portant-me, o més ben dit, arrossegant-me qui-sap-lo enllà cap a la costa, i exhaurint-se, reculà, i em deixà damunt la terra gairebé eixuta, però mig mort, de l’aigua que havia engorjat. Vaig tenir prou presència d’esperit, com també alè al cos, veient-me més a prop de la terra ferma que no esperava, per aixecar-me i intentar de fer via cap a terra, tan de pressa com podria, abans que una altra onada no vingués i se m’emportés de bell nou. Però no vaig trigar a adonar-me que era impossible d’evitar-ho, perquè vaig veure la mar que em venia al darrera com una gran muntanya, i tan irada com un enemic, amb el qual jo no tenia pas manera ni força per a combatre. El que em pertocava era de contenir el meu alè, i aixecar-me damunt l’aigua si podia, i així, nedant, preservar la meva respiració i vogar cap a la costa, si era possible. Temia ara, sobretot, que la mar, de la mateixa manera que em portaria un bell tros més cap a la costa, en reculés cap enfora.

L’onada que després vingué damunt meu em colgà tot seguit a uns vint o trenta peus dins el seu embalum, i vaig poder-me sentir traginat amb poderosa força i llestesa cap a la costa per un bell tret, però vaig contenir-me l’alè i aplegava totes les meves forces per a nedar cap endavant. Estava a punt d’esclatar de tant contenir-me l’alè quan, tot sentint-me empès cap amunt, amb immediata alleujança, vaig veure un cap i mans disparats damunt la superfície de l’aigua, i encara que no va durar ni dos segons el temps de mantenir-m’hi, va ésser un gran esplai, i va donar-me alè i nou coratge. Altra vegada vaig romandre cobert d’aigua una bella estona, però no pas tant de temps que no ho pogués comportar, i sentint que l’aigua s’era exhaurida i començava el seu retorn, vaig tirar cap endavant, contra el nou avanç de les onades, i altra vegada vaig tocar terra amb els peus. Vaig aturar-me uns quants moments per a refer-me l’alè i per a esperar que l’aigua fos escorreguda; i aleshores, prenent embranzida, vaig córrer amb tota la força que tenia, més endins de la costa. Però tampoc això no m’alliberà de la fúria de la mar, que altre cop vingué xarbotant al meu darrera i dos cops més vaig ésser alçat per les onades i tirat endavant com abans, essent la costa tota planera.

L’últim d’aquest dos cops va estar a punt d’ésser-me fatal, perquè havent-se’m emportat la mar així com les altres vegades, em desembarcà, o millor dit, m’esclafà contra una peça de roca, i això amb tant de fúria, que em deixà sense sentits, i, talment, indefens pel que feia a la meva salvació, perquè havent estat la topada contra el costat del pit, em llevà, com si diguéssim, la respiració del cos, i si hagués tornat tot seguit, jo hauria mort a l’aigua, negat; però vaig retornar-me una mica abans de la nova empenta de les onades, i veient que un altra volta em colgava l’aigua, vaig determinar d’aferrar-me fort a un tros de la roca, i contenir així l’alè, si era possible, fins que l’onada reculés. Com que les onades no eren pas tan altes com a la primeria, essent prop de terra, vaig contenir l’alè fins que l’onada es va haver apaivagat, i aleshores vaig pegar una altra correguda, la qual em va portar tan a prop de la ribera, que l’onada següent, per bé que se m’encavallés, no va engolir-me fins a portar-me terra enllà, i a l’altra correguda que vaig fer, vaig arribar a la terra ferma, on, amb gran consol meu, vaig enfilar-me als penyals de la costa i vaig seure damunt l’herba, lliure de perill i del tot enfora de l’abast de l’aigua.

Ja era, doncs, en ferm indret, i en seguretat, i vaig començar de mirar en l’aire i de regraciar Déu per ço com la meva vida havia estat salvada en un atzar que, pocs minuts abans, amb prou feines deixava cap marge a l’esperança. Crec que és impossible d’expressar al viu els èxtasis i transports de l’esperit quan hom s’allibera, com podria dir, de la mateixa tomba; i no m’admiro ara d’aquell costum: que quan un malfactor està amb el dogal al coll, ja lligat i a punt que el despatxin, i li porten l’indult, no m’admiro, dic, que li atansin ensems un cirurgià, que li doni una sagnia en aquell mateix moment que li ho conten, per tal que la sorpresa no pugui llevar-li l’esperit del cor i abatre’l «perquè joies, com dols, vinguts de sobte, abans que tot, astoren».

Vaig donar un tomb per la costa, alçant les mans, i tot el meu ésser, diria, tot jo embolcallat en la contemplació de mon alliberament, fent mil gestos i moviments que no puc descriure, pensant en tots els meus companyons que s’havien negat, i que no hagués hagut de salvar-se cap altra criatura de Déu sinó jo; i el que és ells mai més no els vaig veure després, ni senyal, si no és tres de llurs capells, un casquet i dues sabates despariades.

Vaig adreçar els ulls al vaixell encallat, essent tan forts els rompents i l’escuma de la mar que amb penes i treballs podia veure’l, tan lluny era, i vaig considerar —o Senyor, com ha estat possible que hagi arribat a la costa?

Després que vaig haver donat solaç a mon esperit amb la part reconfortadora de la meva condició, vaig començar de mirar al meu voltant, a veure en quina mena d’indret em trobava, i què cosa havia de fer després, i aviat vaig sentir que minvava el meu reconfort, i que, breument, el meu alliberament havia estat cruel, perquè jo estava xop, sense muda de robes, ni cap cosa per a menjar o beure que m’enfortís, ni veia davant meu altres possibilitats que morir-me de fam o ésser devorat de bèsties feres. I el que particularment m’afligia era de no tenir cap arma per a caçar i matar qualsevol animal per al meu manteniment, o per a defensar-me contra qualsevol altre animal que pogués desitjar d’occir-me per al seu: en una paraula, no tenia res, si no era un ganivet, una pipa i una mica de tabac en una capseta. Aqueixos eren tots els meus proveïments, i això em donà tan terribles agonies d’esperit, que per una estona vaig córrer d’ací i d’allà com un boig. Començant d’enfosquir-se la nit, vaig posar-me a pensar, amb cor feixuc, quina seria la meva astrugança si hi havia cap bèstia rapissera en aquella contrada, per ço com de nit sempre fan llurs eixides en cerca de presa.

L’únic remei que s’oferí a mos pensaments, en aquella avinentesa, fou d’enfilar-me a un arbre espès i esponerós com un avet, però espinós, que no era pas gaire lluny de mi, on m’estatjaria per tota la nit, per a considerar al dia següent de quina mort em calia morir, perquè per ara i tant no veia possibilitat de viure. Vaig caminar prop d’un quart de milla, costa endins, per a veure si podia trobar gens d’aigua dolça per beure, i vaig trobar-ne, amb gran joia, i havent begut i havent posat una mica de tabac a la boca per prevenir la fam, vaig anar cap a l’arbre i, enfilant-m’hi, vaig mirar d’endegar-me de manera que si m’adormia no pogués caure; i havent-me tallat una curta branca com un garrot, per a la meva defensa, vaig prendre possessió de l’estatge, i, sobrerament fatigat com era, vaig aclucar els ulls aviat i vaig dormir tan confortablement com, a mon juí, pocs no haurien fet en la meva condició; i vaig trobar-me’n més renovellat del que em penso que mai no m’hagués sentit després d’una nit de repòs.

En despertar-me, era ple dia, amb el temps clar i la tempesta apaivagada, de manera que el mar no s’irava ni s’inflava com abans; però la cosa que més em sorprengué fou que el vaixell, amb la marea, s’havia llevat de nit, de l’arena on jeia, i havia anat a la deriva gairebé fins a la roca, ja esmentada, on vaig ésser tan malmenat en precipitar-me contra ella. Estant el vaixell a cosa d’una milla de la platja on jo era, i semblant que encara es tenia, vaig desitjar d’anar a bord, per haver almenys algunes coses necessàries per al meu servei.

En davallar de mon estatge arbrenc, vaig mirar de bell nou a mon voltant, i la primera cosa que vaig trobar fou la llanxa, que jeia com si el vent i la mar l’haguessin disparada enlaire cap a la terra, a unes dues milles a la meva dreta. Vaig anar tan enllà com era possible per la platja, a fi d’atènyer-la, però vaig trobar un braç de mar o entrada d’aigua entre jo i la llanxa, d’una milla d’amplària; aquella vegada vaig tornar enrera, perquè tenia més taleia d’arribar al vaixell, on esperava de trobar quelcom per a la meva immediata subsistència.

Una mica després de migdia vaig veure el mar molt tranquil, i la marea tan baixa que em permetria d’anar fins a un quart de milla del vaixell. I vaig trobar en semblant avinentesa un altre renovellament de mon dol, perquè era ben clar que si haguéssim romàs al vaixell tots ens hauríem salvat, és a dir, que hauríem arribat sense dany a la platja, i no m’hauria escaigut la misèria de restar enterament destituït de tot reconfort i companyia, així com aleshores em trobava. Això arrencà de bell nou llàgrimes als meus ulls, però com que el plor no m’era de gaire ajut, vaig determinar, si era possible, d’arribar al vaixell; així, doncs, vaig despullar-me perquè el temps era calentíssim, i vaig entrar a l’aigua. Però un cop davant el vaixell, se m’acarava la major dificultat, que era de veure com arribaria a bord; perquè com el vaixell encallat s’enlairava molt per damunt de l’aigua, no hi havia res al meu abast per agafar-m’hi. Dues vegades vaig nedar al seu voltant, i la segona vegada vaig destriar-hi un trosset de corda que m’estranyà no haver vist tot d’una, penjant de les cadenes de proa, tan baix que, baldament amb gran dificultat, vaig agafar-lo, i muntant amb l’ajut de la corda vaig enfilar-me al castell de proa. Allí vaig veure que el vaixell feia aigües, i en tenia un panxó a la cala, però que jeia tan decantat damunt un banc d’arena dura, o millor terra, que la seva popa era enlairada damunt el banc, i la proa tan baixa que era gairebé a flor d’aigua. Així, doncs, tot l’arrera era lliure, i tot el que hi havia en aquell indret era sec; perquè podeu estar segurs que la meva primera tasca fou de cercar i veure quines coses eren fetes malbé i quines intactes. I primer de tot vaig trobar que totes les provisions del vaixell eren seques i no pas envaïdes de l’aigua; i trobant-me prou ben disposat a menjar, vaig arribar-me al panyol del pa, i vaig omplir-me les butxaques de bescuit, i el menjava tot curant d’altres coses, perquè no tenia temps a perdre. També vaig trobar una mica de rom a la cabina gran, i en vaig prendre una gran glopada, que verament em calia, per encoratjar-me, vist el que m’esperava. Ja altra cosa no em mancava sinó una llanxa per proveir-me de moltes de coses que preveia que em serien de gran necessitat.

Era endebades romandre-hi més temps, i desitjar el que no es podia aconseguir; i aquella extremitat desvetllà mon enginy. A bord hi teníem vergues de reserva, i dues o tres perxasses de fusta i un o dos màstils de cofa, de recanvi; vaig resoldre de posar-m’hi a treballar, llançant per la borda totes les peces manejables per llur pes, lligant cada una d’elles amb una corda perquè no poguessin anar a la deriva. Un cop això enllestit, vaig davallar pel costat del vaixell, i estirant-les cap a mi vaig lligar-ne quatre tan fort com vaig poder per l’un i l’altre cap, en forma de raig, i encreuant-ne al damunt dues o tres curtes peces de tauló, vaig veure que podia bellugar-me molt bé en aquell rai, però que no era capaç de dur cap gran càrrega, perquè les peces eren massa lleugeres. Així, doncs, vaig tornar a la tasca, i amb la serra del fuster vaig partir en tres la llargada d’un màstil de cofa de recanvi, i vaig afegir-lo al meu rai, amb una pila de feineig i de pena; però l’esperança de proveir-me d’allò que em calia va encoratjar-me a anar més enllà del que hauria sabut en altra avinentesa.

El meu rai era ja prou fort per traginar qualsevol pes raonable. La meva següent preocupació va ésser amb què el carregaria, i com preservaria de la ressaga del mar el que hi posés damunt. Però no vaig pas esmerçar molt de temps en aquesta consideració. De primer vaig posar-hi tots els taulons o fustes que vaig poder haver, i, ben estudiat el que més em calia, prenguí per començar tres baguls de mariners, que havia espanyat i buidat, i que vaig davallar fins a mon rai. El primer vaig omplir-lo de queviures, això és, pa, arròs, tres formatges holandesos, cinc peces de vianda assecada de cabra (de la qual ens nodríem molt), i una petita resta de blat europeu deixat de banda per algunes gallines que havíem embarcat amb nosaltres; però les gallines eren mortes. Hi havia hagut una mica d’ordi i de forment barrejats, però amb greu decepció vaig veure després que les rates s’ho havien menjat o fet malbé tot. Pel que feia a licors, vaig trobar manta caixa d’ampolles pertanyents al nostre patró, on hi havia algunes aigües cordials i, tot plegat, cinc o sis galons d’arac. Aquestes vaig desar-les separadament, perquè ni calia posar-les al cofre, ni hi havia espai. Mentre això feia, vaig veure que la marea començava de pujar, encara que molt encalmada, i m’escaigué la mortificació de veure el meu gec, camisa i armilla, que havia deixat a la platja damunt l’arena, nedant mar endins; pel que fa a les meves calces, que eren només de tela i obertes al genoll, no me les havia pas llevades per a nedar fins a bord, com tampoc les mitges. Allò, tanmateix, m’obligà en recerca de roba, i vaig trobar-ne bastant, però no vaig prendre’n més de la que em calia per servir-me’n de moment, perquè hi havia altres coses en les quals havia posat majorment els ulls, com eren, sobretot, eines per a treballar en terra; i fou després de llarga recerca que vaig trobar el cofre del fuster, que fou per a mi utilíssima captura, i de molt més preu, aleshores, que no hauria estat un vaixell carregat d’or. Vaig davallar-lo a mon rai tot sencer, sense perdre temps a mirar dins, perquè sabia en general les coses que contenia.

En acabat, la meva sol·licitud s’adreçà a algunes municions i armes. Hi havia dues escopetes de caça molt bones a la gran cabina, i dues pistoles; comencí per reservar-les, amb algunes ampolles de pólvora, i un saquet de plom i dues velles espases rovellades. Sabia que hi havia tres barrils de pólvora al vaixell, però no pas on els havia desats l’artiller; després de molt de cercar, tanmateix, vaig trobar-los: dos d’ells eren secs i bons, el darrer s’havia amarat. Aquells dos vaig portar-los al meu rai amb les armes; i ja em vaig creure prou ben noliejat, i comencí de pensar com podria fer-me a la platja amb tot allò, no tenint vela, rem, ni timó, i podent la menor barretada de vent capbussar tota la meva embarcació.

Tres coses m’encoratjaven: primer una mar llisa i tranquil·la; segon, la marea alçant-se i fent via a la costa: tercer, que la mica de vent que feia m’empenyia cap a terra. Així és que havent trobat dos o tres rems trencats que pertanyien a la llanxa i, a més de les eines que eren dins el cofre, dues serres, una destral i un martell, amb aquest carregament vaig fer-me a la mar. Per espai d’una milla, si fa o no fa, mon rai caminà molt bé: només que em duia una mica lluny del lloc on havia desembarcat abans, per la qual cosa vaig reparar que hi devia haver en aquell indret algun corrent d’aigua, i per tant, vaig esperar de descobrir alguna cala o riu, que em pogués servir de port per anar a terra amb mon carregament.

I així com imaginava, així fou. Aparegué davant meu una petita entrada de la terra, i vaig trobar un fort corrent de la marea que s’hi llançava; de manera que vaig guiar mon rai, tan bé com podia mantenir-lo, pel mig del corrent. Però llavors vaig estar a punt de sofrir un segon naufragi que, si s’hagués esdevingut, hauria del tot exhaurit mon coratge; perquè, no coneixent jo gota la costa, mon rai, per un extrem, tocà en un banc d’arena, i no encallant-se per l’altre, per poc tota la meva càrrega no llisca envers l’extrem que surava, caient així a l’aigua. Vaig fer tots els possibles, deturant els baguls amb l’esquena, per mantenir-los en llur indret, però no vaig poder empènyer enfora el rai amb tota la meva força, ni bellugar-me de la meva positura, sinó que, apuntalant les caixes amb tota la meva força, vaig estar-me així prop d’una hora; llavors la pujada de l’aigua em deixà una mica més anivellat i una mica després, alçant-se l’aigua encara, mon rai tornà a surar, i vaig empènyer-lo enfora, pel canal, amb els rems que tenia, i, tirant cap amunt, vaig trobar-me a l’últim dins la boca d’un rierol, amb terra a banda i banda, i un fort corrent o marea que muntava. Vaig mirar les dues bandes, cercant un lloc escaient per abordar, per ço mon no volia ésser menat gaire amunt del riu, esperant que en el seu temps veuria algun vaixell a mar, i resolent per això d’establir-me tan a la vora de la costa com pogués.

Finalment vaig sotjar una petita cala a la ribera dreta del rierol, on amb greu pena i dificultat vaig guiar mon rai, i a la fi vaig conduir-lo tan a la vora que, tocant fons amb el meu rem, hauria pogut empènyer directament, però altra vegada hauria estat a punt que s’enfonsés tot mon carregament a mar; perquè essent aquella ribera molt pendent —és a dir, espadada— no hi havia indret per desembarcar sense que l’extrem de mon rai, si anava a la ribera, s’enfilés tant, i s’abaixés tant l’altre, com abans, cosa que feia perillar de bell nou mon carregament. Tot el que podia fer era d’esperar fins que la marea arribés al cim, servant el rai amb el meu rem, com si fos un àncora, ben arran de la ribera, vora una peça plena de terra, que jo esperava que l’aigua arribaria a inundar; i així ho féu. Tan aviat com vaig trobar aigua a bastament —perquè mon rai calava vora un peu d’aigua—, vaig empènyer-lo cap aquella peça plana de terra, on vaig fixar-lo o amarrar-lo, clavant els meus dos rems trencats en terra, l’un a una banda i vora d’un extrem, i l’altre a l’altra banda i vora l’altre extrem; i així vaig estar-me fins que l’aigua minvà, deixant el meu rai i tot el meu carregament en la platja, sense dany.

La meva tasca següent fou de veure l’encontrada, i cercar un lloc escaient per al meu habitatge i per desar mos béns, assegurant-los de qualsevol possible contingència. No sabia pas on era, si en el continent o en una illa, si en terra habitada o deserta, si hi havia perill o no de bèsties salvatgines. Un turó, no més lluny d’una milla d’on jo era, s’alçava molt espadat i a bella alçada, i semblava dominar-ne d’altres que s’estenien com una serra cap al Nord. Vaig prendre una escopeta i una pistola i una ampolla de pólvora, i armat d’aquesta manera vaig començar el viatge per a explorar el turó fins al cim; i quan amb grans treballs i dificultats vaig haver-lo assolit, vaig veure, amb gran aflicció, quin era mon fat, és a dir, que em trobava en una illa, voltat a tot arreu de mar, sense albir de terra, llevat d’algunes roques que s’esqueien molt enfora, i dues illetes, més petites que aqueixa, que s’esqueien a unes tres llegües a l’oest.

Vaig veure també que l’illa era inculta, i pel que mos ulls em feien creure, inhabitada, llevat de les bèsties salvatges, de les quals, però, no en veia cap. Però vaig llucar abundor d’ocells, encara que no coneixent-ne les espècies; ni fins i tot en haver-los mort hauria pogut dir el que era bo per menjar i el que no. A mon retorn, vaig disparar a un gran ocell que vaig veure parat en un arbre, al marge d’un gran bosc. Crec que aquell fou el primer tret disparat allí d’ençà de la creació del món. Tot seguit que vaig haver disparat, de tots els indrets del bosc s’alçaren un nombre incomptable d’ocells de totes menes, amb confosos esgarips, i cridant cadascú en la seva nota usual; però ni un de sol no era de cap mena que jo conegués. Quant al que vaig matar, semblava una mena de falcó, per la semblança de la color i el bec, però no tenia més urpes que les corrents; la seva carn era carronya i no servia per res.

Acontentant-me amb aquest descobriment, vaig tornar a mon rai, posant-me a descarregar a la platja, cosa que m’ocupà la resta d’aquell dia. Però de mi mateix no sabia què fer-ne, vinguda la nit, ni on reposar; perquè em feia basarda de jeure a terra, no sabent si alguna fera em podia devorar, encara que, com després vaig veure, eren talment fóra de lloc semblants temences.

Però tanmateix vaig fer-me al voltant, tan bé com vaig poder, una barricada amb els baguls i el fustam que havia dut a la platja, bastint una mena de cabana per a allotjament d’aquella nit. Pel que feia a menjar, encara no sabia per quin camí proveir-me, llevat que havia vist un o dos animals com a llebres, eixint del bosc on vaig matar l’ocell.

Llavors se’m va anar acudint que podia encara treure moltes de coses del vaixell que em serien útils, i particularment alguns cordatges i veles i altres objectes bons de transportar; i vaig determinar-me de fer un altre viatge cap a dins del vaixell, si era possible; i com sabia que per força la primera tempesta que bufés l’esmicolaria, vaig decidir-me a deixar tota altra cosa de banda fins que hauria tret del vaixell tot allò que hom pogués. Llavors vaig tenir consell —és a dir, en mos pensaments— sobre si hi tornaria amb el rai; però això semblava impracticable. Així, doncs, vaig determinar d’anar-hi com abans, durant la marea baixa; i així vaig fer-ho, si no és que vaig despullar-me abans de sortir de la cabana, deixant-me només que una camisa virolada, uns calçotets de lli i unes sabates. Vaig anar a bord del vaixell com abans, i vaig preparar un segon rai; i havent tingut l’experiència del primer, ni el vaig fer tant feixuc ni el vaig carregar tant, però vaig emportar-me’n diverses coses que em serien de gran servei. Primerament, en el magatzem del fuster vaig trobar-hi dos o tres sacs plens de claus i puntes, una gran barrina, una dotzena o dues de destrals, i, sobretot, aquesta cosa utilíssima que en diem pedra d’esmolar. Tot això vaig retirar-ho aplegadament, amb diverses coses pertanyents a l’artiller, sobretot dos o tres alçaprems de ferro, i dos barrils de bales de fusell, set fusells i una altra escopeta, amb una mica més de pólvora, un gran sac ple de plom menut, i un gran rotlle de fulles de plom. Però aquest darrer era tan feixuc que no vaig poder hissar-lo perquè passés damunt el costat del vaixell.

Altrament d’aquestes coses, vaig prendre tota la roba de la marineria que vaig poder trobar, una vela de recanvi del màstil de cofa, una hamaca, i alguns paraments de llit; i amb això vaig carregar mon segon rai, emportant-m’ho tot a la costa sense dany, i amb gran satisfacció.

Tenia alguna aprensió, durant la meva absència de terra, que, si més no, les meves provisions fossin devorades a la platja; però en retornar no vaig veure senyal de cap visita; només un animal com un gat salvatge s’estava damunt un dels baguls i, quan vaig acostar-m’hi, va córrer un trosset, i ja no es mogué. Seia molt serè i despreocupat, i em mirava de fit a fit, com si tingués intenció de fer-se amb mi. Vaig encarar-li l’arma; però com que ell no sabia de què anava, restà perfectament indiferent, sense senyal de moure’s. Vaig llançar-li llavors un mos de bescuit, encara que, talment, no en vaig ésser gaire pròdig perquè la meva provisió no era gran. Tanmateix, vaig donar-li el mos, com dic, i ell s’hi atansà, el flairà, i el menjà, i semblava que, encisat, n’esperés encara; però vaig regraciar-lo, perquè més no li’n podia dar, així és que va allunyar-se.

Havent portat mon segon carregament a la platja, per bé que desitgés d’obrir els barrils de pólvora, i emportar-me-la de mica en mica —perquè eren massa feixucs, essent botes grans—, vaig posar-me a treballar per fer-me una tendeta amb la vela i algunes estaques que vaig tallar amb aquest pensament; i dins aquesta tenda vaig dur tot allò que sabia que farien malbé la pluja o el sol, i vaig amuntegar baguls i bótes buides fent cercle al volt de la tenda, per fortificar-la contra qualsevol atac d’home o bèstia.

Quan això vaig haver fet, vaig tapiar la porta per dins amb alguns taulons, i per fora amb una caixa buida, posada dreta, i estenent un dels llits a terra, deixant les meves pistoles al capçal i el fusell a mon abast, vaig colgar-me per primera vegada i vaig dormir ben tranquil·lament tota la nit, perquè estava molt fatigat i feixuc, havent dormit poc la nit abans i treballant molt asprament tot el dia, tant per replegar totes les coses del vaixell com per arribar a desembarcar.

Tenia ja el més magatzem de totes les coses mai acoblades, a mon juí, per a un sol home; però encara no n’era satisfet, perquè mentre el vaixell estigués dret en aquella positura, creia que em calia treure’n tot allò que pogués; així, doncs, cada dia, quan l’aigua era baixa, anava al vaixell i me’n duia una cosa o altra. Però, particularment, la tercera vegada, que hi vaig emportar-me’n tanta cosa de l’aparell com vaig poder, com també totes les cordes petites i fil de vela que vaig poder arreplegar, amb una peça de tela de reserva, que era per apedaçar les veles si calia, i el barril de pólvora mullada. En una paraula, vaig endur-me’n totes les veles, de la primera a la darrera, però em calgué tallar-les a peces per prendre’n d’un cop tant com podia; altrament ja no servirien com a veles, sinó com a tela només.

Però el que més va satisfer-me, encara, fou que, al capdavall, després que vaig haver fet cinc o sis viatges com aquests, i quan creia que ja no em calia esperar res del vaixell que valgués la pena d’ocupar-me’n, després d’això, dic, vaig trobar un gran barril de pa, i tres galants barrilets de rom o licors forts, i una caixa de sucre i un barril de bella farina. Això em sorprengué, perquè havia deixat d’esperar més provisions, llevat de les que l’aigua havia malmès. Vaig buidar aviat el barril d’aquell pa, embolicant-lo, part darrera part, en els trossos de vela que havia tallat; i, en una paraula, també vaig portar tot allò a la platja sense dany.

El dia següent vaig fer un altre viatge; i havent ja saquejat el vaixell de tot el que era traginable i bo de treure, vaig començar a haver-me-les amb els cables; i tallant el cable gran en peces que pogués manegar, vaig portar dos cables i un llivant a la platja, amb tota la ferramenta que vaig poder servir-me per fer un gran rai, vaig carregar-lo amb totes aquestes coses feixugues, i vaig partir. La meva sort, però, començà llavors d’abandonar-me, perquè el rai era tan feixuc i sobrerament carregat, que un cop vaig haver entrat a la caleta on havia desembarcat la resta de mos béns, no podent guiar-lo tan destrament com havia fet amb els altres, va capgirar-se, i em llançà, a mi i tot el meu carregament, a l’aigua. Per mi mateix no fou gran dany, perquè era vora la platja; però pel que fa al meu carregament, gran part en fou perduda, sobretot el ferro, que esperava que m’hauria estat de gran servei. Tanmateix, quan la marea s’hagué retirat, vaig portar a la platja la major part de les peces de cable i una mica de la ferramenta, encara que amb inaudit treball, perquè no vaig tenir més remei que capbussar-me a l’aigua, tasca que em fatigava en gran manera. Després d’això vaig anar cada dia al vaixell, llevant-ne el que podia replegar.

Tretze dies d’estada havia fet ja a la platja, i havia anat onze vegades al vaixell, i en aquest temps m’havia emportat tot el que un parell de mans podien creure’s capaces de transportar, encara que crec verament que si hagués durat el temps encalmat me n’hauria dut el vaixell sencer, peça darrera peça. Però quan em disposava a anar a bord per dotzena vegada, vaig reparar que el vent començava d’alçar-se. Tanmateix, en la marea baixa, vaig anar a bord, i encara que em creia d’haver regirat la cabina tan eficaçment que no hi podia ensopegar cap altra cosa, vaig descobrir, però, un armariet amb calaixos, en un dels quals vaig trobar dues o tres raors, unes estisores grans, i una desena o dotzena de bons ganivets i forquilles; en un altre, monedes per valor d’unes 36 lliures: hi havia monedes europees, algunes de brasileres, algunes peces de vuit, or i argent.

Vaig somriure dintre meu a l’esguard d’aquell diner. —Oh droga —vaig exclamar—. Per quina cosa ets bona? No vals la pena, per a mi, ni de decantar-me a collir-te; un d’aquests ganivets val tant com tot aquest munt. No hi ha manera que em serveixis; resta, doncs, on et trobes i vés a fons, com una cosa que no val la pena de salvar-li la vida—. Tanmateix, però, un cop repensat, el vaig prendre i embolicant-lo en un tros de tela vaig començar de pensar que faria un altre rai; però mentre l’estava ajustant, vaig veure el cel cobert, i el vent començà d’alçar-se, i en un quart d’hora bufava un vent d’allò més viu de terra estant. Se m’acudí tot seguit que era endebades de provar de fer un rai, venint el vent de terra, i que em calia partir avançant-me al començ de la marea: altrament, potser no hauria arribat en cap manera a la platja. Així, doncs, vaig baixar a l’aigua, i nedar a través del canal que hi havia entre el vaixell i les arenes, i això i tot em costà prou treball, en part per la feixuguesa de les coses que portava, i en part per la violència de l’aigua, per ço com el vent l’alçà molt de pressa, i abans que la marea fos verament alta, es desfermà la tempesta.

Però jo ja havia arribat a l’estatge de la meva tendeta, on em trobava prou segur amb tota la meva riquesa al voltant. Ventejà molt fort tota la nit; i al matí, quan vaig mirar enfora, vet aquí que el vaixell ja no hi era! Em colpí una mica, però vaig recobrar-me amb aquesta reflexió satisfactòria; això és, que no havia perdut temps ni minvat diligència per llevar-ne tot allò que podia ésser-me útil, i que, verament, poca cosa hi havia deixat que fos capaç d’emportar-me’n si hagués hagut més temps.

De llavors ençà no vaig pensar més en el vaixell, ni en res que li pertanyés, llevat de ço que pogués anar-ne a la deriva cap a la platja, com després feren diverses peces d’ell; però aquestes coses m’havien d’ésser de poc servei.

Mos pensaments s’esmerçaven del tot, llavors, a assolir seguretat contra salvatges, si n’apareixien, o bèsties salvatgines, si n’hi havia a l’illa; i tenia diversos acudits pel que feia al mètode d’aconseguir-ho i la mena d’estatge a bastir-me, que podia ésser una cova sota terra o una tenda damunt ella. I, per escurçar, vaig resoldre’m per l’una i l’altra, el sistema i descripció de les quals no serà desavinent de referir.

Vaig reparar aviat que el lloc on em trobava no era pas escaient per establir-m’hi, sobretot perquè era una terra baixa i amarada, essent prop de la mar, i creia que no fóra sana; i més encara perquè no hi havia aigua dolça a la vora; així, doncs, vaig determinar-me a trobar un indret més sa i convenient.

Vaig tenir en compte diversos caires de la meva situació per veure què em fóra bo. De primer, sanitat, i aigua dolça, com he dit adés. Segonament, abric contra l’escalfor del sol. Tercerament, seguretat contra criatures de presa, fossin homes o bèsties. Finalment, vista damunt la mar, perquè si Déu trametia algun vaixell albirador, no pogués perdre cap avantatge per a la meva alliberació, de la qual poc volia encara bandejar tota esperança.

Cercant un indret escaient, vaig trobar una planiola al flanc d’un turó, el front del qual era en aquell indret tan espadat com una paret de casa, de manera que res no podia davallar-me del cim. En el flanc d’aquesta roca hi havia un lloc una mica balmat, com l’entrada o porta d’una cova; però en realitat no hi havia cova ni camí dintre la roca.

En la planiola verda, davant mateix d’aquest balmat, vaig resoldre de plantar la meva tenda. La planiola no passava d’unes cent iardes d’amplada, i gairebé el doble de llargada, i s’estenia com un prat davant la meva porta, i al capdavall baixava irregularment per tots cantons a les terres baixes, vora la platja. S’esqueia d’ésser al cantó nord-nord-oest del turó, de manera que tot el dia era arrecerat de la calor fins que el sol declinava a l’oest quart sud si fa no fa, i aleshores, en aquelles encontrades, ja era vora la posta.

Abans que plantés la meva tenda, vaig assenyalar un mig cercle davant el lloc baumat; son radi mesurava unes deu iardes de la roca estant, i el diàmetre vint iardes d’un cap a l’altre.

En aquest mig cercle vaig plantar-hi dues rengleres de fortes estaques, enfonsant-les en terra fins que fossin ben fermes com a pilars: el cap més gruixut eixia de terra uns cinc peus i mig, agudit en el cim. Enmig dels dos rengles no hi havia més de cinc polzades.

Llavors vaig prendre les peces de cable que havia tallat en el vaixell i les vaig posar en files una damunt l’altra dins el cercle, entre les dues rengleres d’estaques, fins al cim, i vaig posar d’altres estaques a la part de dins, decantades contra elles, a uns dos peus i mig d’altura com a esperons de pilar; i aquest clos era tan fort que home ni bèstia no podia entrar-hi ni saltar-lo. Això em costà molt de temps i de treball, sobretot tallar les estaques al bosc, dur-les a l’indret i enfonsar-les a terra.

Vaig fer que l’entrada de l’indret fos no pas per una porta sinó per una curta escala, amb la qual hom passava damunt el cim; escala que, quan jo era a dins, llevava darrera meu. I així em trobava del tot clos i fortificat, a mon juí, contra tot el món, i per tant dormia segur de nit, cosa que altrament no hauria pogut fer; encara que, segons hom veié després, no calia pas tota aquesta cautela contra els enemics dels quals em creia amenaçat.

Dins aquest clos o fortalesa, amb infinit treball, vaig portar totes les meves riqueses, tots els meus queviures, municions i reserves, que ja han estat esmentades abans. I vaig fer-me una gran tenda, i, per arrecerar-me de les pluges que una part de l’any són allí molt violentes, la vaig fer doble, això és: a dins, una petita tenda, i damunt d’ella una de gran, i la més alta vaig cobrir-la d’una gran tela enquitranada que havia recollit entre les veles.

Per algun temps, de llavors ençà, no vaig jeure més al llit que havia dut a la platja, sinó en una hamaca que era boníssima, talment, i havia pertangut al pilot del vaixell.

Dins aquesta tenda vaig portar tots els meus queviures i tota cosa que pogués malmetre la humitat i, havent així tancat tots els meus béns, vaig tapar l’entrada, que llavors havia deixat oberta, i la vaig passar o repassar, com he dit, amb una breu escala.

Fet això, vaig començar-me d’obrir camí dins la roca, i portant, tenda a través, cap al defora tota la terra i pedres que cavava, vaig amuntegar-ho dins el meu clos, i me’n vaig servir per a una mena de terrassa, que va aixecar el sòl cosa d’un peu i mig; i així vaig tenir una cova darrera mateix de la meva tenda, que em servia com de celler de la casa.

Molt de treball i molts de dies vaig despendre, abans aquestes coses no fossin ben deixades del tot, i per tant he de recular a algunes d’altres a les quals vaig consagrar una part de mon esment. Per aquell temps s’esdevingué —després que vaig haver pensat la meva manera de plantar la meva tenda i fer la cova— que, caient un xàfec d’un núvol espès i ombrívol, en brollà tot de sobte un llampec i tot seguit el gran rodolament d’un tro, que n’és el natural efecte. No em va pas sorprendre tant el llampec com un pensament que em travessà la ment, tan ràpid com el llampec mateix: —Oh, la meva pólvora!—. Se’m va nuar el cor en pensar que en una conflagració tota la meva pólvora podia ésser destruïda, tot i dependre’n no solament la meva defensa, sinó, com pensava, el meu total proveïment de queviures. No estava pas tan neguitós, ni de lluny, pel que feia al meu propi perill, per bé que, si s’hagués calat foc a la pólvora, poc hauria tingut temps de saber qui m’havia malmès.

Això em féu tanta d’impressió que després que la tempesta va ésser passada, vaig deixar de banda totes les meves tasques, la meva construcció i fortificació, i vaig posar-me a fer sacs i caixes per a distribuir la pólvora, i deixar-ne una mica a cada paquet, esperant que en qualsevol atzar no es calaria foc a tota plegada, i, tenint-la ben destriada, seria impossible que l’una part comuniqués el foc a l’altra. Vaig acabar aqueixa tasca en cosa d’una quinzena, i em penso que la meva pólvora, que tota plegada pesava unes dues-centes quaranta lliures, era dividida en no menys de cent paquets. Quant al barril que s’havia banyat, no en tenia cap perill, de manera que vaig posar-lo a la nova cova, que en la meva fantasia anomenava ma cuina, i la resta vaig amagar-la ací i allà en forats d’entre les roques, de manera que no poguessin prendre mullena, i marcant acuradament els amagatalls.

En l’interval de temps que feia això, vaig eixir cada dia, almenys una vegada, amb el fusell, tant per al meu divertiment com per a veure si podia matar quelcom de mengívol i, tant com pogués, assabentar-me del que l’illa produïa. La primera vegada que vaig eixir vaig descobrir tot seguit que hi havia cabres a l’illa, i això fou una gran satisfacció per a mi; però al darrera d’ella vingué una mala ventura, això és, que eren tan porugues, tan fines i tan camalleugeres, que atènyer-les era la cosa més difícil del món. Això, però, no em va desencoratjar, no dubtant que de tant en tant podria abatre’n una. I aviat s’esdevingué així, perquè després que vaig haver conegut una mica llurs topants, vaig posar-m’hi a l’aguait i fou d’aquesta manera: havia reparat que si em veien a les valls, per bé que fossin enrocades, fugien amb una por terrible, però si pasturaven a les valls i jo era enrocat, no n’havien esment, de mi, de la qual cosa vaig concloure que per la posició de llurs ulls, la vista n’era tan adreçada cap avall que no els era pas fàcil de veure les coses que eren damunt elles. Així és que en acabat jo seguia aquest mètode: sempre m’enfilava de primer a les roques, per a senyorejar-les, i després m’era fàcil una bella punteria. Del primer tret que vaig disparar entre aquelles bestioles, vaig occir una femella que tenia prop seu un cabrit de llet, i això em va saber d’allò més greu. Però en caure la mare, el cabrit romangué palplantat vora d’ella, fins que jo vaig acostar-m’hi i vaig carregar-me-la a coll, i no solament això, sinó que mentre traginava la mare damunt les meves espatlles, el cabrit va seguir-me fins al meu clos, i aleshores vaig deixar estar la cabra i vaig prendre el cabrit en mos braços i el vaig passar damunt la meva estacada, esperant de criar-lo manyac, però no volgué pas menjar, de manera que no vaig tenir més remei que matar-lo i menjar-me’l. Els dos animals em proveïren de carn per bella estona, perquè jo menjava sòbriament, i estalviava els meus queviures (sobretot el meu pa) tant com podia.

Havent ara establert el meu habitatge, vaig trobar que calia absolutament de procurar-m’hi un indret per a fer-hi foc i combustible per a cremar, i del que vaig fer per aconseguir-ho, i també de com vaig engrandir la cova i quines comoditats m’hi vaig ajustar, en daré una relació completa en son lloc. Però de primer he de fer una petita relació de mi mateix i de mos pensaments sobre la meva vida, que hom suposarà que no eren pas migrats.

Tenia una bròfega perspectiva del meu estat, perquè no havent-se complert el meu bandejament damunt d’aquella illa sinó arrossegant-me una tempesta violenta del tot enfora de la ruta del viatge que ens havíem proposat, i llunyíssim —alguns centenars de llegües, diguem— dels camins ordinaris del comerç dels homes, jo tenia grans motius per a considerar com un determini del Cel que en aquell indret desolat i d’aquella manera desolada acabés la vida. Un doll de llàgrimes em queia cara avall quan feia aquelles reflexions, i de vegades debatia amb mi mateix per quina cosa la Providència havia d’arruïnar les seves criatures tan completament, i fer-les tan absolutament miserables, que amb prou feines podia ésser racional d’agrair una vida consemblant.

Però quelcom hi havia que retornava a mi tot cuitós, per aturar aquells pensaments i reprovar-me’ls. Particularment un dia, tot passejant amb el fusell a la mà prop de la mar, vaig estar tot consirós sobre el punt del meu actual estat, quan el seny, diguem, va debatre amb mi de l’altra banda, així: —Bé, ara ets en desolada condició, és veritat, però recorda, si et plau, on són la resta dels teus companyons? No entraren onze de nosaltres a la llanxa? On són els deu? Per què ells no foren salvats i tu perdut? Per què fores escollit tot sol? És millor d’ésser aquí o bé d’ésser allí? —i aleshores vaig assenyalar la mar. Tots els mals convé de considerar-los amb aquell bé que contenen, i aquell pitjor que els és a la vora.

Després se m’acudí, altra vegada, com jo era ben proveït per al meu manteniment, i quina hauria estada la meva sort si no hagués succeït, com hi havia cent mil probabilitats contra una, que el vaixell tornés a flotar des del lloc on s’era encallat, i anés a la deriva tan prop de la costa que jo tingués temps de treure’n aquell bé de Déu. Quina hauria estat la meva sort si hagués hagut de viure en la condició en la qual vaig arribar a la costa, sense el més necessari per a la vida ni manera d’aconseguir-ho? —Particularment —vaig dir jo en veu alta, encara que fos a mi mateix—, què hauria fet sense un fusell, sense municions, sense cap estri per a fer cap cosa ni treballar-hi, sense teles, parament de llit, una tenda ni cap mena de vestit?—. I ara de tot això en tenia en prou quantitat, i era en bell camí d’ajustar-me de manera que pogués viure sense el meu fusell quan les municions fossin acabades; tenia, doncs, una bella perspectiva de subsistir sense cap necessitat per tant de temps com viuria, perquè del començ estant havia pensat com m’ajustaria pels accidents que poguessin sobrevenir i per al temps futur, no solament després que fossin exhaurides les meves municions, sinó després que la meva salut o la meva força anessin cap per avall.

Confesso, però, que no se m’havia acudit la idea que les meves municions fossin destruïdes per una centella —vull dir la meva pólvora, que el llamp la fes saltar—, i això me’n féu tan sorprenent la idea quan llampegà i tronà, així com abans he observat.

I ara, havent d’entrar en la melangiosa relació de les escenes d’una vida tan silenciosa com potser mai no se n’havia sentit parlar en aquest món, l’escometré des del principi i la continuaré ordenadament. Fou, segons els meus comptes, el 30 de setembre, quan, de la manera susdita, vaig posar el peu per primera vegada en aqueixa hòrrida illa, essent, el sol, per aquella contrada en son equinocci tardoral, a plom damunt el meu cap. Vaig comptar per aqueixa observació que em trobava als 9° 22’ de latitud al nord de l’Equador.

Després que hi vaig haver estat deu o dotze dies, se m’acudí que podia perdre el meu compte del temps per manca de llibres i ploma i tinta, i fins i tot no aconseguiria pas de destriar els diumenges dels dies de feina; però, per a impedir-ho, vaig gravar amb el meu ganivet —damunt una gran post, a la qual vaig dar la forma de creu i vaig plantar a la costa on havia desembarcat— aqueixa inscripció: «VAIG ABORDAR AQUÍ EL 30 DE SETEMBRE DE 1659». En els costats d’aquesta post quadrada, hi feia cada dia un tall amb el meu ganivet, i cada tall setè era doble dels altres, i cada dia del mes doble d’aquests darrers, així servava jo el meu calendari o compte setmanal, mensual i anual del temps.

Tot seguit hem d’observar que entre les moltes coses que jo havia tret del vaixell en els diversos viatges que, com ja he dit, vaig fer-hi, hi havia diverses coses de menor vàlua, però no pas menys útils per a mi, que jo havia omès d’esmentar abans, com són, especialment, plomes, tinta i paper, diversos paquets desats a les cabines del capità, del segon, de l’artiller i del fuster, tres o quatre compassos, alguns instruments matemàtics, quadrants, ulleres, mapes i llibres de navegació, coses que vaig engrapar en desordre, sense saber si em caldrien o no. També vaig trobar tres bíblies molt bones, que m’havien vingut en el meu carregament d’Anglaterra, i que ja havia empaquetat entre les meves coses: alguns llibres portuguesos, també, i entre ells dos o tres devocionaris romans, i diversos llibres més, que vaig conservar acuradament. I no he pas d’oblidar que teníem en el vaixell un gos i dos gats, de l’eminent història dels quals tal vegada tindré avinentesa de dir quelcom en son lloc, perquè vaig emportar-me’n els dos gats; i, pel que fa al gos, va saltar del vaixell pel seu compte i nedà cap a la costa al meu darrera el dia que vaig fer retorn a la costa amb el meu primer carregament, i em fou lleial servidor per molts d’anys. Jo no m’afanyava per cap cosa que ell pogués anar-me a cercar, ni cap companyia que ell em pogués fer: no hauria calgut sinó que em parlés, però això no podia pas. Vaig trobar, doncs, tinta i paper i vaig estalviar-los tant com fou possible, i, mentre la tinta va durar, vaig servar un compte exacte de totes les coses, però un cop va ésser exhaurida, no vaig poder, perquè em fou impossible de fer-me tinta de cap de les maneres que se’m van acudir.

I això em recorda que jo necessitava moltes de coses, amb tot i allò que havia replegat, i d’aqueixes, la tinta n’era una, com també una aixada, un magall, i una pala, per a cavar o remoure la terra, agulles de cosir, agulles de cap i fil; pel que fa al blancatge, aviat vaig aprendre a passar-me’n sense gaire dificultat.

Aqueixa manca d’eines feia que en mos treballs avancés penosament; i gairebé passà un any sencer abans no acabés del tot una petita estacada o clos d’habitatge. Els pals o estaques, que eren tan feixucs com jo podia alçar-los, exigien qui-sap-lo temps en abatre’ls i ajustar-los dins el bosc, i més per a portar-los a casa, de manera que, de vegades, vaig desprendre dos dies a aterrar i portar a casa una d’aquelles posts, i un altre dia a plantar-la a terra. Per a aqueix objecte emprava al començament una peça de fusta tota pesant; a l’últim, tanmateix, vaig pensar de valer-me d’una barra de ferro, però, a desgrat de la troballa, el plantament d’aquelles estaques era una tasca molt treballosa i molt tediosa.

Però, quina necessitat tenia de preocupar-me de la tediositat de cap cosa que em caldria de fer, veient que tenia temps sobrer a esmerçar-hi, privat d’altra feina si aquella s’hagués acabat, almenys que jo pogués preveure, i tret de seguir l’illa en cerca d’aliments, cosa que, ara més ara no tant, feia cada dia?

Vaig començar aleshores d’examinar seriosament el meu estat, i les circumstàncies a les quals era reduït, i vaig establir la situació de mos afers per escrit, no tant per a deixar-ho a qualsevol que vingués darrera meu —perquè era probable que tingués ben pocs hereus—, com per alliberar les meves idees d’aquell encaparrar-s’hi i d’aquell afligir-me l’esperit, i a mesura que el meu seny va començar de dominar la meva desesperança, vaig emprendre de confortar-me tan bé com vaig poder i a posar el bé acarat amb el mal, perquè tingués quelcom que distingís el mal del pitjor, i vaig declarar molt imparcialment, com en un deure-i-heure, els consols que gaudia contra les misèries.





* * *



MAL / BÉ

Sóc llançat a una illa horrible i desolada, privat de tota esperança de salvació.

Però visc, i no m’he ofegat, com tots els meus companyons del vaixell.

Sóc destriat i separat, talment, de tot el món, per a viure miserable.

Però sóc destriat, també, de tota la tripulació del vaixell i Aquell que miraculosament em salvà de la mort pot alliberar-me d’aquest estat.

Estic allunyat de la humanitat, sol i vern, bandejat de tota humana companyia.

Però no passo fam ni em moro en un lloc desolat que no comporti el manteniment.

No tinc robes per a cobrir-me.

Però estic en un clima calent, on, si tingués robes, difícilment podria dur-les.

Estic sense cap defensa ni mitjans per a resistir cap violència d’home o bèstia.

Però he estat llançat a una illa on no veig feres que em puguin fer mal, com n’havia vistes a la costa d’Àfrica; i, què hauria succeït si hagués naufragat allí?

No trobo una ànima amb qui parlar o que em doni ajut.

Però Déu prodigiosament acostà el vaixell tot el que calia perquè jo en pogués llevar moltes de coses essencials, que o bé proveiran les meves necessitats o em permetran de proveir-hi per tant de temps com viuré.



* * *



Tot plegat, vet aquí un testimoni indubtable que difícilment hi havia al món una condició tan miserable, però no hi mancava pas quelcom de negatiu o quelcom de positiu a agrair; i resti això en ferm, com a assabentament tret de l’experiència de la més llastimosa de totes les condicions del món: que sempre podem trobar quelcom d’aconsolador, quelcom a posar en la descripció de béns i mals, en la columna de l’Heure.

Havent ja encaminat una mica el meu esperit a gustar de la meva condició, i havent deixat de banda de guaitar la mar per a veure si podia sotjar-hi un vaixell, vaig començar d’aplicar-me a l’endegament de la meva manera de viure i a fer-me les coses tan planeres com podia.

Ja he descrit el meu estatge, que era una tenda sota el flanc d’una roca, voltada d’una forta estacada de posts i de cordam, que ara podria més aviat anomenar-la muralla, perquè hi havia bastit una mena de contramur d’herbei, d’uns dos peus d’espessor; i al cap d’un quant de temps —em penso que un any i mig— vaig posar al cim del contramur travesses recolzades a la roca, i vaig fer-me un cobert amb herbei i rama i les coses escaients que vaig trobar per a protegir-me de la pluja, que en certes tongades de l’any vaig veure que era violentíssima.

Ja he observat com havia portat tots els meus béns dins aqueix clos i dins la cova que havia fet a la part de darrera; però he d’observar també que, a la primeria, tot plegat no era sinó un munt de coses en desordre, les quals, desendreçades, em prenien tot l’espai. No tenia per on girar-me; així, doncs, vaig posar-me a engrandir la meva cova i les meves obres terra endins, perquè la roca era d’un sauló fluix, que cedia fàcilment a l’esforç que jo hi esmerçava, i, per tant, quan vaig veure que poc havia de tenir temença de bèsties rapisseres, vaig perforar obliquament la roca a mà dreta i després, tombant altre cop a mà dreta, vaig arribar al terme de la roca, i em vaig fer una porta que em dava eixida a l’exterior de la meva estacada o fortificació.

Això em donà no sols entrada i eixida, com si diguéssim, o camí ulterior a la meva tenda i al meu magatzem, sinó també un esbarjo per a desar els meus béns.

I aleshores vaig posar-me a emprendre aquelles coses necessàries de les quals tenia més fretura, com eren, especialment, una cadira i una taula, perquè sense elles no podia gaudir bé dels pocs reconforts que tenia en el món i no podia escriure o menjar, ni fer altres diverses coses a mon plaer sense una taula.

Vaig lliurar-me, doncs, al treball; i aquí em caldrà d’observar que com que la raó és la substància i la rel de les matemàtiques, si hom plantegés i ajustés totes les coses segons raó i en tota cosa atenyés el més racional judici, cadascú, amb el temps, esdevindria mestre en qualsevol art mecànica. Jo, en ma vida no havia manejat una eina i, tanmateix, amb temps, amb treball, aplicació i enginy, vaig trobar, a la darreria, que no em calia cap cosa que no m’hagués pogut fer, sobretot si hagués tingut eines: vaig fer, però, una pila de coses sense eines i tot —i algunes sense més eines que una aixa i una destral— que potser mai no havien estat fetes d’aquella manera, però no cal dir que no hi planyia el temps. Per exemple, si necessitava un tauló, no tenia més remei que aterrar un arbre, posar-lo contra un caire al davant meu, i aplanar-lo de cada costat amb la destral, fins que l’havia aprimat a bastament, i en acabat l’allisava amb l’aixa. Veritat és que amb aquest mètode no podia fer sinó un tauló de tot un arbre, però en això no hi havia més remei que la paciència, igualment que per la quantitat prodigiosa de temps i de treball que em costava de fer una planxa o un tauló. Altrament, poca cosa valien el meu temps i el meu treball, així és que tant se valia esmerçar-los d’una manera com d’una altra.

Vaig fer-me, però, taula i cadira, com he dit en primer lloc, emprant en aquest cas les peces de tauló que el meu rai havia portat del vaixell. Però quan vaig haver obrat alguns taulons de la manera que he explicat, vaig muntar grans prestatges de l’amplada d’un peu i mig, l’un damunt l’altre, tots a un costat de la meva cova, per a posar-hi tots els meus estris, claus i ferramenta, i, en una paraula, destriar esbarjosament totes les coses, perquè les pogués haver fàcilment. Vaig clavar també peces de fusta a la paret de la roca per a penjar-hi els meus fusells i totes les coses pengívoles.

Així, doncs, si hom hagués hagut de veure la meva cova, hom l’hauria trobada com un magatzem general de totes les coses necessàries: i jo ho tenia tot tan abastable que m’era un gran plaer de veure tots els meus béns en bell ordre i especialment de contemplar que el meu cabal de les coses més necessàries era tan gran.

I aleshores va ésser quan vaig començar de portar un diari de l’esmerç de cada dia, perquè talment a les primeries tenia massa desgavell, i no solament desgavell pel que feia a la feina, sinó també massa alterament d’esperit, i el meu diari hauria estat ple de qui-sap-les coses tristes. Hauria dit així, per exemple: —«Setembre, 30. Arribat a la platja, havent-me lliurat de negar-me, en lloc d’agrair a Déu el meu alliberament, després d’haver perbocat una gran quantitat d’aigua salada que se m’havia ficat a l’estómac, i d’haver-me refet una mica, vaig córrer per la platja, recargolant les mans i colpint-me la cara i el cap, amb exclamacions de la meva desgràcia i cridant que estava perdut, perdut, fins que feble i atuït, no vaig tenir més remei que jeure en terra a descansar, però no gosant adormir-me per por d’ésser devorat».

Alguns dies després, i quan vaig ésser a bord del vaixell i en vaig haver replegat tot el que vaig poder, encara no podia estar-me de pujar al cim d’una muntanyola i guaitar amb l’esperança de veure un vaixell, i després fantasiar-me que qui-sap-lo lluny en sotjava un, i embadalir-me en aquella esperança, i després de mirar fixament fins que gairebé n’esdevenia orb, perdre-la del tot, i seure i plorar com un infant, augmentant així la meva desgràcia amb la meva follia.

Però havent ultrapassat aquestes coses en alguna mesura, i havent endegat el meu habitatge i els meus dipòsits, vaig fer-me taula i cadira, i, essent tot al meu volt tan galant com es podia, vaig començar de portar el meu diari, del qual daré la còpia ara (per bé que, en ell, hi siguin repetides totes aqueixes particularitats) fins al seu acabament, perquè, acabada la tinta, per força el vaig haver de deixar córrer.





EL DIARI

Setembre 30, 1659. Jo, el pobre mesquí Robinson Crusoe, havent naufragat al llarg en una paorosa tempesta, vaig arribar a la platja d’aquesta illa trista de mala ventura, que vaig anomenar Illa de la Desesperança; hi havia estat negada tota la resta de la companyia, i jo gairebé mort.

Tot aquell dia, fins al seu acabament, no vaig fer sinó afligir-me per les funestes circumstàncies de les quals era voltat; és a dir, no tenia menjar, casa, robes, arma ni lloc on encabir-me, i, desesperant de tot alleujament, no veia davant meu sinó la mort, adés em devoressin bèsties salvatgines, adés m’assassinessin salvatges, o morís de fam, mancat d’aliment. En aveïnar-se la nit vaig anar a reposar dalt d’un arbre per temença de les feres, però vaig dormir pregonament, per bé que plogués tota la nit.

Octubre 1. Vaig veure al matí, amb gran sorpresa meva, que el vaixell havia flotat amb la marea alta, i havia derivat cap a la platja, molt més a la vora de l’illa; cosa que, si per una banda em dava algun consol —perquè, veient-lo dret, i no fet a miques, esperava si el vent s’apaivagués, d’anar a bord i replegar-hi i llevar-ne alguns queviures i coses necessàries per al meu ajut— d’altra banda, renovellava mon dol per la pèrdua de mos companyons; jo imaginava que si ens haguéssim estat tots a bord, hauríem pogut salvar el vaixell, o almenys, no s’haurien negat tots, així com els esdevingué; i si els homes s’haguessin salvat, potser hauríem pogut bastir-nos una llanxa amb les desferres del vaixell, la qual ens hauria menat a alguna altra banda de món. Vaig despendre bella part d’aquest dia capficant-me en aquestes coses; però a la fi, veient el vaixell gairebé sec, vaig anar per l’arena tant a la vora d’ell com vaig poder, i després vaig nedar fins a bord. Aquest dia la pluja va anar fent el seu fet, encara que sense gens de vent.

De l’1 d’octubre al 24. Tots aquells dies vaig esmerçar-los del tot en una colla de viatges per replegar tot el que podia treure del vaixell, i ho portava a la platja, amb la marea, damunt rais. També plogué molt en aquests dies, encara que amb alguns intervals de bell temps; però aquella, sembla, era l’estació plujosa.

Octubre 20. Se’m capbussà el rai, i totes les coses que hi havia posat damunt; però esdevenint això en aigua soma, i essent la major part de les coses feixugues, vaig recobrar-ne moltes en fer-se enrera la marea.

Octubre 25. Plogué tota la nit i tot el dia, amb algunes bufades de vent; i el vaixell es féu a miques, en bufar el vent una mica més fort que no pas abans, i no se’l veié més, llevat de la seva desferra, i això encara en el reflux. Vaig desprendre aquest dia a cobrir i desar les coses que havia salvat, perquè la pluja no les pogués malmetre.

Octubre 26. Vaig passejar per la costa gairebé tot el dia, per descobrir un lloc on fixar mon habitatge, preocupadíssim de veure’m segur contra un atac de part de nit, que fos de bèsties salvatgines o d’homes. Cap a la nit vaig establir-me en un lloc escaient sota una roca, i vaig assenyalar un mig cercle pel meu campament, que vaig decidir-me d’enfortir amb una obra, mur o fortificació feta de doble estacada, entatxonada per dins amb cables i folrada exteriorment de torba.

Del 26 al 30 vaig treballar greument a transportar totes les meves coses a mon nou habitatge, per bé que a estones plogués molt fort.

El dia 31, al matí, vaig sortir per l’illa amb el meu fusell a cercar algun aliment, i descobrir el país; i vaig matar una cabra, i el seu cabrit va seguir-me a casa, i després també el vaig matar, perquè no es deixava nodrir.

Novembre 1. Vaig establir la meva tenda sota la roca, i aquella nit fou la primera que vaig colgar-m’hi. Vaig fer-la tan gran com m’era possible, havent-hi plantat estaques per penjar-hi l’hamaca.

Novembre 2. Vaig amuntegar tots els meus baguls i taulons, i les peces de fusta que m’havien servit per al rai, i vaig fer-ne un clos al voltant, una mica endins del lloc que havia assenyalat per a la meva fortificació.

Novembre 3. Vaig sortir amb el fusell, i vaig occir dos ocells, mena d’ànecs, que foren menja molt bona. Havent dinat vaig posar-me a fer una taula.

Novembre 4. Aquell matí vaig començar l’ordenament de les meves hores de treball, sortir amb el meu fusell, hores de dormir i hores de diversió: això és: cada matí sortia amb el fusell dues o tres hores si no plovia; després m’esmerçava en el treball fins vora les onze; després menjava el que m’havia vingut a les mans; i de dotze a dues m’ajeia a dormir, per ço com el temps era excessivament calent; i després, a la tarda, tornava a treballar. La part de treball d’aquest dia i la del següent foren del tot ocupades en la confecció de la meva taula, perquè encara era un trist obrer, baldament el temps i la necessitat em fessin bentost un mecànic complet i espontani, així com em penso que farien a qualsevol altre.

Novembre 5. Aquest dia vaig fer una sortida amb el meu fusell i el meu gos, i vaig occir un gat salvatge, de pell molt blana, però la carn no era bona per a res. A tot animal que occia li llevava la pell, i la servava. Tornant cap a la costa vaig veure moltes menes d’ocells de mar que no vaig conèixer; però em sorprengueren i gairebé m’espantaren dos o tres vedells marins que mentre els mirava fit a fit, no sabent ben bé què cosa eren, van capbussar-se a mar i se m’escapoliren per aquella vegada.

Novembre 6. Després de mon passeig del matí, vaig posar-me de bell nou a treballar en la taula, i vaig acabar-la, encara que no al meu grat; però no passà gaire temps que no aprengués d’esmenar-la.

Novembre 7. Començà ja de refermar-se el bon temps. El 7, 8, 9, 10 i part del 12 (perquè l’onze era diumenge), no vaig treballar sinó a fer-me una cadira, i amb molts de treballs vaig poder dar-li forma tolerable, però mai no pogué plaure’m; i àdhuc tot fent-la vaig desmuntar-la diverses vegades. Nota: Aviat vaig negligir de coldre els diumenges; perquè, havent omès d’assenyalar-los a la post, vaig oblidar quan s’esqueien.

Novembre 13. Aquest dia plogué i això em refrescà a mi i refrescà la terra; però va acompanyar-ho una paorosa tronada i llampegadissa, que m’esglaiaren mortalment per temença de la meva pólvora. Tan aviat com allò finí, vaig resoldre’m a separar el meu proveïment de pólvora en tants de paquets menuts com fos possible, per a defugir el perill.

Novembre, 14, 15 i 16. Vaig despendre aquests tres dies a fer petites caixes o capses, que poguessin contenir vora d’una lliura, o dues lliures tot al més, de pólvora; i, ficant-hi la pólvora, vaig estotjar-les en llocs tan segurs i allunyats l’un de l’altre com era possible. En un d’aquests tres dies vaig occir un gran ocell que era bo per menjar, però no sé com anomenar-lo.

Novembre 17. Aqueix dia vaig començar de cavar darrera la meva tenda, dins la roca, per fer-hi espai per a la meva millor comoditat. Nota: De tres coses tenia grandíssima fretura per a aquesta obra, i eren, un magall, una pala i un carretó o cistella. Així és que vaig desistir de mon treball, i vaig començar de pensar com proveiria a aquesta necessitat, i em faria algunes eines. Per comptes del magall, vaig servir-me de les barres de ferro, que eren prou escaients encara que feixugues. Però l’altra cosa era una pala o aixada. Això era tan absolutament necessari, que verament no podia fer res amb lluc si em mancava. Però no sabia quina mena de cosa fer.

Novembre 18. L’endemà, explorant els boscos, vaig trobar un arbre d’aquella fusta —o una de semblant— que al Brasil anomenen arbre ferris per la seva extraordinària duresa. Amb gran treball i gairebé espatllant la meva destral, vaig tallar-ne un tros, i el vaig dur a casa, també amb prou dificultat, perquè era feixuc en gran manera.

La seva excessiva duresa, i el no tenir altre camí de treballar-la, em feren despendre molt de temps en aquest instrument; perquè de mica en mica vaig anar-lo afaiçonant eficaçment en forma de pala, amb el mànec conformat exactament com les nostres d’Anglaterra, però com que la banda ampla no era calçada de ferro, no podia durar-me tant. Tanmateix, però, em serví a bastament per a les coses que em foren ocasió de servir-me’n; però jo diria que mai no hi ha hagut pala d’aquesta mena ni de tan interminable construcció.

Encara no ho tenia tot, perquè em mancava un cove o un carretó. De cove no podia fer-ne en cap manera, mancant-me tota mena de llucs que es pleguessin, per fer obra de vímets; almenys jo no n’havia trobat cap. I quant al carretó, vaig imaginar-me que el podria fer tot, llevat de la roda, però el que és d’aquesta no en tenia pas idea ni sabia com posar-m’hi; altrament, no hi havia manera de fer la peça de ferro per al fus o eix de la roda; per tant, ho vaig deixar córrer. Així, doncs, per emportar-me’n la terra que cavava dins la cova, vaig fer-me una cosa per l’estil del gravadal amb què els manobres traginen morter quan serveixen als paletes.

Això no em fou tan difícil com fer la pala; però tanmateix això i la pala, i el meu inútil intent de fer un carretó, m’ocuparen no menys de quatre dies; i parlo sempre exceptuant el meu passeig del matí amb el fusell, que poques vegades deixava córrer, i que ben poques deixava també de proveir-me quelcom de bo per a menjar.

Novembre 23. Havent romàs aturada fins ara la meva obra gran, perquè feia aquestes eines, un cop elles acabades, la vaig continuar i, treballant cada dia així com les meves forces i temps ho permetien, vaig despendre divuit dies complets a buidar i enfondir la meva cova, perquè pogués contenir còmodament els meus béns.

Nota. Treballava, tota aquella tongada, per fer aquesta cambra o cova prou espaiosa perquè m’hi resultés un estatge amb dipòsit o magatzem, cuina, menjador i celler. Com a residència, vaig seguir sota la tenda, si no que de vegades, a l’estació humida de l’any, plovia tan fort que no podia evitar de banyar-m’hi; això féu que després cobrís tot l’indret clos per l’estacada amb llargues estaques en forma de bigues, recolzades contra la roca, i les carregués de bogues i ample fullatge d’arbres, que servien de pallons.

Desembre 10. Començava ja de creure acabada la meva cova o volta, quan de cop (sembla que l’havia feta massa gran) una gran quantitat de terra caigué del cim i d’un costat, i fou tanta que, a dir veritat, m’espantà; i no pas sense raó, perquè si m’hagués trobat a sota, no m’hauria pas calgut enterramorts. Per aquest desastre vaig haver de tornar a fer un munt de feina, perquè em va caldre d’afluixar la terra per llevar-la, i, cosa més important, vaig haver d’estintolar el sostre per tenir la seguretat que no cauria més.

Desembre 11. Aquest dia, doncs, vaig posar-me a treballar-hi, i vaig plantar dos taulons o posts aplomades sota el sostre, amb dues peces de tauló encreuades damunt de cada post. Vaig acabar-ho el dia següent i, posant més posts amb taulons, al cap d’una setmana, si fa no fa, vaig tenir el sostre assegurat, i les posts, ajustades en rengles, eren partions dels departaments de la casa.

Desembre 17. D’aquest dia fins el 20 vaig posar prestatges i clavar claus a les posts, per penjar totes les coses pengívoles; i vaig començar de tenir algun ordre a casa.

Desembre 20. Tot ho vaig portar dins la cova, i vaig posar-me a guarnir la meva casa i vaig plantar unes peces de taulons com un aparador, per ordenar-hi els queviures; però els taulons començaren d’escassejar-me molt perquè vaig fer-me una altra taula.

Desembre 24. Molta pluja tota la nit i tot el dia. Res de sortir.

Desembre 25. Pluja tot el dia.

Desembre 26. Gens de pluja, i la terra molt més fresca que abans, i més plaent.

Desembre 27. Vaig matar un cabrit i estropellar-ne un altre, de manera que vaig agafar-lo i menar-lo a casa amb un cordill. Quan l’hi vaig tenir vaig adobar-li i lligar-li la cama, que era petada. N. B. Vaig prendre cura que visqués, i la cama cresqué bé i forta com abans; però havent-lo criat tant de temps es féu manyac, i es nodria de la mica de verd que hi havia davant la porta, sense voler allunyar-se. Aquesta fou la primera vegada que se m’acudí al pensament de criar alguns animals domèstics, per tal que pogués tenir aliments quan la meva pólvora i plom fossin despesos.

Desembre 28, 29 i 30. Grans calors i gens d’oratge, de manera que no em movia de casa, llevat del vespre, i en cerca d’aliment. Aquest temps vaig esmerçar-lo a ordenar dins de casa totes les meves coses.

Gener 1. Molta de calor encara, però vaig eixir a primera i darrera hora amb el fusell i vaig jeure a migdia. Aquest vespre, anant més endins per les valls que hi ha cap al centre de l’illa, vaig trobar que hi havia abundor de cabres, encara que excessivament temoregues i difícils d’atènyer. Tanmateix, però, vaig resoldre de provar si induiria el meu gos a caçar-les.

Gener 2. Per tant, l’endemà vaig eixir amb el meu gos i el vaig aquissar contra les cabres; però la vaig errar, perquè els bocs li plantaren cara, i ell conegué massa el perill, i no volgué atansar-s’hi.

Gener 3. Vaig començar el meu clos o muralla, i, estant encara amb recels que m’ataqués algú, vaig determinar-me de fer-lo molt gruixut i fort.

N. B. Havent descrit abans aquest mur, expressament deixo córrer el que se’n deia en el diari. N’hi ha prou d’observar que vaig passar no menys que del 3 de gener al 14 d’abril afaiçonant, enllestint i perfeccionant aquest mur, encara que no tenia més que unes vint-i-quatre iardes de llargada, essent un mig cercle d’un indret de la roca a un altre que s’esqueia a unes vuit iardes d’ell; la porta de la cova era al fons, en el centre.

Tot aquest temps vaig treballar molt asprament; les pluges em feren nosa molts de dies, què dic, de vegades setmanes seguides; però em creia que mai no tindria perfecta seguretat fins que la murada fos llesta. I és difícil de comprendre amb quin treball impossible de dir va anar fent-se tot, especialment el transport de les estaques dels boscos i llur plantada en terra, perquè les havia fetes molt més grans del que calia.

Quan aquest mur fou acabat, i el seu defora doblement protegit amb un mur de torba alçat contra ell, vaig convèncer-me que si algú abordava allí, no sotjaria res que tingués posat d’un habitatge. I bella sort en vaig tenir, com podrà observar-se després en una assenyalada avinentesa.

Durant aquest temps vaig fer el meu rambleig pels boscos en cerca de caça, cada dia que la pluja m’ho consentí, i vaig fer tot sovint descobriments en aquests passeigs d’una o altra cosa que em seria de profit. Especialment vaig trobar una mena de tudons, que no viuen com els bosquetans en un arbre, sinó més aviat a la manera dels coloms casolans, en les balmes de les roques; i agafant alguns colomins, vaig proposar-me de criar-los domèsticament, i vaig aplicar-m’hi; però quan foren més grans van fugir-me tots, i potser fou perquè no els nodria, no tenint res per dar-los. Tanmateix, però, tot sovint trobava llurs nius, i en prenia els menuts, que eren excel·lent vianda.

Ara, en el govern de mos afers casolans, vaig trobar-me en fretura de moltes de coses, que a la primeria vaig creure que em fóra impossible de fer, com verament alguna d’elles ho era. Per exemple, mai no vaig poder fer un barril a punt d’encerclar. Tenia un barraló o dos, així com he observat abans, però mai no vaig poder atènyer la capacitat de fer-ne un, segons el model, tot i despendre-hi moltes de setmanes. Mai no vaig poder fer entrar els caps ni ajuntar les dogues amb tanta de fidelitat que retinguessin aigua. Així és que ho vaig deixar córrer.

En segon lloc, estava atalentadíssim de candeles; tot seguit que es feia fosc, cosa que generalment s’esdevenia cap a les set, no tenia més remei que anar-me’n al llit. Em recordava del tros de cera amb el qual havia fet candeles en la meva aventura africana, però ara de cera no en tenia gota. L’únic recurs fou, havent matat una cabra, de servar-ne el greix; i amb un platet fet d’argila, assecat al sol i al qual havia afegit una metxa d’estopa, vaig fer-me una llàntia, i això em donà llum, baldament no fos una llum clara, fixa, com la d’una candela. Enmig de totes les meves tasques, tot remenant les meves coses, m’esdevingué de trobar un saquet que, com ja n’he fet esment, havia estat omplert de gra per donar a les gallines, no pas per a aquest viatge, sinó per al d’abans, a mon juí, quan el vaixell vingué de Lisboa. La mica de blat que havia romàs en el sac, tota ella havia estat devorada de les rates; no vaig veure en el sac altra cosa que pellofes i pols, i tenint ganes d’emprar el sac per a alguna altra cosa (crec que era per posar-hi pólvora, quan vaig fer-ne parts, temorenc de llamp, o alguna cosa per l’estil), vaig sacsejar les pellofes de gra, sac enfora, a un costat de la meva fortificació, sota la roca.

Havia estat una mica abans de les grans pluges suara esmentades, que havia llençat tot aquell rebuig, sense tenir-ne cap compte ni tan sols recordar-me que hagués llençat res per allí; quan cap a un mes després, si fa no fa, vaig veure alguns escassos llucs de quelcom verd que treien el cap. Vaig pensar que seria alguna planta que jo no hagués vist; però em va sorprendre, amb gran meravella, al cap d’uns quants dies, de veure apuntar unes deu o dotze espigues, que eren d’un perfecte ordi verd, de la mateixa mena de l’europea, més encara, igual que l’anglès.

És impossible d’expressar l’astorament i confusió de mos pensaments en aquesta avinentesa. Fins aleshores no m’havia pas conduït segons cap fonament religiós (talment duia en testa ben poques nocions religioses), ni se m’havia acudit més significació del que m’havia esdevingut que la de la sort, o, així com diem lleugerament, el que plau a Déu, sense arribar a inquirir l’objecte de la Providència en aquestes coses, o el seu ordre a governar els esdeveniments del món. Però un cop vaig haver vist que allí hi creixia l’ordi, en un clima que jo sabia que no era pas escaient per al gra, i no sabent, sobretot, com hauria pogut arribar a aquell indret, vaig sentir-me estranyament commogut i vaig començar de suggerir-me que Déu havia fet créixer miraculosament aquella grana sense cap ajut de llavor sembrada, la qual cosa només s’adreçava a mon sosteniment en aquell lloc desert i miserable.

Això em tocà el cor una mica, i arrencà llàgrimes de mos ulls; i vaig començar de regraciar que tal prodigi de la naturalesa s’hagués complert per la meva causa. I la cosa em semblava més estranya perquè igualment vaig veure, al devora, sempre al llarg del costat de la roca, alguns altres llucs escampats, que resultaren ésser llucs d’arròs; i jo els coneixia perquè l’havia vist créixer a l’Àfrica, el temps que hi vaig desembarcar.

No sols vaig creure que allò eren pures creacions de la Providència per al meu sosteniment, sinó que, no dubtant que n’hi hauria més en l’indret, vaig rodar per tota la part de la illa on abans havia estat, sotjant en cada racó i sota cada roca per si en veia més; però no vaig trobar-ne gens ni mica. Al capdavall va acudir-se’m que havia sacsejat un sac de menja per a les gallines allí damunt, i aleshores començà d’aturar-se la meva meravella; i he de confessar que la meva religiosa gratitud a la providència de Déu començà també d’apaivagar-se en descobrir que en tot allò no hi havia res que no fos de consuetud, tot i essent mon deure d’agrair igualment aquella estranya i imprevista providència, tant com si hagués estat miraculosa, perquè tant era obra vera de la Providència envers mi que ordenés o assenyalés que deu o dotze grans no arribessin a deteriorar-se (havent les rates destruït tota la resta), com fer-los davallar del cel; com també que jo els hagués llençat en aquell especial indret, on, trobant-se a l’ombra d’una alta roca, llevaren immediatament, mentre que si els hagués llençat en qualsevol altre lloc, en aquell temps, s’haurien recremat i destruït.

Vaig retirar curosament les espigues d’aquell blat, podeu estar-ne segurs, en llur saó, que fou cap a la fi de juny; i deixant en reserva tot el gra, vaig resoldre’m a sembrar-ne un altre cop, esperant que amb el temps en tindria prou quantitat per a proveir-me de pa, però fins al quart any no em vaig poder permetre de menjar-ne ni un granet, i fins i tot aleshores vaig fer-ho amb economia, com diré després, quan pertocarà; perquè vaig perdre tot el que havia sembrat la primera vegada, per no conformar-me al temps degut; justament l’havia sembrat abans de l’estació seca, de manera que mai no va llevar, o almenys no pas com hauria calgut; ja en parlarem.

A més d’aquest ordi hi havia, així com s’ha dit, vint o trenta llucs d’arròs, que vaig reservar amb la mateixa cura, i que havia de servir-me d’igual manera per a igual propòsit, és a dir, per fer-me pa, o millor, aliment; perquè vaig trobar maneres de coure’l sense enfornar-lo, encara que també vaig fer això al cap d’un quant temps. Tornant, però, a mon diari, diré que vaig treballar aspríssimament aquests tres o quatre mesos per acabar el mur; i el 14 d’abril el vaig cloure, inventant d’entrar-hi no pas per una porta, sinó per damunt el mur, amb una escala, perquè no hi hagués cap senyal de mon habitatge en son exterior.

Abril 16. Vaig acabar l’escala; així, doncs, vaig pujar amb l’escala al cim de la muralla, i la vaig estirar darrera meu, deixant-la dins. El clos era perfecte per a mi, perquè hi tenia prou espai, i res no em podia comparèixer d’enfora, si no és que pogués de primer cavalcar en el mur.

L’endemà mateix que el mur fou acabat, s’aterrà gairebé tot el meu treball, sobtadament i que de què no em vaig morir. El cas fou d’aquesta manera: essent jo atrafegat en el meu interior, darrera la tenda, a la mateixa entrada de la cova, m’espaordí terriblement quelcom de sobtador i esglaiós; perquè de cop i volta vaig veure que la terra es desplomava del cim de la cova i el flanc del turó damunt la meva testa; i dues de les posts que havia plantat a la cova es fendiren horriblement. El cop va estremir-me fins a les entranyes, però no se’m va acudir gens ni mica la causa real; només vaig pensar que el cim de la meva cova s’esfondrava, així com ja abans, en part, havia passat en poc; i per por que hi fóra colgat, vaig córrer cap a la meva escala i, no creient-me segur ni en aquell indret, vaig enfilar-me al mur per por de les roques del turó que em temia que rodolarien damunt meu. Tot just havia davallat a terra ferma vaig veure planament que era un terratrèmol esfereïdor, perquè la terra on jo era se sacsejà tres vegades a uns vuit minuts de distància amb tres estrebades que haurien aterrat el més fort edifici que hom pogués suposar d’haver-hi hagut en aquella terra; i una gran peça del cim d’una roca, que estava a una mitja milla de mi, vora la mar, caigué amb el renou més terrible que mai hagi sentit en tota la meva vida. També vaig reparar que la mateixa mar era violentament sacsejada, i em penso que les estrebades eren més fortes sota l’aigua que no pas damunt.

El fet va esparverar-me tant —no havent sentit mai cosa semblant ni enraonat amb ningú que li hagués passat—, que vaig romandre com a mort o estúpid; i el moviment de la terra va marejar-me, com si el sacseig fos en la mar.

Però el terrabastall de la caiguda de la roca em desvetllà, com si diguéssim, i, retornant-me del meu estat d’encantament, m’omplí d’horror, i no vaig pensar més que en el turó esfondrant-se damunt la meva tenda i totes les coses del meu estatge, i enterrant-ho tot; i aquesta idea atuí per segona vegada el meu coratge.

Quan la tercera estrebada hagué passat, i per algun temps no vaig sentir-ne d’altra, vaig començar de guanyar abrivament; però, amb tot, no tenia prou cor per enfilar-me de bell nou al mur, tement d’ésser enterrat en vida, sinó que seia encara a terra, molt abatut i desconsolat, no sabent pas què faria. Tota aquesta estona no vaig tenir ni ombra de cap greu pensament religiós llevat del comú «Senyor, tingueu pietat de mí!», i quan fou passada, això i tot desaparegué.

Mentre era, com dic, assegut vaig veure l’aire cobert, i cada vegada més nuvolós així com si volgués ploure. Poc després el vent s’alçà de mica en mica, de manera que en menys de mitja hora va desencadena-se un terrible huracà. El mar fou de cop i volta cobert d’escuma i esquitxos, el rompent de l’aigua cobria la platja, els arbres eren arrabassats, la tempesta esglaiava; i això durà unes tres hores; i després començà d’apaivagar-se, i al cap de dues hores tot era encalmat i començà de ploure molt fort.

Mentrestant jo seia en terra, esgarrifat i atuït, de sobte, però, se m’acudí que essent aquests vents i pluges conseqüències del terratrèmol, el terratrèmol era exhaurit i acabat, i podia arriscar-me a tornar a la cova. Amb aquest pensament mon esperit començà de reviure i, ajudant també la pluja a la persuasió, vaig entrar a seure sota la meva tenda; però la pluja era tan violenta que la tenda estava per ésser aterrada, i no vaig tenir més remei que anar a la cova encara que molt espaordit i anguniat, per temença que em caigués damunt la testa.

Aquesta pluja violenta em forçà a una nova obra, és a dir, a obrir un forat en la meva nova fortificació, com una claveguera, perquè eixís l’aigua, que altrament hauria inundat la meva cova. Després d’estar a dins una estona, veient que no venien més estrebades del terratrèmol, vaig començar d’estar més serè; i per ajut de mon coratge —que talment me’n calia en gran manera— vaig anar a mon petit dipòsit i vaig prendre un glopet de rom, cosa que, tanmateix, vaig fer aleshores i sempre amb molta de gasiveria, sabent que no en podria heure més quan seria acabat.

Continuà plovent tota aquella nit i gran part del dia següent, de manera que em fou impossible d’eixir; però, més asserenat el meu seny, vaig començar de pensar el que em convindria més, concloent que si l’illa era sotmesa a aquests terratrèmols no m’esqueia pas de viure en una cova, sinó que havia de pensar a bastir-me algun cabanó en un lloc obert que pogués voltar d’un mur, així com havia fet aquí, assegurant-me d’aquesta manera contra homes o bèsties salvatges; veia ben clar que romanent allà on era, un dia o l’altre fóra, ben segur, enterrat en vida.

Amb aquests pensaments vaig determinar-me de llevar la tenda del lloc on era, justament sota l’espadat precipici del turó, el qual, si fos de bell nou sacsejat, cauria certament damunt la tenda. I vaig despendre els dos dies següents, 19 i 20 d’abril, a discórrer on i com mudaria el meu estatge.

La temença d’ésser engolit vivent feia que mai no dormís tranquil, i tanmateix l’aprensió de jeure a fora, sense clos, gairebé l’igualava. I, altrament, quan mirava a mon voltant i veia com estava tot en ordre, i que plaentment amagat vivia, i franc de perill, tot això em feia avorrible de moure’m.

Mentrestant se m’ocorregué que em caldria molt de temps per al meu propòsit, i que havia d’acontentar-me amb el risc d’allà on em trobava, fins que m’hauria fet un campament i l’hauria assegurat en tanta de manera que m’hi pogués canviar. Així, doncs, amb aquest determini, vaig tranquil·litzar-me per una bella estona, i vaig decidir que em posaria a treballar a tota pressa per bastir un mur amb estaques i cables, etc., en cercle així com l’altre, i plantar-hi la meva tenda a dins, un cop fos acabat, però que fins que fos llest i a punt de mudar-m’hi m’aventuraria a romandre allà on era. Això s’esdevingué el 21.

Abril 22. El matí següent vaig començar de considerar la manera de complir el meu determini, però m’empallegava molt la mancança d’eines. Tenia tres destrals grans i moltes de petites (perquè havíem portat les petites pel tràfic amb la gent indiana), però de tant fendre i tallar fusta dura i nuosa eren esmussades, plenes d’osques; i per bé que jo tingués una pedra d’esmolar, no li podia fer dar el tomb tot esmolant jo les eines. Això em va costar més capficaments que no hauria esmerçat un estadista en un gran punt de política, o un jutge al volt de la vida o mort d’un home. Al capdavall vaig imaginar una roda amb una corda per a fer-la girar amb el meu peu, de manera que em restessin les dues mans lliures. Nota: Mai no havia vist semblant cosa a Anglaterra, o almenys no havia reparat com era feta, encara que de llavors ençà he observat que hi és tan comuna; altrament, la meva mola era molt gran i feixuga; aquesta màquina em costà el treball complet d’una setmana per deixar-la ben llatina.

Abril 28 i 29. Vaig esmerçar aquests dos dies, completament, a esmolar les meves eines; treballar qui-sap-lo la meva màquina per fer giravoltar la mola.

Abril 30. Havent-me fixat que el pa minvava estona ha, vaig inspeccionar-lo i reduir-me a un bescuit per dia, amb el cor prou feixuc.

Maig 1. Guaitant de matí cap a la mar, en marea baixa, vaig veure que jeia quelcom a la costa, d’una gruixària poc comuna, que semblava una bóta. Arribat allí, vaig trobar un barraló i dues o tres peces del vaixell naufragat, que l’últim huracà havia tirat a la platja; i mirant envers la desferra del vaixell, em semblà més encimbellat en l’aigua que no solia. Vaig examinar el barraló tramès a la platja, i aviat vaig veure que era de pólvora; però s’havia amarat, i la pólvora feia una pasta dura com la pedra. Tanmateix, provisòriament vaig fer-lo rodolar platja endins, i seguint la sorra vaig tornar tan prop com vaig poder de la desferra del vaixell, amb més cobejança.

Quan vaig haver davallat al vaixell vaig trobar-lo estranyament remogut. El castell de proa, que abans jeia colgat dins la sorra, era, si més no, aixecat sis peus; i la popa, trencada a miques i descompartida de la resta per la força de la mar en jo haver deixat córrer d’escorcollar-hi, havia estat engegada enlaire, com si diguéssim, i tirada damunt un costat; i la sorra havia estat projectada tan amunt d’aquest costat, vora la popa, que mentre que abans la popa tenia una gran extensió d’aigua davant, de manera que hom no podia arribar a un quart de milla de la desferra sense nedar, ara podia anar-hi tot passejant, passada la marea. Això em sorprengué a la primeria, però aviat vaig deduir que devia ésser obra del terratrèmol. I com per aquesta violència el vaixell era més badat que no pas abans, moltes de coses venien cada dia a la platja que la mar havia amollat, i que els vents i l’aigua feien de mica en mica rodolar cap a la terra.

Això distragué del tot mos pensaments del termini de canviar mon habitatge; i vaig aqueferar-me en gran manera, sobretot aquest dia, a cercar si podia penetrar per algun estil en el vaixell; però vaig veure que no calia esperar res de semblant, perquè tot el si del vaixell era atapeït de sorra. Tanmateix, però, com que havia après a no desesperar de cap cosa, vaig determinar-me a arrencar del vaixell, a trossos, tot el que pogués, concloent que tot el que podria arreplegar-ne em faria un o altre servei.

Maig 3. Vaig començar per serrar una biga que crec que sostenia un indret de la part superior o tolda; i quan la vaig haver tallada, vaig llevar tan bé com vaig poder la sorra del costat que més altejava; però venint la marea, vaig veure’m obligat a abandonar-ho per aleshores.

Maig 4. Vaig anar a pescar, però sense haver cap peix que gosés menjar, fins a cansar-me de mon deport; quan justament anava a deixar-lo, vaig haver un dofí jove. M’havia fet un llinyol tot llarg, d’un fil de corda, però no tenia hams. Tot sovint, però, atrapava peix, tant com tenia talent de menjar-ne; els assecava al sol i els menjava secs.

Maig 5. Vaig treballar a la desferra del vaixell, mig partir una segona biga i portar tres grans taulons d’avet de la coberta; vaig lligar-ho tot junt i ho vaig fer nedar cap a la platja en venir la marea.

Maig 6. Vaig treballar a la desferra, havent-ne llevat diverses clavilles i altres peces de ferramenta; vaig treballar molt asprament, i vaig tornar a casa molt fatigat, amb pensaments de deixar-ho córrer.

Maig 7. Torno a la desferra de bell nou, però sense intenció de treballar; l’embalum del vaixell s’havia enfondrat, per ço com eren tallades les bigues; diverses peces del vaixell semblaven amollar-se, i l’interior de la cala era tan obert que podia dar-hi una ullada, però era gairebé ple d’aigua i de sorra.

Maig 8. Vaig a la desferra, portant un alçaprem de ferro per despullar la coberta, ja tota neta d’aigua o sorra. Arrenco dos taulons i els porto a la platja, també amb la marea. Deixo l’alçaprem a la desferra per al dia següent.

Maig 9. Vaig a la desferra, obrint-me pas amb l’alçaprem pel cos d’ella. Topo amb diverses bótes, i les remoc amb l’alçaprem, però sense poder badar-les. També topo amb el rotllo de plom anglès, i l’arribo a bellugar, però és massa feixuc perquè me l’emporti.

Maig 10, 11, 12, 13 i 14. Cada dia a la desferra, i arreplegant un munt de peces de fusta i taulons o posts, i dues o tres-centes lliures de ferro.

Maig 15. Me n’emporto dues destrals per veure si podia llevar una peça del rotllo de plom, aplicant-hi el tall d’una destral i fent-l’hi entrar amb l’altra; però com que era prop d’un peu i mig sota l’aigua, no vaig encertar ni un cop per fer entrar la destral.

Maig 16. Com que ha ventejat fort a la nit, la desferra semblava més malmesa per la força de l’aigua; però he passat tant de temps als boscos a heure colomins per la meva taula, que la marea va impedir-me d’anar aquest dia a la desferra.

Maig 17. He vist despulles de la desferra tirades a la costa a gran distància, a unes dues milles de mi, però he decidit d’anar a veure què eren, i he trobat que era una peça de les ales de proa, però massa feixuga perquè me l’emportés.

Maig 24. Cada dia, fins aquest dia, he treballat en la desferra i maldant asprament he afluixat tant alguns indrets amb l’alçaprem que a la primera gran marea han surat diverses bótes i dos dels cofres dels mariners; però bufant el vent de la platja estant, no en vingué res a terra, sinó dues peces de fusta i un barril on hi havia una mica de porc brasiler, però l’aigua salada i la sorra l’havien fet malbé.

Vaig continuar aquest treball cada dia fins al 15 de juny, llevat del temps necessari per a proveir-me de vianda, que sempre feia que s’escaigués, mentre durà aquesta ocupació, en ésser la marea alta, per trobar-me a punt quan davallés. Per aquest temps havia aplegat prou fusta i taulons i ferramenta per a bastir una galant llanxa, si hagués sabut com; i també vaig arreplegar en diferents trossos vora de cent lliures de fulla de plom.

Juny 16. Davallant a la platja, he trobat una gran tortuga de mar. N. B. Abans no n’havia vista cap; i això, pel que sembla, fou només desgràcia meva, no pas que l’illa en fos mancada o escassa, perquè si hagués escaigut que jo hagués anat a l’altra banda de l’illa, en podria haver tingut a centes cada dia. Així ho vaig veure després, però tal vegada les hauria pagades massa cares.

Juny 17. M’he ocupat a coure la tortuga. Li he trobat seixanta ous; i la seva carn m’ha semblat la més saborosa i plaent que mai no hagués tastat a la vida, perquè d’ençà que vaig desembarcar en aquest hòrrid indret no havia tingut res més que carn de cabres i ocells.

Juny 18. Ha plogut tot el dia, i jo sense sortir. He pensat que la pluja fredejava i m’he sentit una mica fredolic, cosa que sé bé prou que no és usual en aqueixa latitud.

Juny 19. Molt malalt, i tremolant com si el temps s’hagués enfredorit.

Juny 20. Gens de descans en tota la nit, violent mal de cap, febrosenc.

Juny 21. Molt malalt. Mortalment esporuguit, gairebé, amb les aprensions de mon tristíssim estat: ésser malalt i sense ajut. He pregat Déu per primera vegada d’ençà de la tempesta en eixir de Hull; però poc sabia el que deia, ni per què, essent confosos tots els meus pensaments.

Juny 22. Una mica millor, però amb terribles aprensions de malaltia.

Juny 23. Molt malament altra vegada, fred i tremolors i, encara, amb una violenta caparra.

Juny 24. Molt millor.

Juny 25. Febre intermitent, molt forta. El paroxisme em durà set hores, adés fred, adés calent, amb suors esllanguidores en acabat.

Juny 26. Millor; i, mancat de queviures, he pres el fusell, però sentint-me molt feble. Tanmateix, he mort una cabra i amb molta de dificultat l’he portada a l’estatge i, posant-ne un tros a la brasa, n’he menjat. Prou hauria volgut fer-ne bullir i aconseguir així una mica de brou, però em mancava olla.

Juny 27. De bell nou la febre intermitent, amb tanta de violència que he estat ajagut tot el dia, sense menjar ni beure. Gairebé em moria de set, però em sentia tan feble que no tenia forces per alçar-me ni heure gens d’aigua per beure. He pregat de bell nou Déu, però delirava, i quan no ho feia, era tan ignorant que no sabia què dir; només jeia i cridava: —Senyor, mireu-me; Senyor, apiadeu-vos de mi; Senyor, mercè!—. Crec que no he fet altra cosa per espai de dues o tres hores, fins que estroncant-se el paroxisme m’ha vingut el son, sense despertar-me fins que la nit era molt endavant. En despertar-me, m’he trobat molt refet, però feble i ple de set. Tanmateix, mancat d’aigua tot l’habitatge, no he tingut més remei que jeure fins al matí, i he dormit altra vegada. En aquest segon son he tingut aquest terrible somni:

He imaginat que seia a terra, al defora del mur, on vaig seure quan la tempesta es desencadenà en acabat del terratrèmol; i que veia davallar un home d’un gran núvol negre, dins una flamarada de foc tota resplendent i venint a la terra. Era en tot son voltant tan enlluernador com una flama, de manera que amb prou feines podia suportar de mirar-lo. El seu posat era paorós, d’una manera impossible de descriure amb paraules. Quan va posar els peus a terra, vaig creure que la terra tremolava així com havia fet abans en el terratrèmol i tot l’aire semblava, en la meva aprensió, ple de flamarades de foc.

Tot seguit que hagué tocat en terra avançà cap a mi, amb una gran llança o arma en la seva mà, per occir-me. I quan arribà a un petit munt de terra, a alguna distància, em parlà, o vaig sentir una veu tan terrible, que és impossible de dir-ne l’esglai. Tot el que vaig arribar a entendre fou això: —Veient que totes aquestes coses no t’han menat al penediment, ara moriràs!—. Dites aquestes paraules vaig creure que alçava la llança que tenia a la mà per occir-me.

Ningú que llegeixi aquesta relació no suposarà que jo pugui descriure les horrors de mon esperit en aquesta visió terrible; vull dir que tot essent en el somni, aquelles horrors em desvetllaven pensaments porfidiosos, i fóra igualment impossible descriure la impressió que ha romàs en mon esperit en despertar-me i trobar que no era més que un somni.

Ai! no tenia instrucció religiosa. La que havia rebut assabentat bondadosament pel meu pare era ja exhaurida per un seguit ininterromput, durant vuit anys, de dolenteria marinera, i la contínua conversa només que amb aquells que eren així com jo, dolents i profans fins a l’últim extrem. No tinc recordança que tingués en tot aquest temps pensament que arribés a mirar enlaire cap a Déu, o endins de mi, reflexionant al volt de mos capteniments. Una certa estolidesa d’esperit, talment, sense desig de bé ni consciència de mal, m’havia totalment aclaparat, i jo era el més endurit, inconsiderat i dolent de la nostra usual gent de mar que pugueu imaginar-vos, mancat del més lleu sentit de la temença de Déu en el perill i de la gratitud envers Déu en l’alliberament.

Pel que toca a les ja referides etapes de la meva història, això serà més fàcilment cregut quan afegiré que enmig de tota la varietat de misèries que fins aquell dia m’havien caigut al damunt, mai no havia tingut ni un pensament que allò fos la mà de Déu, o just càstig del meu pecat —mon rebel capteniment envers mon pare—, o mos pecats presents, que eren grans, o fins i tot càstig pel tirat general de la meva vida perversa. Quan em trobava en la desesperada expedició per les costes desertes de l’Àfrica, mai no vaig tenir ni un pensament del que s’esdevindria de mi, o una aspiració que Déu m’encaminés per on em caldria anar, o em preservés del perill que semblava voltar-me així d’animals famolencs com de cruels salvatges. Però, senzillament, no em venien al magí Déu ni la Providència, i obrava com una bèstia, segons els principis de la natura, i només que pels dictats del seny natural, i encara.

En ésser alliberat i acollit en mar pel capità portuguès, ben estatjat, i tractat amb justícia i honrament, i també amb esperit caritatívol, no hi hagué en mos pensaments senyal de gratitud. Quan de bell nou vaig naufragar, vaig veure’m arruïnat, i, en perill d’ofegar-me en aquesta illa, estava igualment lluny de l’agraïment o de considerar-ho com una sentència; només em deia tot sovint a mi mateix que era un ca malastruc i nat per ésser sempre miserable.

Veritat és que tantost arribat aquí a la platja, i en veure tota la marineria del vaixell negada, essent jo salvat, em sorprengué una mena d’èxtasi i alguns transports espirituals que, amb l’ajut de la gràcia de Déu, haurien pogut elevar-me a veritable gratitud. Però la cosa acabà com havia començat, en un senzill i comú rapte de joia, o bé, diria, en la satisfacció d’ésser vivent, sense la menor reflexió al volt de l’assenyalada bonesa de la Mà que m’havia servat, i triat tot sol per a servar-me, essent tota la resta destruïts, o una recerca de perquè la Providència se m’havia mostrat tan plena de mercè: exactament la mateixa mena vulgar d’alegria que els mariners solen tenir un cop han arribat sense dany a la platja després d’un naufragi, que ofeguen en el primer tassó de ponx, i obliden gairebé a l’instant que l’han acabat. I tota la resta de la meva vida era així.

Àdhuc quan després, per l’escaient consideració, m’havia fet càrrec del meu estat, de com era llançat a aquest terrible indret, fora de l’abast de la nissaga humana, fora de tota esperança d’alleujament o probabilitat de redempció, tantost vaig veure una perspectiva de viure i no decandir-me ni morir de fam, tot el tirat de la meva aflicció s’anà esvaint, i vaig començar de trobar-me a plaer, esmerçant-me en les obres escaients per a la meva conservació i proveïment, ben lluny d’afligir-me mon estat com si fos un judici del Cel o la mà de Déu contra mi. Aquests eren pensaments que molt clares vegades em passaven per la testa.

La brotada del gra, com se n’ha fet esment en mon diari, tingué al principi alguna petita influència en mi, i començà de colpir-me seriosament mentre vaig creure que en allò hi havia quelcom de miraculós; però tantost canvià aquest aspecte del meu pensament, tota la impressió que d’ell era nada s’esvaí també, així com ja s’ha dit.

Fins i tot el terratrèmol, encara que cap cosa no pogués ésser de més terrible mena, o més immediatament encaminadora envers l’Invisible Poder que dirigeix tot sol aquestes coses, un cop passat el primer esglai, no va deixar-me una impressió duradora. El meu sentiment de Déu o dels seus judicis, i encara menys que les meves actuals circumstàncies aflictives fossin degudes a la seva mà, no era pas més gran que si jo m’hagués trobat en la vida més regalada.

Però ara, quan vaig començar d’emmalaltir i, amb tot el lleure, la visió de les misèries de la mort comparegué davant meu; quan mon esperit començà d’abatre’s sota el feix d’una forta malura, i la naturalesa es veié exhaurida per la violència de la febre, la consciència, que per tant de temps havia dormit, es desvetllà de mica en mica, i vaig començar de fer-me retrets per la meva vida passada, dins la qual tan evidentment, per excepcional dolenteria, havia provocat la justícia de Déu a aplanar-me amb cops així mateix excepcionals, i a dar-me un tracte de revenja.

Aquestes reflexions m’oprimiren el segon o tercer dia de la meva malura i, entre la violència tant de la febre com dels retrets paorosos de la meva consciència, vaig arrencar-me a mi mateix algunes paraules que tenien l’aire de pregar Déu, encara que no puc dir si eren una pregària acompanyada de desig o bé d’esperança; més aviat era la veu del pur esglai i la calamitat. Mos pensaments eren tots confusos, gran el testimoni de mos delictes en el seny; l’horror de morir en tan miserable estat feia trontollar histèricament la meva testa amb la sola aprensió, i en aquestes presses del meu esperit no sé pas què cosa podia expressar la meva llengua. Però més aviat eren exclamacions així com: —Senyor, quina miserable criatura sóc! Si estic malalt, no tinc més remei que la mort per manca d’ajut! Quin serà el meu esdevenidor?—. Aleshores les llàgrimes brollaven de mos ulls i no podia dir cap més cosa per una bella estona.

En aquest interval em vingué a la memòria el bon consell de mon pare, i tot seguit la seva predicció, que vaig esmentar al començ d’aquesta història: és a dir, que si dava aquella estòlida passa, Déu no em beneiria i en acabat tindria lleure de reflexionar, pel que feia a haver negligit el seu avís, quan ningú no pogués assistir-me per a mon recobrament. —Ara —deia en veu alta—, les paraules del meu pare estan per complir-se: la justícia de Déu m’ha collit i no tinc ningú que m’ajudi o em senti. Vaig refusar la veu de la Providència, la qual, plena de mercè, m’havia posat en una situació o estament de vida on m’hauria vagat de sentir-me feliç i a plaer; però no vaig voler adonar-me’n ni aprendre a conèixer per mos pares semblant benedicció. Els vaig deixar plorar per la meva follia, i heus-me aquí tot sol a plorar-ne els efectes. Vaig rebutjar llur ajut i assistència, que m’haurien encimbellat en el món, i cada via m’haurien fet planera; i ara he de batallar amb dificultats massa grans perquè les suporti la sola naturalesa, i no tinc cap assistència, cap ajut, cap consol, cap parer. —I vaig exclamar aleshores: —Senyor, sigues el meu ajut, perquè gran és la meva calamitat!

Aquesta fou la primera pregària, si així puc anomenar-la, que hagués fet de molts d’anys ençà. Però torno al meu diari.

Juny 28. Retornat una mica amb el son, i acabat l’accés totalment, m’he alçat del llit; i encara que l’espaordiment i terror del meu somni era molt gran, he considerat que el paroxisme de la febre retornaria de bell nou al dia següent, i era hora que replegués quelcom per refrescar-me i sostenir-me en estar malalt. I la primera cosa que he fet ha estat d’omplir d’aigua una gran caixa ampolla quadrada, i posar-la damunt la taula, a l’abast de mon llit; i per llevar a l’aigua l’enfredoriment o la disposició enfebridora, hi he posat un quart de pinta de rom, barrejant-ho. Després he agafat una peça de la carn de la cabra i l’he cuita a la brasa en els carbons, però n’he pogut menjar molt poca. He caminat pels voltants, però em trobava molt feble i també molt trist i afeixugat de cor, sentint la meva miserable condició, i tement el retorn de la meva malura a l’endemà. A la nit he fet el meu sopar amb tres dels ous de tortuga, rostits al caliu, i menjats, com diem, en la closca; i aquest és el primer mos que mai no hagi demanat a Déu que beneís, pel que puc recordar, en tota la meva vida.

En haver menjat, he volgut passejar, però em trobava tan feble, que amb prou feines podia carretejar el fusell (perquè mai no ixo sense l’arma), de manera que només he fet una curta eixida i he segut en terra, mirant la mar que era al davant meu mateix, i molt llisa i tranquil·la. Mentre seia allí se m’acudiren alguns pensaments d’aquest estil:

Quina cosa és aquesta terra i mar que tant he vist, d’on provenen i què som jo i totes les altres criatures, feréstegues i manyagues, homes i bèsties? D’on hem vingut?

De segur que ens féu algun secret Poder, que formà la terra i la mar, l’aire i el cel; quin és? I ja es deduïa naturalíssimament: Déu és qui ho ha fet tot. Molt bé, però llavors he seguit dient, cosa rara: Si Déu ha fet totes aquestes coses, les guia i governa totes elles, així com totes les coses que els escauen; perquè el poder que sabé crear totes les coses ha de tenir certament poder de guiar-les i sostenir-les.

Si és així, res no pot esdevenir-se en aquest gran circuit de les seves obres sense la seva coneixença o decret.

I si res no passa sense la seva coneixença, Ell sap que sóc aquí, i en aquesta paorosa condició; i si res no passa sense el seu decret, Ell ha decretat que tot això m’esdevingués.

No em vingué cap cosa al pensament que em contradigués cap d’aquestes conclusions i, per tant, es refermava fortament en mi que calia que Déu havia decretat que tot allò m’esdevingués, que havia estat conduït a aquestes miserables circumstàncies per la seva direcció, tenint Ell un poder únic, no sols damunt meu, sinó damunt tota cosa que s’esdevingués en el món. Immediatament seguia: —Per quina cosa m’ho ha fet Déu, això? Què he fet perquè em tracti així?

La meva consciència em deturà tot seguit en aquesta recerca, com si hagués blasfemat, i em va semblar que em parlés igual que una veu: Malaurat! Demanes què has fet? Gira la mirada envers una vida horriblement malversada i demana’t què és el que no has fet. Demana per què temps ha no has estat destruït. Per què no fores negat a les rades de Yarmouth, mort en lluita quan el vaixell fou capturat pel corsari de Salé, devorat de les feres a la costa d’Àfrica, o bé negat quan morí, llevat de tu, tota la marineria? I demanes: Què he fet?

Em feren emmudir aquestes reflexions, com d’astorament, i no vaig tenir cap paraula a dir, no, cap paraula per a respondre’m; sinó que vaig alçar-me consirós i trist, i vaig tornar al meu recer, i vaig passar per damunt de la muralla, com si me n’anés al llit; però mos pensaments eren tristament contorbats, i no tenia tirada a la son; així, doncs, vaig seure a la meva cadira, encenent el meu llum, perquè començava de fosquejar. I com que l’aprensió del retorn de la meva malura m’espaordia en gran manera, se m’acudí que els brasilers no prenen cap més remei que llur tabac en gairebé totes llurs malures; i jo tenia una peça d’un rotllo de tabac en un dels baguls, curat del tot, i també una mica de tabac verd i a mig curar.

Vaig adreçar-m’hi ben segur que dirigit pel Cel, perquè en aquell bagul hi vaig trobar guariment per l’ànima i el cos, ensems. Vaig obrir el bagul i vaig trobar el que cercava, és a dir, el tabac; i com els pocs llibres que havia retirat també eren desats allí, vaig treure una de les Bíblies que he esmentat abans, i que fins aquest temps no havia trobat el lleure o la necessària inclinació de considerar. Vaig treure-la, dic, i juntament amb el tabac me la vaig portar a la taula.

No sabia quin ús fer-ne, del tabac, quant a la meva malura, o si era bo per a ella o no n’era; però vaig intentar-hi diversos experiments, com si estigués determinat d’ensopegar-ho d’una manera o altra. De primer vaig prendre un tros d’una fulla i el vaig mastegar, cosa que a la primeria, talment m’esmorteí el cervell, perquè el tabac era verd i fort i jo no hi era gaire avesat; després vaig agafar-ne una mica i el vaig amarar una o dues hores amb rom, i vaig resoldre de prendre’n una dosi quan calgués; i darrerament vaig cremar-ne una mica damunt un braser, i vaig mantenir el nas acostat a la fumera, tant de temps com no em va cuidar matar, tant per la calor com gairebé per l’ofec.

En l’interval d’aquesta operació, vaig prendre la Bíblia i vaig començar de llegir; però tenia el cap massa enterbolit pel tabac per a comportar la lectura, almenys de moment. Però, havent obert el llibre a l’atzar, les primeres paraules que se m’oferiren, foren aquestes: «Crida’m en el dia de la tribulació: jo t’alliberaré i tu em glorificaràs».

Les paraules eren molt escaients al meu cas, i deixaren petjada en el meu pensament al temps de llegir-les, encara que no tant com després: perquè pel que feia a ésser «alliberat», la paraula puc dir que no tenia sentit per a mi, tan remota era la cosa, tan impossible segons el meu sentit dels esdeveniments, que vaig començar de dir així com els fills d’Israel, quan hom els prometé que menjarien carn: «Pot Déu parar una taula en un desert?». Així deia jo: Pot Déu mateix alliberar-me d’aquest indret? I com que per anys i anys cap esperança no havia d’aparèixer, aquest desconhort prevalgué molt sovint en mon pensament; però tanmateix les paraules em feren gran impressió, i vaig meditar-les tot sovint. S’anà fent tard, i el tabac, així com he dit, m’entorpí la testa en tanta de manera que em decantava a dormir; així, doncs, vaig deixar el llum encès a la cova, no fos cas que em manqués alguna cosa en la nit, i vaig colgar-me; però, abans de jeure, vaig fer el que no havia fet en la vida: vaig agenollar-me i vaig pregar Déu que complís la promesa que m’havia fet, que si el cridava en el dia de la tribulació m’alliberaria. Després que vaig haver acabat la meva pregària imperfecta i aclaparada, vaig beure el rom dins del qual havia amarat el tabac, que n’era tan fort i carregat que, verament, amb prou feines me’l vaig poder empassar. Tot seguit vaig colgar-me. Immediatament vaig sentir que em pujava al cap violentament, però vaig caure en un son pregon, i no em vaig despertar més fins que, judicant pel sol, havien d’ésser talment les tres de la tarda del dia següent. És més, avui en dia tinc en part l’opinió que vaig dormir tot el dia i la nit següent, i fins vora les tres del dia tercer, perquè altrament no sé com hauria pogut perdre un dia en el meu compte dels dies de la setmana, així com alguns anys després hom veié que havia fet. Perquè si l’hagués perdut assenyalant i tornant a assenyalar la mateixa ratlla, hauria perdut més d’un dia, i el fet és que vaig perdre un dia en el meu compte, i mai no vaig saber com havia estat.

Sigui això, tanmateix, de l’una o l’altra manera, en despertar-me em vaig trobar refet en gran manera, i amb el coratge viu i alegre; quan vaig alçar-me, em trobava més fort que no pas el dia abans, i amb l’estómac millor, perquè tenia fam; i, per escurçar, no vaig tenir paroxisme al dia següent, sinó que vaig continuar molt millorat. Això s’esdevingué el 29.

El dia 30 era el meu dia d’intermitència, naturalment, i vaig sortir a fora amb el fusell, però vaig tenir compte de no anar massa lluny. Vaig matar un o dos ocells marins, una mica semblants a un ànec salvatge, i els vaig dur a casa, però no em van fer mengera; així, doncs, vaig prendre més ous de tortuga, que eren molt bons. Al vespre vaig renovar la medecina que suposava que m’havia anat bé el dia abans, això és, el tabac amarat amb rom; però no en vaig prendre tant, ni vaig mastegar gens de fulla, ni acostar el cap al fum. Al dia següent, però, que era el dia 1 de juliol, no vaig trobar-me tan bé com havia esperat, perquè tenia un petit rastre de mos calfreds, tanmateix no era gran cosa.

Juliol 2. Vaig renovar la medecina de totes tres maneres, i vaig administrar-me-la com la primera vegada, i vaig doblar la quantitat que en beuria.

Juliol 3. La febre se n’anà del tot, encara que no vaig recobrar tota la meva virior fins al cap d’algunes setmanes. Mentre replegava força, mos pensaments es fixaven tot sovint en aquella paraula, «Jo t’alliberaré»; i la impossibilitat de mon alliberament pesava massa en el meu seny, perquè no el pogués esperar. Però mentre em descoratjava jo mateix amb aquests pensaments, se m’acudí que em fixava tant en un alliberament de l’aflicció, més gran, que passava per alt l’alliberament que ja havia rebut; i em vaig sentir obligat, talment, a fer-me preguntes com aquestes: No he estat alliberat, i prodigiosament, de la malaltia, de la més calamitosa situació que pugui existir, i que tant m’esglaiava? I quin cas n’he fet? He complert amb el que em pertocava? Déu m’alliberà, però jo no l’he glorificat, és a dir, no l’he reconegut ni li he estat agraït d’això, com d’un alliberament. I com puc esperar-ne de major?

Això va tocar-me el cor en gran manera, i tot seguit vaig agenollar-me i regraciar Déu en alta veu pel meu retorn de la malaltia.

Juliol 4. Al matí vaig prendre la Bíblia i, començant al Nou Testament, vaig començar seriosament de llegir-la, imposant-me de llegir-hi una estona cada matí i cada nit, no pas limitant-me segons la xifra dels capítols, sinó per tot el temps que els meus pensaments s’hi esmerçarien. Un cop vaig haver-me posat greument a aqueixa tasca, no vaig trigar pas a sentir el meu cor més pregonameent i sincerament afectat per les malvestats de la meva vida passada. Revisqué la impressió del meu somni, i les paraules: «Totes aquestes coses no t’han menat a penediment» em passaren seriosament pel magí. Demanava de tot cor a Déu que em donés contrició quan s’esdevingué providencialment que el mateix dia, llegint les Escriptures, arribés a aquestes paraules: «Príncep i Salvador és exalçat, per donar penediment, i per donar remissió». Vaig llançar el llibre i, alçant el cor, així com les mans, al Cel, en una mena d’èxtasi de joia, vaig exclamar en veu alta: —Jesús, Fill de David, Jesús, exalçat Príncep i Salvador, dóna’m el penediment!

Aquesta fou la primera vegada que puc dir, en el veritable sentit de les paraules, que hagués pregat, en tota la meva vida; perquè ara pregava amb el sentiment de la meva condició i amb la veritable perspectiva d’esperança de les Escriptures, fonamentada en l’encoratjament de la paraula de Déu; i, d’aquest temps endavant, puc dir que vaig començar de tenir esperança que Déu m’escoltaria.

Ara ja emprenia d’interpretar les paraules abans esmentades: «Crida’m i t’alliberaré», en diferent sentit del que havia fet abans; perquè aleshores no tenia noció de res que es digués alliberament, si no era ésser jo alliberat del captiveri on em trobava; perquè encara que verament l’indret m’era prou esbarjós, l’illa m’era tanmateix una presó, i això en el pitjor sentit del món. Però ja començava de capir-ho en un altre sentit. Ara girava l’esguard a la meva vida passada amb tant d’horror, i els meus pecats se’m mostraven tan paorosos, que la meva ànima no cercava de Déu altra cosa que l’alliberament d’aquell feix de culpes, que abatia tot el meu reconfort. Quant a la meva vida solitària, no valia la pena, ni arribava a pregar per ésser-ne alliberat, ni hi pensava; no era de cap importància comparada amb això. I afegeixo aquesta part en aquest indret per donar entenent a qualsevol que la llegeixi que, quan arribi el sentit veritable de les coses, trobarà que l’alliberament del pecat és benedicció molt més gran que no pas el de l’aflicció.

Però, això de banda, torno a mon diari.

El meu estat començà ara d’ésser, per bé que no menys miserable quant a la manera de viure, molt menys desavinent per a la meva ànima; i adreçats mos pensaments, per constant lliçó de les Escriptures i pregària a Déu, a coses de més alta natura, vaig trobar-hi molt de reconfort, que fins aleshores no havia conegut. Així mateix, com que la meva salut i força havien retornat, vaig impulsar-me al proveïment de tot el que em mancava, i a fer la meva manera de viure tan regular com podria.

Del 4 de juliol fins al 14, vaig esmerçar-me principalment a sortir amb el fusell a la mà, però sense prolongar les eixides, com a home que aplegava la seva força en acabat d’un mal trasbalsador; perquè amb prou feines hom podrà imaginar que feble que estava aleshores, i a quin decandiment era reduït. El remei que jo havia emprat era perfectament nou, i podria ésser que abans no hagués mai guarit una febre intermitent, ni puc recomanar a ningú que se’n serveixi, per al meu experiment; encara que em llevà la febre, contribuí bastant a afeblir-me, perquè vaig tenir freqüents convulsions nervioses i de les extremitats per algun temps.

També vaig copsar-ne una altra particular lliçó, i fou que eixir en l’estació de les pluges era perniciosíssim a la meva salut, especialment quan les pluges eren acompanyades de tempestes i huracans; i que la pluja que queia a l’estació eixuta era gairebé sempre més perillosa que no pas la que queia en setembre i octubre.

Havia estat ja en aquesta illa malaurada uns deu mesos; qualsevol possibilitat d’alliberament d’aquesta condició em semblava del tot esvaïda, i jo creia fermament que cap figura humana no havia posat el peu en aquell indret. Havent, segons creia, assegurat mon habitatge, a mon juí molt bé, tenia un gran desig d’emprendre un més perfecte descobriment de l’illa, i veure quins altres productes trobaria que encara no conegués.

El 15 de juliol vaig començar de fer una més detinguda inspecció de l’illa. Vaig anar de primer a la caleta on, així com he dit, havia dut mos rais. Vaig trobar, després que vaig haver fet dues milles cap amunt, que la marea no anava pas més enllà, ja que no hi havia més que un rierol d’aigua corrent, i molt fresca i bona; però essent aleshores l’estació eixuta, amb prou feines hi havia aigua en alguns de sos indrets, o almenys no n’hi havia prou per a un corrent que hom pogués reparar. En la margeneda d’aquest rierol vaig trobar moltes belles sabanes o prades, planes, suaus i herboses; i a les parts que anaven fent marge, vora de les terres més altes, i que l’aigua, així com pot suposar-se, mai no inundava, vaig trobar molt de tabac, verd, i creixent, amb gran fortíssim lluc. Hi havia altres plantes diverses de les quals no tenia noció, i que potser tenien les seves virtuts, que no vaig poder esbrinar.

Vaig cercar l’arrel de cassava, amb la qual fan llur pa la gent indiana d’aquell clima; però no vaig poder trobar-ne gens. Vaig veure grans plantes d’àloes, però aleshores no les coneixia. Vaig veure diverses canyes de sucre, però silvestres, i per manca de conreu, imperfectes. Vaig contentar-me d’aquests descobriments per aquella avinentesa, i vaig tornar-me’n tot meditant quin camí seguiria per conèixer la virtut o bonesa de cap dels fruits o plantes que descobriria, però no vaig poder arribar a una conclusió; perquè, per abreujar, havia observat tan poc mentre era al Brasil, que migrada cosa sabia de les plantes del camp: almenys migrada cosa que em pogués ésser d’algun servei en la meva actual fretura.

El dia següent, el 16, vaig seguir el mateix camí, i després d’anar una mica més endavant que no pas la vetlla, vaig trobar que el rierol i les sabanes començaven d’estroncar-se, i el país es tornava més selvós que no pas abans. En aquesta banda vaig trobar diversos fruits, i especialment, melons en terra, en gran abundor, i raïm als arbres; les vinyes s’havien estès damunt els arbres, i les raïmades eren justament aleshores en llur saó, molt madures i saboroses. Aquest descobriment em sorprengué qui-sap-lo, i vaig alegrar-me’n una cosa de no dir; però la meva experiència m’advertí de no menjar-ne gaire, recordant que quan jo era en terra de Berberia, el menjar raïms occí diversos anglesos que hi eren esclaus, dant-los febres i trastorns intestinals. Però vaig trobar una excel·lent manera d’aprofitar els raïms, i fou preparar-los o assecar-los al sol, i servar-los com els raïms secs o panses són servats; vaig creure que foren, i no em vaig errar, menja tan sana com agradosa, quan hom no podria aconseguir raïms.

Vaig despendre allí tot el vespre, i no vaig pas tornar a mon habitatge, i dit de passada, fou la primera nit, podria dir, que vaig dormir fora de casa. Essent negra nit, vaig recórrer a mon primer recurs, i vaig pujar a un arbre on vaig dormir prou bé; i al matí següent vaig continuar mos descobriments, caminant unes quatre milles, segons podia judicar per la llargada de la vall, tirant-lo sempre de dret al nord, amb seguits de turons a mon sud i nord.

Al capdavall d’aquesta caminada vaig arribar a una banda oberta, que semblava davallar cap a ponent; i una deu d’aigua dolça, eixint del flanc del turó que jo tenia al costat, anava a l’altra banda, és a dir, de dret a llevant; i l’indret semblava tan fresc, tan verd, tan florit, tot ell contínua verdor o florida de primavera, que semblava un jardí ben agençat.

Vaig davallar una mica pel costat d’aquella delitosa vall, inspeccionant-la amb una secreta mena de plaer (encara que mesclat amb mos altres pensaments aflictius), pensant que tot allò era meu, que era rei i senyor de tot aquell país irrevocablement, i tenia dret de possessió; i si hagués estat transportable, hauria pogut tenir-ho com a patrimoni vinculat, com fa amb son domini pairal qualsevol lord d’Anglaterra. Vaig veure-hi abundor d’arbres de cacau, tarongers, llimoners i poncemers, però tots ells silvestres, i molt pocs havien fruitat, almenys aleshores. Tanmateix, però, els llimons verds que vaig replegar no sols eren menja plaent sinó molt sana; i després vaig mesclar-ne el suc amb aigua, que així esdevingué molt sana i molt temperada i refrescant.

Vaig comprendre que ja tenia prou feina amb la collita i transport; i vaig determinar de tenir dipòsit tant de raïms com de poncems i llimones, fent-ne proveïment per l’estació humida, que coneixia que s’atansava.

Amb aquest objecte vaig aplegar un gran munt de raïms en un indret, i un de més petit en un altre, i una gran colla de poncems i llimones en un tercer indret; i prenent quelcom de cada munt, me’n vaig anar cap a casa, decidit a tornar, duent un sac de pell i de drap, o qualsevol cosa que pogués fer per emportar-me’n la resta al meu estatge.

Havent, doncs, despès dos dies en el meu estatge vaig tornar a casa meva: així he d’anomenar ara la meva tenda i la meva cova. Però abans que jo arribés, els raïms eren fets malbé; la riquesa de la fruita i el pes del suc els havien romputs i macats, i no eren bons per a res, o per a poca cosa; quant als poncems, eren bons, però no n’havia portat sinó uns quants.

L’endemà, que era el 19, vaig tornar-me’n cap allà, havent-me fet dos saquets per a portar a casa la collita. Però em sorprengué, en arribant al munt de raïms, que eren tan saborosos, i fins quan vaig collir-los, de trobar-los escampats, petjats en part i arrossegats, uns per aquí i uns per allí, i molts de rosegats i devorats. En vaig concloure que hi havia alguns animals salvatges pels voltants que havien fet aquell damnatge, però no sabia quins eren.

Veient, tanmateix, que hom no els podia amuntegar i emportar en un sac, perquè de l’una manera serien destruïts, i de l’altra esclafats pel seu pes mateix, vaig seguir una altra via: vaig aplegar una gran quantitat de raïms, penjant-los a les branques sortint dels arbres, perquè es curessin i assequessin al sol; i pel que fa als poncems i les llimones, vaig emportar-me’n tants com en podia carregar.

Tornant a casa d’aquest viatge vaig considerar amb gran plaer la fecunditat d’aquella vall i la seva situació delitosa, com era a recer de les tempestes, en aquell indret de l’aigua i el bosc, i vaig inferir que havia triat per a mon habitatge un lloc que era de molt el pitjor indret del país. En resum, vaig començar de considerar el meu canvi d’habitatge, i cercar algun lloc tan segur com el que ara tenia, si era possible, en aquella banda plaent i fecunda de l’illa.

Aquest pensament em va girar molt per la testa, i em fou gustosíssim per algun temps, i em temptava l’amenitat del lloc; però quan vaig començar de mirar-ho més de prop, vaig reflexionar que ara estava vora la mar, on era almenys possible que pogués esdevenir-se quelcom a mon avantatge, i que el mateix mal fat que m’havia menat aquí podia menar d’altres dissortades criatures al mateix indret. I tot i no essent gaire probable que mai s’esdevingués semblant cosa, cloure’m entre turons i boscos al centre de l’illa era descomptar el meu captiveri, i fer aquella aventura no sols improbable, sinó impossible. Per tant, en cap manera no havia de canviar-me.

Tot i això, tan enamorat estava d’aquell lloc que hi vaig despendre molt de temps a les acaballes del mes de juliol; i encara que, havent-m’ho repensat, vaig determinar, així com he dit, de no moure’m, vaig bastir-me allí una mena de maset, voltant-lo, a distància, d’un clos ben fort, fet d’una doble tanca, tan alta com vaig poder abastar, ben estacada i folrada de brossa; allà jeia en tota seguretat, de vegades dues o tres nits seguides, sempre pujant amb la meva escala com ja se sap, de manera que ara m’imaginava de tenir la meva casa de camp i la meva casa de la costa. I en aquesta obra vaig esmerçar-me fins al començament d’agost.

Tot just havia acabat el meu clos i començava de gaudir del meu treball, quan sobrevingueren les pluges, i em van fer estar a l’estaqueta en mon primer habitatge; perquè encara que a l’altre lloc m’havia fet una tenda així com la primera, amb una peça de vela, i molt ben estesa, no hi tenia el recer d’un turó per aixoplugar-me de les tempestes, ni cova darrera meu per a refugiar-m’hi quan les pluges serien desfetes.

Cap allà al començament d’agost, així com he dit, havia acabat el meu maset i començava de gaudir-ne. El 3 d’agost vaig trobar els raïms que havia penjat, perfectament secs, i, verament, eren panses excel·lentment assolellades; així, doncs, vaig començar de baixar-les dels arbres, i va ésser una bella pensada, perquè les pluges que seguiren les haurien malmeses, i jo hauria perdut la millor part de mos queviures d’hivern, perquè en tenia uns dos-cents penjolls. Tan aviat com els vaig haver baixats, i emportats la major part a la meva cova, començà de ploure; i d’aleshores, que era el dia 14 d’agost, va ploure més o menys cada dia, fins a mig octubre, i de vegades amb tanta de violència que no em podia bellugar de la cova dies i dies.

En aquesta estació em sorprengué en gran manera l’augment de la meva família. Havia estat inquiet per la pèrdua d’una gata, que se m’havia escapat, o bé, així com jo creia, havia estat occida, i no vaig saber-ne més noves, fins que, amb prou meravella meva, tornà a casa cap a la fi d’agost, amb tres moixets! Això va estranyar-me més, perquè baldament jo hagués occit un gat fer amb el meu fusell, em creia que era de diferent mena que els nostres gats europeus; però els gatets eren de la mateixa mena que la mare, i essent els meus dos gats femelles, vaig trobar-ho molt extraordinari. Però, per aquests tres gatets, després vaig arribar a veure’m tan empastifat de gats, que no vaig tenir més remei que occir-los com a bèsties malignes o feres, i esquivar-los de casa tant com era possible.

Del 14 d’agost al 26, pluja incessant, de manera que no vaig poder bellugar-me, i anava ara molt amb compte de no mullar-me gaire. En aquesta reclusió vaig començar d’anar curt de queviures; però arriscant-me a eixir dues vegades, un dia vaig matar un boc, i un altre dia, que era el 26, vaig trobar una tortuga molt gran, que era per a mi una festa. I el meu menjar anava ajustat així: menjava un penjoll de panses per esmorzar; per dinar una peça de la cara de boc o de tortuga, a la brasa —perquè desgraciadament no tenia estri per bullir ni estofar res— i dos o tres ous de tortuga per sopar.

Durant aquesta reclusió en mon aixopluc a causa de la pluja vaig treballar diàriament dues o tres hores eixamplant la meva cova, i per graus vaig anar-la treballant cap a l’un costat fins a arribar al flanc del turó, i vaig fer una porta o sortida, que s’esqueia més enllà de mon clos o estacada, així jo entrava i sortia per allí. Però no em sentia del tot tranquil jaient tan al descobert; perquè així com m’havia endegat abans em trobava perfectament clos, mentre que ara em creia de jeure exposat i oferint-me a qualsevol que entrés a escometre’m. I tanmateix no havia pogut sotjar que hi hagués a l’illa cap cosa vivent que fos de témer, essent la més gran criatura que fins aleshores hi havia vist un boc.

Setembre 30. Arribava al trist aniversari de mon desembarcament. Vaig comptar els senyals de la meva post i vaig trobar que havia estat en terra 365 dies. Vaig servar aquesta diada solemnial dejuni, i la vaig consagrar a exercicis religiosos, postrant-me en terra amb la més gran humiliació, confessant mos pecats a Déu, reconeixent el recte judici que de mi havia fet, i pregant-li mercè pels mèrits de Jesucrist. I no havent tastat ni un refresc per espai de dotze hores, fins que el sol va colgar-se, vaig menjar aleshores una coca de bescuit i un penjoll de raïms, i me’n vaig anar al llit, acabant el dia així com l’havia començat.

En tot aquest temps no vaig coldre els diumenges; perquè com que a la primeria no hi havia seny religiós en el meu esperit, al cap de poc temps vaig ometre de distingir les setmanes fent un senyal més llarg que els altres per al diumenge, i així, doncs, no sabia quan s’esqueia. Però, havent ara calculat els dies, així com he dit, vaig trobar que havia romàs a l’illa per la durada d’un any: així és que el vaig dividir en setmanes, reservant cada setè dia com a diumenge; per bé que vaig trobar al capdavall de mon càlcul que havia perdut un dia o dos en mon recompte.

Al cap d’un quant de temps la tinta començà de mancar-me; vaig acontentar-me, doncs, de servir-me’n més econòmicament, i anotar només que els esdeveniments més assenyalats de la meva vida, sense continuar un memoràndum quotidià d’altres coses.

L’estació plujosa i l’eixuta començaven de mostrar-se’m regulars; i vaig aprendre a dividir-les, de manera que en conseqüència em trobessin proveït. Però bé vaig pagar la meva experiència a l’avançada! i el que relataré va ésser un dels experiments més desencoratjadors que mai no hagués fet. He dit que havia reservat les poques messes d’ordi i d’arròs que havia descobert, fetes d’una manera tan sorprenent —per elles mateixes, havia jo pensat—, i crec que n’hi havia unes trenta d’arròs i unes vint d’ordi. I ara em semblà el temps escaient per sembrar-ho, passades les pluges, trobant-se el sol en son període meridional, fent-se enfora de mi.

Així és que vaig cavar una peça de terra tan bé com vaig poder amb la meva aixada de fusta, i, dividint-la en dues parts, vaig sembrar el gra; però mentre el sembrava se m’acudí per atzar que no el sembraria tot d’un cop, perquè no sabia quin era el temps escaient, de manera que vaig sembrar unes dues terceres parts del gra, deixant de banda una embosta de l’un i l’altre.

Fou després un gran reconfort per a mi d’haver-ho fet; ni un gra del que havia sembrat aquella vegada reeixí, perquè venint els mesos secs, mancada la terra de pluja un cop sembrada la llavor, no hi hagué humitat per assistir-ne la creixença, i mai no llevà fins que l’estació humida hagué tornat, i, aleshores, ordi i arròs van créixer com si els haguessin sembrat de poc.

Veient que mes primeres sements no havien reeixit, cosa que fàcilment vaig entendre que venia de la secor, vaig cercar una peça de terra més humida per fer-hi una altra prova; i vaig cavar una peça de terra vora mon nou maset, i vaig sembrar la resta del meu sement en febrer, una mica abans de l’equinocci primaveral; i així, comptant amb els mesos plujosos de març i abril perquè ho reguessin, les espigues van créixer agradosament i referen molt bona collita. Però tractant-se només d’una part de la grana que havia deixat de banda, no havent gosat sembrar tota la que tenia, vaig collir una petita cosa, no arribà la collita sencera a mig picotí de cada mena.

Però amb aquest experiment vaig passar-me mestre del meu ofici, i vaig saber exactament quina era l’estació bona per sembrar, i que podia esperar dues sembres i dues collites per cada any.

Mentre el gra llevava vaig fer un petit descobriment, que em serví després. Tot seguit que les pluges van ésser passades i el temps començà de fixar-se, cosa que s’esdevingué per allà el mes de novembre, vaig pujar a fer una visita al meu maset, on, per bé que no hi havia estat feia alguns mesos, vaig trobar, però, les coses així com les havia deixades. El cercle o doble tancat que havia fet no solament era ferm i sencer, sinó que les estaques, que havia tallat d’alguns arbres del voltant, totes havien brotat i crescut amb llargues branques així com fan ordinàriament els salzes que rebroten el primer any després que els han escapçat. No sabia com anomenar l’arbre d’on eren tallades les estaques. Vaig meravellar-me i satisfer-me en gran manera de veure créixer els nous arbres; i els vaig esporgar i els vaig fer créixer tan iguals com vaig poder i no és pas fàcil d’imaginar quina bella figura feien al cap de tres anys. Així, doncs, encara que el clos fes un cercle d’unes 25 iardes de diàmetre, els arbres (així puc anomenar-los ara), aviat el cobriren; i l’obra fou completa, i suficient per allotjar-s’hi al davall durant tota l’estació eixuta.

Això em determinà a tallar algunes estaques més, i a fer-me un clos com aquell, en mig cercle, al voltant del mur —vull dir el del meu primer habitatge— i així ho vaig fer; i posant els arbres o estaques en doble fila, a unes 8 iardes de distància de mon primer clos, van créixer de seguida, i de primer foren un bell cobert per al meu habitatge, i després em serviren també de defensa, així com observaré quan pertocarà.

Vaig trobar que les estacions de l’any podien generalment dividir-se no pas en estiu i hivern, així com a Europa, sinó en estacions plujoses i eixutes que generalment eren així.

MIG FEBRER/MARÇ/MIG ABRIL: Pluges: sol en equinocci o vora d’ell.

MIG ABRIL/MAIG/JUNY/JULIOL/MIG AGOST: Eixutor: el sol és al nord de la Línia.

MIG AGOST/SETEMBRE/MIG OCTUBRE: Pluges: el sol ha retornat.

MIG OCTUBRE/NOVEMBRE/DESEMBRE/GENER/MIG FEBRER: Eixutor: el sol és al sud de la Línia.



L’estació plujosa era de vegades més llarga o més curta, segons els vents que corrien, però aquesta, en general, és l’observació que vaig fer. Després que vaig haver vist, per experiència, els mals efectes d’eixir quan plovia, vaig tenir esment de proveir-me a l’avançada, per no veure’m obligat a eixir aleshores; i durant els mesos humits seia a casa tant com m’era possible.

En aquest temps vaig trobar molta d’ocupació (i molt escaient a la temporada), freturosíssim com era de moltes de coses de les quals no podia proveir-me, sinó amb dura tasca i contínua aplicació; especialment vaig intentar diverses maneres de fer-me una cistella, però tots els branquillons que podia replegar per a aquest propòsit resultaven tan trencadissos, que no servien poc ni gaire. Em fou un excel·lent avantatge aleshores, d’haver, quan era noi, tingut costum d’embadalir-me davant una cistelleria de la ciutat on vivia mon pare, a veure com feien els cistells; i essent jo, així com són habitualment els minyons, molt amatent a ajudar, i gran observador de la manera com treballaven, i posant-m’hi jo tot sovint, tenint plena coneixença de llurs mètodes, de manera que no em mancava sinó el material, quan em vingué a la pensa que els branquillons d’aquell arbre d’on havia tallat les meves estaques prosperadores podrien ésser tan flexibles com les sarges i els salzes i les vimeteres d’Anglaterra, vaig determinar de provar-ho.

Així, doncs, l’endemà, vaig anar-me’n al mas, com jo li deia, i, tallant alguns dels branquillons més petits, els vaig trobar tan escaients com podia desitjar; de manera que l’altre cop hi vaig tornar preparat amb una destral per tallar-ne una quantitat, que aviat vaig recollir, perquè n’hi havia gran abundor. Vaig posar-los a assecar dins el meu clos o estacada, i, quan eren a punt de servir, me’ls vaig emportar a la cova, i allí, durant la següent estació, vaig esmerçar-me a fer, tan bé com podia, moltes de cistelles, tant per portar terra com per portar o desar qualsevol cosa que convindria; i, tot i no restant molt bellament acabades, les vaig fer prou servidores per al meu propòsit; així és que després vaig tenir esment que no me’n manquessin. I a mesura que la meva cistelleria es malmetia, en feia d’altra; especialment vaig fer-me fortes i pregones cistelles per a posar el blat, en lloc de saques; un cop vaig haver aconseguit bones collites.

Un cop vençuda aquesta dificultat, i havent-hi esmerçat una mala fi de temps, vaig deixondir-me per veure si era possible de proveir a dues fretures. No tenia vaixelles on posar líquids de dos barrils, que eren gairebé plens de rom, i algunes ampolles de vidre, algunes de mesura usual, i d’altres (que eren flascons quadrats), per a contenir aigua, licors espirituosos, etc. No arribava a tenir una olla per a bullir el que fos, llevat d’una gran caldera, que havia salvat del vaixell, i que era massa gran per a l’ús que jo volia, és a dir, fer-me brou, estofar un tros de carn. La segona cosa que hauria desitjat en gran manera de tenir era una pipa, però creia impossible de fer-ne una; això no obstant, també per a això vaig trobar un enginy, al capdavall.

M’havia esmerçat a plantar la meva segona renglera d’estaques o posts i a fer obra de cistell tot l’estiu o estació eixuta, quan un altre afer em prengué temps del que hom cregués que podia concedir al lleure.

He esmentat abans que tenia desig de veure tota l’illa, que havia viatjat rierol amunt, i igualment cap a on vaig bastir-me el mas, on hi havia una bella sortida a la mar, a l’altra banda de l’illa. Vaig resoldre aleshores de viatjar seguint la platja per aquella banda; així és que prenent el meu fusell, una destral i el meu ca, i una més gran quantitat de pólvora i plom que no de costum, amb dues coques de bescuit i un gran penjoll de raïms a la butxaca com a proveïment, vaig començar el meu viatge. Quan vaig haver passat la vall on es trobava el mas, del qual he parlat, vaig arribar a l’albir de la mar cap a Ponent i, essent el dia claríssim, bellament vaig descobrir terra, no sabia pas si continent o illa; però s’esqueia d’ésser molt alta, estenent-se de l’oest a l’oest-sud-oest, a molt gran distància. A mon juí, no podia pas ésser a menys de quinze o vint llegües enfora.

No podia dir quin indret fos aquell, llevat que comprenia que devia ésser part d’Amèrica, així com vaig inferir de totes les meves observacions que devia raure prop dels dominis espanyols, i potser era tot habitat de salvatges, de manera que, si hi hagués desembarcat, hi hauria estat en pitjor condició que no era; i, per tant, vaig sotmetre’m a les disposicions de la Providència, que ja començava de reconèixer, i de creure que tota cosa donava per al major bé. Així, com dic, vaig aquietar-me el magí i vaig deixar d’afligir-me amb estèrils cobejances d’ésser allà baix.

A més, després de tenir una mica aqueix afer al pensament, vaig considerar que si aquella terra era la costa espanyola, ben segur que veuria, una hora o altra, algun vaixell que anés o tornés per una o altra via; però, si no ho era, seria la costa salvatge que rau entre el país espanyol i el Brasil, on hi ha els salvatges pitjors de tots, perquè són caníbals o menjahomes, i no falleix que assassinin i devorin tot cos humà que caigui a les seves mans.

Amb aquestes consideracions, vaig tirar endavant ben a pleret. Vaig trobar que la banda de l’illa on aleshores em trobava era molt més plaent que no la meva: els camps oberts o sabanes eren dolços, agençats de flors i d’herbes, i plens de boscos bellíssims. Vaig veure abundor de lloros, i molt hauria cobejat d’haver-ne un, si hagués estat possible, i tenir-lo i fer-lo manyac i ensenyar-li de parlar-me. Després d’algunes fadigues vaig agafar-ne un de jove, dant-li un cop de bastó, i un cop s’hagué refet me’l vaig emportar a casa, però passaren alguns anys abans no reeixís a fer-lo parlar. Tanmateix, a l’últim, vaig ensenyar-li que em cridés pel meu nom, molt familiarment. Però el pas que s’esdevingué, baldament sigui una cosa de no res, serà molt divertit, en son indret.

Em fou extraordinàriament agradívol el viatge. Vaig trobar a les terres baixes llebres, segons em semblaren, i guineus; però eren molt diferents de totes les altres menes que havia topat, i no vaig poder decidir-me a menjar-ne, encara que vaig matar-ne prou. Però no em calia de tastar a l’aventura, perquè no em mancaven queviures, i fins i tot dels millors, sobretot aquestes tres menes: cabra, colomins i tortuga; i, si hom hi afegeix els meus raïms, ni el mercat de Leadenhall no hauria pogut proveir millor una taula que jo, a proporció dels invitats. I encara que el meu cas era prou deplorable, bé tenia motius de gratitud; poc havia sofert cap dura extremitat quant al menjar, sinó que més aviat havia tingut abundor, fins i tot de requisits.

Mai no vaig caminar en aquest viatge més de dues milles folgades en un dia, si fa o no fa. Però donava tants de tombs i giravolts per veure quins descobriments podria fer, que arribava ben fatigat a l’indret on resolia d’establir-me, per tota la nit; i aleshores, o bé reposava en un arbre o bé em voltava d’estaques plantades, en terra o bé d’un arbre a un altre, perquè ni bèsties ni feres, ni cap salvatge criatura, no pogués arribar fins a mi sense despertar-me.

Tantost vaig haver arribat a la platja em sorprengué de veure que m’havia tocat el pitjor indret de l’illa; perquè aquí, talment, la platja era coberta d’innombrables tortugues, mentre que a l’altra banda no n’havia trobades sinó tres en un any i mig. També hi havia un nombre infinit d’ocells de moltes de menes; alguns els havia vistos, i d’altres no els havia vistos mai; i molts d’ells eren de molt bona menja, però d’aquests no en coneixia els noms, llevat dels que es diuen pingüins.

Podria haver-ne occit fins que el cor m’hagués dit prou, però estalviava molt la meva pólvora i plom i, per tant, més taleia tenia de matar una cabra si pogués, amb la qual em nodriria millor; i encara que hi havia moltes de cabres —més que no pas a la meva banda—, m’hi atansava amb molta més dificultat perquè la terra era planera i llisa, i em veien molt més d’hora quan era encimbellat.

Confesso que aquella banda del país era molt més plaent que no pas la meva; però jo no tenia el menor tirat a mudar-me, perquè, avesat com era a casa meva, se’m feia tota natural, i em semblava que tot el temps que era allà baix estava només que de viatge, fora de casa. Tanmateix, vaig anar tirant per la platja cap a l’est, suposo que unes dotze milles; i aleshores, plantant un gran pal a la costa com a marca, vaig determinar que me’n tornaria cap a casa, i que en el pròxim viatge eixiria cap a l’est de casa per anar a l’altra banda de l’illa, i voltaria fins que arribés novament a la marca; ja se’n parlarà en el seu lloc.

Vaig prendre un altre camí al retorn, tot pensant que podria servar tan fàcilment tota l’illa en el magí que no deixaria pas de trobar mon primer estatge resseguint el país. Però vaig veure que havia errat el compte, perquè a les dues o tres milles vaig trobar-me davallat a una vall molt gran, però tan voltada de muntanyes, i aquestes muntanyes tan cobertes de bosc, que no podia destriar quin era mon camí per cap senyal, si no era el del sol, i encara m’hauria calgut conèixer molt bé la posició del sol en aquella hora del dia. S’esdevingué, per més infortuni, que el temps s’emboirà per tres o quatre dies, mentre era en aquella vall; i no podent veure el sol, vaig rodar d’una banda a l’altra molt inquiet, i a la darreria no vaig tenir més remei que cercar la platja, trobar el pal, i tornar-me’n pel mateix camí que havia vingut. I aleshores amb lentes jornades vaig anar cap a casa, essent el temps calorosíssim, i el meu fusell, municions, destral, i altres coses, ben feixugues.

En aquest viatge el meu ca va sorprendre un cabridet i el va agafar, i jo, corrent-hi per apoderar-me’n, vaig prendre’l vivent, salvant-lo del ca. Gran desig tenia de portar-lo a casa si pogués, perquè tot sovint havia rumiat si em fóra o no possible d’heure un cabrit o dos, i engegar una cria de cabres manyagues, que pogués proveir-me quan la meva pólvora i plom fossin tots despesos.

Vaig conjuminar un collar per a la bestioleta i, amb un cordill que vaig fer de filàstica, que sempre en duia, vaig anar-lo menant, encara que amb alguna dificultat, fins arribar al mas; i allà vaig tancar-lo i deixar-lo estar, perquè tenia gran neguit d’ésser a casa, d’on havia estat absent gairebé un mes.

No puc expressar la meva satisfacció en arribar a la meva bella cleda i jeure a la meva hamaca. Aquest petit viatge a l’atzar, sense lloc precís d’allotjament, m’havia estat tan malagradívol que la meva pròpia casa, per comparança, m’era un estatge perfecte; i feia les coses tan confortables al meu voltant, que vaig decidir que mai no me n’allunyaria per molt de temps mentre fos la meva sort de romandre a l’illa.

Vaig reposar allí una setmana, per descansar-me i regalar-me després de mon llarg viatge, i em prengué la major part del temps l’important afer d’ajustar una gàbia per al meu lloro, que començava de fer-se’m casolaníssim i de familiaritzar-se amb mi en gran manera. Aleshores vaig recordar-me del pobre cabrit que havia ques i mates del que vaig trobar, i vaig llançar-les-hi; i portar-me’l a casa, o donar-li algun menjar. Anat que hi vaig ésser, el vaig trobar allà on l’havia deixat —perquè, talment, no podia sortir—, però gairebé mort de fam per manca de nodriment. Vaig anar a tallar branques i mates del que vaig trobar, i vaig llençar-les-hi; i un cop nodrit, el vaig lligar com abans estava, per emportar-me’l. Però l’havia fet tan manyac la fam passada que no hauria pas calgut de lligar-lo, perquè em seguia com un ca; i com que el nodria contínuament, la bestioleta es féu tan amorosa, tan gentil i tan falaguera, que d’aleshores endavant es convertí en un de mos companys de casa, i mai no m’hauria deixat després.

L’estació plujosa de l’equinocci tardoral havia arribat i vaig celebrar el 30 de setembre de la mateixa manera solemnial que l’altra vegada, essent l’aniversari del meu desembarcament a l’illa; dos anys eren passats, i no tenia més esperança d’ésser alliberat que el primer dia que vaig arribar allí. Vaig desprendre tot el dia a reconèixer, tot humil i agraït, les moltes i prodigioses mercès que acompanyaven ma condició solitària, i sense les quals hauria pogut ésser infinitament més miserable. Vaig retre’n humils i cordials regraciaments; car havia plagut a Déu de descobrir-me que àdhuc era possible que jo fos més feliç en aquesta solitària condició que no ho hauria estat, lliure entre la gent del món i entre tots els plaers; que Ell podia curullar-me les deficiències de mon estat solitari i la manca d’humana societat amb la seva presència, i amb les comunicacions de la seva gràcia en la meva ànima, refermant-me, confortant-me i encoratjant-me a dependre ací de la seva Providència i a esperar la seva presència eternal en l’altre món.

Aleshores fou quan vaig començar de sentir clarament com era molt més sortosa aquella vida que menava, amb totes les misèries que la voltaven, que no pas la vida dolenta, maleïda, abominable, que vaig menar en tota la passada etapa de mos dies. I ara trasmudava mos dols i mes joies ensems; mos mateixos desigs eren alterats, mos afectes d’un altre gust i mes delectances d’una llei altrament nova que les de mon primer temps en l’illa, o fins i tot les dels dos anys escolats.

Abans, quan sortia a caminar o bé anant a cacera o bé per veure el país, l’angoixa de la meva ànima davant la meva condició esclatava en mi de sobte, el meu cor semblava que finés de pensar en els boscos, les muntanyes, els ermassos on era, i com jo era un presoner tancat amb els panys i barres eternals de l’oceà, en un desert inhabitat, sense redempció. Al mig de les més grans serenors del meu seny, això es desfermava damunt meu com una tempesta, i em feia retòrcer les mans i plorar com un infant. De vegades, em venia a la memòria al bo de la feina; i tot seguit m’asseia i sospirava, i m’estava mirant en terra una hora o dues. I això encara em feia més mal; perquè si podia trencar el plor o esplaiar-me amb paraules, allò em passava, i el dol, esgotat per si mateix, em retornava a la calma.

Però ara començava d’exercitar-me amb nous pensaments. Llegia cada dia la paraula de Déu, i n’aplicava tots els reconforts al meu present estat. Un matí, essent en gran tristor, vaig obrir la Bíblia en aquest indret: «Mai, mai no et deixaré ni t’abandonaré». Immediatament se m’acudí que aquestes paraules m’eren adreçades. Per quina altra raó m’haurien vingut així, justament en l’instant que jo em planyia de la meva condició com a abandonat de Déu i els homes? —Bé, doncs —vaig dir—, si Déu no m’abandona, de quina mala conseqüència pot ésser, o què hi fa, que pugui tot el món abandonar-me, veient, d’altra banda, que si tingués tot el món, i perdés la favor i benedicció de Déu, no hi hauria comparança en la pèrdua?

D’aleshores endavant vaig anar concloent en el meu seny que m’era possible d’ésser més venturós en aquella abandonada i solitària condició que no era probable que hagués estat mai en cap altra particular condició del món; i amb aquest pensament acudia a dar gràcies a Déu per ço com m’havia menat a aquell indret.

Quelcom, però —no sabria dir què—, tot seguit d’aquell pensament, colpí mon esperit, mig no gosant de pronunciar-ne les paraules. —Com pots ésser tan hipòcrita, —vaig dir, fins i tot a mitja veu—, que pretenguis d’ésser agraït d’una condició que, per més que et proposis d’ésser-ne content, més aviat pregaries sincerament per ésser-ne alliberat? —Vaig aturar-me, doncs. Però encara que no puc dir que regraciés Déu d’ésser jo allí, sincerament vaig retre-li gràcies per ço com havia obert mos ulls (haguessin estat les que haguessin estat les seves aflictives providències), perquè m’adonés de la primera condició de la meva vida, i plorés la meva malvestat i em penedís. I mai no obria o tancava la Bíblia sense que mon esperit lloés Déu per haver inspirat a mon amic d’Anglaterra, sense cap ordre meva, d’empaquetar-la entre mos béns, i per haver-me atorgat després son ajut perquè la salvés del naufragi del vaixell.

Així, en aquesta disposició d’esperit, vaig començar mon any terç. I encara que no he donat al lector la molèstia d’una narració tan detallada de les meves tasques d’aquest any com del primer, en general, cal observar que poques vegades vaig estar ociós, sinó que havia dividit regularment el meu temps segons els diversos afers diaris que havia de tenir en compte, com eren, de primer, mos deures envers Déu i la lectura de les Escriptures, cosa per la qual deixava de banda alguna estona tres vegades cada dia; segonament, eixir amb el meu fusell en cerca de queviures, cosa que generalment m’ocupava tres hores cada matí quan no plovia; i tercerament ajustar, tallar, desar i coure el que havia matat o arreplegat per al meu proveïment. Bella part del dia em prenien semblants tasques. També cal considerar que a migdia, quan el sol era en el zenit, la violència de la calor era massa forta per a moure’s, de manera que unes quatre hores de la tarda era, pot dir-se, tot el temps que es pot jutjar que treballava dins de casa; amb la salvetat que de vegades canviava les meves hores de cacera i de treball, i em posava al treball al matí, i eixia amb el fusell al capvespre.

A aquest breu temps que em restava per al treball, cal tenir en compte que s’hi afegia l’excessiva laboriositat de les meves tasques, les moltes hores que per manca d’eines, manca d’ajut, i manca d’enginy, prenia de mon temps tot el que feia. Per exemple, vaig esmerçar quaranta-dos dies bons a fer-me un tauló per a un llarg prestatge que necessitava a la cova mentre que dos serradors amb llurs eines n’haurien tallat sis del mateix arbre en mig dia.

El meu cas era aquest: l’arbre que destralegés havia d’ésser un de gran, perquè la taula havia d’ésser ampla. Aquest arbre, vaig passar tres dies abatent-lo, i dos més tallant-ne les branques i reduint-lo a una fusta o peça de fusta. Amb incalculables trinxaments i destraleig vaig fer estelles de sos dos costats fins que va començar d’ésser prou lleuger perquè el mogués; després vaig girar-lo i vaig fer-ne un costat tan planer i tan llis com una taula de cap a cap; després, girant aquest costat, vaig tallar l’altre, fins que vaig arribar a tenir la post d’un gruix de tres polzades, i llisa per banda i banda. Cadascú pot judicar el treball de les meves mans en aquesta peça de feina; però la laboriositat i la paciència em feren avançar en aquesta i moltes d’altres coses. Només observo això en particular per mostrar la raó que jo passés tanta de quantitat de temps en tan poca de feina; és a dir, que la que era poca quan hom la fa amb ajut i amb eines, era un llarg treball i exigia un temps prodigiós si hom la feia tot sol i amb la seva mà.

Però així i tot, amb paciència i laboriositat vaig sortir endavant amb moltes de coses: talment, en tot allò que les meves circumstàncies m’obligaren a fer, així com es mostrarà pel que segueix. Per aquell temps —en els mesos de novembre i desembre— esperava la meva collita d’ordi i d’arròs. La terra que els havia adobat o cavat no era pas gran, perquè, així com vaig observar, el meu sement de cada mena no passava de mig picotí, havent perdut una collita sencera sembrant en l’estació eixuta. Però ja la meva collita era molt prometedora, quan vaig veure de cop i volta que estava en perill de perdre-la de bell nou, pels enemics que tenia de diverses menes, dels quals era gairebé impossible de protegir-la; com eren, primerament, les cabres i els animals silvestres que jo anomenava llebres, les quals, havent tastat la dolçor de la fulla, s’hi posaven de nit i de dia tan aviat com treia lluc i la menjaven tan arran que no hauria tingut temps de créixer en espiga. A això no hi vaig veure més remei que fer-hi un clos al voltant amb pals i rama, cosa que vaig fer sirgant en gran manera, sobretot perquè calia pressa. Tanmateix, però, com que el meu conreu era petit, com exigia la collita, el vaig deixar perfectament clos en unes tres setmanes; i disparant de dia contra algun dels animals, vaig posar el gos a vigilar-ho de nit, lligant-lo a una estaca de la porta, on tota la nit s’estaria i lladraria. Així, en poc temps els enemics abandonaren l’indret, i les messes van créixer molt fortes i belles, i començaren d’entrar en saó ben aviat.

Però així com les bèsties m’arruïnaven abans, quan el blat tot just eixia, igualment els ocells m’haurien arruïnat quan era espigat; perquè, caminant jo al llarg del camp per veure com reeixia, vaig veure la meva collideta voltada d’ocells de no sé quantes de menes que semblava talment que s’esperaven fins que jo me n’anés. Tot seguit vaig engegar-los una descàrrega, perquè sempre portava el fusell. Tot seguit que vaig haver disparat s’alçà un petit núvol d’ocells —que no havia vist gens ni mica— d’entre el mateix blat.

Això va colpir-me amb prou raó, perquè vaig preveure que en pocs dies devorarien totes les meves esperances, que em trobaria a la misèria i mai no podria heure cap collita; i no hauria pas sabut què fer. Tanmateix, vaig resoldre de no perdre les meves granes, si era possible, per bé que hagués de vetllar-les de nit i de dia. En primer lloc, vaig anar per dins el plantat per veure quin damnatge s’hi havia fet ja; i vaig trobar que n’havien malmès una bella part, però que, essent encara massa verd per a ells, no era tan gran la pèrdua que la collita no hagués d’ésser prou bona, si la resta era salvada.

Vaig aturar-me allí devora a carregar el meu fusell; i després, tot allunyant-me, vaig poder veure bellament els lladres aturats en tots els arbres de mon voltant, així com si només esperessin que jo fos lluny. I els fets demostraren que era així, perquè en apartar-me’n com si me n’hagués anat, tan aviat com vaig ésser fora de llur esguard, es deixaren caure un per un dins les messes altra vegada. Això em provocà en tanta de manera, que no vaig tenir paciència d’aturar-me fins que en vinguessin més, sabent que cada gra que menjaven era, com si diguéssim, un llonguet, pel que feia a mi; sinó que acostant-me a la tanca, vaig disparar de bell nou, i vaig occir-ne tres. Això era el que desitjava; de manera que vaig aplegar-los, i vaig fer-ne el que hom fa amb els lladres famosos a Anglaterra, que hom els penja encadenats per a esglai dels altres. Sembla mentida l’efecte que això produí; perquè no solament els ocells no tornaren a les messes, sinó que, per escurçar, abandonaren tota aquella part de l’illa, i mai més no vaig poder veure un ocell vora l’indret tot el temps que hi romangueren penjats els meus espantalls.

Podeu estar segurs que en vaig tenir gran alegria; i a l’acaballa del desembre, temps de la segona sega de l’any, vaig fer la meva collita.

Estava tristament capficat, per manca d’una falç o dalla per segar-la; i no vaig tenir més remei que fer-ne una, tan bé com vaig poder, amb una de les espasotes que vaig salvar entre les armes del vaixell. Tanmateix, però, com que la meva primera collita era curta, no vaig passar gran dificultat en aplegar-la: i vaig segar a la meva manera, perquè no vaig llevar sinó les espigues i me les vaig emportar en una gran cistella que havia fet, i les vaig desgranar amb les mans; i al capdavall, de tota la meva collita vaig trobar que del mig picotí de llavor n’havia tret força més d’una quartera d’arròs, i una quartera i mitja d’ordi, això aproximadament, perquè poc tenia mesures.

Tanmateix, aquest fou gran encoratjament per a mi, i vaig preveure que, amb el temps, plauria a Déu de proveir-me de pa. I amb tot, altra vegada vaig romandre perplex, perquè ni sabia com moldria o faria mengívol el meu blat; ni, així mateix, com el netejaria o el passaria pel sedàs; ni si en feia farina, com en faria pa; i si arribés a fer-ne, com el couria. Unit això al meu desig d’emmagatzemar-ne una bella quantitat, i assegurar-me’n un constant proveïment, vaig resoldre no tastar-ne gens, d’aquella collita, sinó reservar-la tota, com a sement de la pròxima estació, i al mateix temps esmerçar tot el meu estudi i hores de treball a completar aquesta gran obra de proveir-me de blat i de pa.

Podia ben dir-se que ara treballava pel meu pa. Té quelcom de meravellós i, a mon juí, poca gent hi ha pensat gaire, l’estranya multitud de cosetes que calen per emprendre, produir, preparar, amanir, fer i acabar aquest sol article: el pa. Jo, que era reduït a simple estat de naturalesa, vaig assabentar-me’n pel meu descoratjament de cada dia, i vaig ésser-hi més sensible a cada hora, d’ençà que, així com vaig dir, vingué inesperadament i com una sorpresa.

En primer lloc no tenia arada per trasbalsar la terra, ni aixada ni pala per cavar-hi. Bé, d’això vaig eixir-me’n fent una aixada de fusta, així com he observat abans. Però ella no feia el seu treball, sinó com una peça de fusta que era; i encara que vaig despendre molts de dies a fer-la, tanmateix per manca de ferro, no solament es va usar més aviat, sinó que va fer la meva tasca més dura, i molt pitjor. Això no obstant, vaig suportar-ho, i estava content de maldar amb paciència, i comportar la mala qualitat del treball. Quan el gra fou sembrat, no tenia rascle; no vaig tenir més remei que passar-hi damunt i arrossegar la ranca feixuga d’un arbre, esgratinyant, podríem dir, la terra, més que no pas rascant-la.

En anar creixent i ésser alt, ja he observat quantes de coses em caigueren, per a voltar-lo d’una tanca, assegurar-lo, segar-lo o collir-lo, preparar-lo i portar-lo a casa, batre’l, espellofar-lo i desar-lo. Després m’hauria calgut una mola per moldre’l, sedassos per passar-lo, llevat i sal per fer-ne pa, i un forn per coure’l; i vaig fer-ho sense, així com serà observat. I, tanmateix, el gra em fou un inestimable reconfort i avantatge. Aquelles privacions, com he dit, tot m’ho feien treballós i tediós; però no hi havia més remei, ni la cosa em feia perdre tot el temps perquè com que l’havia dividit, una certa part d’ell era cada dia destinada a aquestes obres. I com que vaig resoldre de no emprar gens de la grana per a mesos següents vaig haver d’aplicar-me del tot, amb treball i enginy, a proveir-me dels estris escaients per a totes les operacions que havien de deixar el blat (quan en tingués) a punt per al meu servei.

Però, de primer, vaig haver de preparar més terra, perquè ja tenia prou sement per sembrar-ne cosa d’un acre. Abans de posar-m’hi vaig esmerçar almenys una setmana de feina a fer-me una aixada, que, un cop llesta, fou verament una trista aixada i molt feixuga, i exigia doble feina en treballar-hi. Tanmateix, vaig sortir-me’n; i vaig sembrar la llavor en dues grans peces planes de terra, tant a la vora de casa com vaig poder trobar-ne d’escaients, i les vaig tancar amb una bona tanca de pals i rama, essent els pals d’aquella fusta que havia plantat abans, i que sabia que creixeria; de manera que estava segur que en el temps d’un any tindria una tanca viva, que demanaria ben poques reparacions. Aquesta obra no fou tan petita que em prengués menys de tres mesos, perquè bella part d’aquest temps fou de l’estació humida, en la qual no podia fer eixides.

Dins de casa —això és, quan plovia, i no podia sortir— vaig ocupar-m’hi en les ocasions que diré, però cal observar que tota l’estona que treballava em divertia conversant amb el meu lloro, i ensenyant-li de parlar; i molt aviat li vaig ensenyar de conèixer el seu propi nom, i a l’últim a dir-lo en veu molt alta: «Poll», primera paraula que jo hagués sentit a l’illa, dita per una boca que no fos la meva. Això, tanmateix, no era pas la meva obra, sinó quelcom que m’hi ajudava; perquè ara, així com he dit, tenia gran feina entre les mans, això és, havia estudiat llargament de fer, d’una manera o altra, alguns vaixells de terra, que talment em calien en gran manera, i poc sabia com eixir-me’n. Tanmateix, però, considerant que el clima era tan calent, no dubtava pas que si aconseguia de descobrir argila arribaria a malforjar-me una olla així com pogués, assecada al sol, prou dura i forta per a manegar-la i contenir les coses seques, i que haguessin de mantenir la sequedat. I com això em calia per a la preparació del gra, farina, etc., que era la cosa que duia de cap, vaig resoldre’m de fer-ne algunes tan grans com pogués; la qüestió era que es tinguessin com a gerres, per servar tot el que calgués posar-hi.

El lector em compadiria, o potser es riuria de mi, si li digués quantes de maneres estranyes vaig adoptar per a formar aquesta pasta; quantes coses d’estranyes, deformes i lletges, vaig arribar a fer; quantes se’n desfonaren, quantes se’n trabucaren, no essent l’argila prou ferma per a comportar son propi pes; quantes en petaren per l’escalf massa violent del sol, havent estat exposades amb massa pressa; i quantes caigueren a miques només que de bellugar-les tan abans com després que s’assequessin, i, en una paraula, com, després d’haver treballat asprament per trobar l’argila, cavar-la, mesclar-la, portar-ne a casa i afaiçonar-la, no vaig poder fer més que dues coses grans i lletges de terra —no puc dir-ne gerres— havent despès uns dos mesos de treball.

Com el sol, però, havia cuit aquests dos estris amb molta de sequedat i duresa, vaig alçar-los dolçament, i vaig posar-los dintre dues grans cistelles de vímets, perquè no es trenquessin; i com que entre l’olla i la cistella hi havia una mica d’espai a aprofitar, vaig farcir-lo ben ple de palla d’arròs i d’ordi. I havent de romandre aquestes dues olles sempre seques, vaig pensar que contindrien el meu gra, i tal vegada la farina quan el gra seria trinxat.

Per bé que m’hagués fallit en tanta de manera el meu propòsit de fer olles grans, vaig fer diverses coses menudes amb millor èxit, així com olletes rodones, plats plans, pitxers i tupins, i tot això ho afaiçonaren les meves mans, i l’escalfor del sol ho cogué, dant-hi estranya duresa.

Però tot això no responia al meu objecte, que era d’heure un pot de terra per contenir líquid i comportar el foc, cosa que cap d’aquells estris no hauria pogut fer. S’esdevingué al cap d’algun temps que, havent-me jo fet un foc d’allò més gran per coure-hi el meu menjar, quan vaig anar a retirar la vianda perquè ja era prou cuita, vaig trobar un fragment d’un dels meus estris de terrissa dins el foc, cuit i dur com una pedra, i roig com una rajola. Em sorprengué agradablement de veure’l, i vaig dir-me que certament en podria fer coure de sencers, si es coïen trencats.

Això em féu començar d’estudiar com manegaria el foc perquè em cogués algunes olles. No tenia idea d’un forn com els que els terrissaires empren per a la cuita i llurs envernissaments amb el plom, per bé que tenia algun plom per fer-ne; però vaig agafar tres tupins dels grans i dues o tres olletes, apilotats uns damunt altres, i vaig posar-los llenya damunt, amb un gran munt de caliu a sota. Vaig mantenir el foc amb nou combustible a tots costats i damunt el cim, fins que vaig veure que les olles de dins eren roges de banda a banda, observant, però, que no es petaven gens. Quan les vaig veure d’un roig blanc, vaig deixar-les en aquell escalf unes cinc o sis hores, fins que vaig veure que una d’elles, encara que no es petava, començava de fondre’s o lliscar, perquè l’arena mesclada amb l’argila es fonia per la violència de la calor, i s’hauria convertit en vidre més endavant; així és que vaig moderar el foc gradualment fins que les olles començaven de perdre la color roja; i vetllant-hi tota la nit, per no consentir que el foc s’abatés massa aviat, al matí vaig tenir tres boníssims —poc diré bells— tupins i dues altres olles de terra, tan fortament cuites com es pogués desitjar, i una d’elles perfectament envernissada per la fosa de l’arena.

Després d’aquest experiment no em cal dir que ja no em mancà terrissa de cap mena per al meu ús; però em cal dir que les seves formes eren molt mitjanes, com se suposarà, perquè jo tenia el mateix lluc a fer-les que els minyonets a fer pastisseries de fang, o el que tindria a fer pastisseries una dona que mai no hagués sabut de pastar. Mai cap joia per cosa de tan petita natura no igualà la meva, en trobant jo que havia fet una olla de terra que podria comportar el foc; i amb prou feines vaig tenir paciència per contenir-me fins que s’hagueren refredat, abans de posar-ne una de bell nou al foc, amb una mica d’aigua dins per bullir-m’hi un mos de menjar, cosa que féu admirablement bé. I amb una peça de cabrit vaig fer-me un brou excel·lent, per bé que em mancava farina de civada i altres diversos ingredients que calien per fer-lo tan bo com jo hauria volgut que fos.

La meva següent preocupació fou de procurar-me un morter de pedra per batre-hi o trinxar-hi gra; perquè, pel que fa a la mola, no havia de pensar-se a arribar a aquesta perfecció de l’art amb un parell de mans. Per proveir a aquella necessitat, vaig veure’m en grans maldecaps; perquè, entre tots els oficis del món, jo era tan perfectament inepte per al de picapedrer com per al que en pogués ésser-ne més, i altrament no tenia cap estri per emprendre-m’ho; vaig esmerçar mant dia a trobar una gran pedra, prou grossa per buidar-la i fer-la servir de morter, i no vaig poder trobar-ne cap, llevat de les del sòlid penyal, que no tenia manera d’extreure ni tallar; ni, tanmateix, eren les roques de l’illa de prou duresa, sinó que eren totes d’una mena arenosa, esmicoladissa, que no hauria comportat el pes d’una mà de morter, ni s’hi hauria pogut trinxar el blat que no s’omplis de sorra. Així és que després de molt de temps perdut a la recerca d’una pedra, vaig deixar-ho córrer i vaig determinar-me de cercar un gran bloc de fusta dura, que vaig trobar, talment, amb molta més facilitat; i agafant-ne un de tan gros com tenia força per bellugar, vaig arrodonir-lo i afaiçonar-lo per fora amb la destral gran i la petita; i després, amb l’ajut del foc i treball infinit, vaig fer-hi un buit, així com els indians del Brasil fan llurs canoes. Després vaig obrar-me una feixuga manassa de morter o batedor, amb la fusta anomenada «fusta de ferro», i això ho vaig preparar i deixar de banda fins que tingués la vinent collita, pensant de moldre-la o millor de trinxar-la aleshores fins a fer-ne farina per al meu pa.

La dificultat següent va ésser de fer un sedàs per passar la farina, i separar-la del segó i pellofa, perquè sense això no veia pas com podria fer-me gens de pa. Reeixir-hi, era dificilíssim, i n’hi havia per deixar-ho estar; perquè ben segur que no tenia res de semblant al que hom necessitava per fer-ho, això és, bell canemàs prim, o estofa per triar-hi la farina. I aquí vaig haver d’aturar-me per molts de mesos; ni se m’acudia pas què cosa faria. Del llenç no en tenia més que parracs. Disposava del pèl de cabra, però no sabia com filar-lo ni teixir-lo; i baldament hagués sabut com, no hi havia eines per fer-ho. Tot el remei que vaig trobar-hi fou de recordar, al capdavall, que tenia entre la roba dels mariners que havia tret del vaixell algunes corbates de calicó o mussolina; i amb algunes peces d’elles vaig ajustar tres sedassets, prou escaients per servir. I així vaig trampejar-ho per alguns anys. Com vaig fer-ho després, ho diré en son lloc.

La manera d’enfornar fou l’altra cosa que calgué que pensés, i com faria pa quan el gra vindria, perquè, per començar, no tenia llevat. Quant a això, com que no hi havia manera de suplir la mancança, no vaig preocupar-me’n gaire; però el forn em costà molt de treball. A l’últim, per a això i tot vaig trobar un enginy, que era aquest: vaig fer alguns estris de terra, molt amples, però no pas pregons; és a dir, d’uns dos peus de diàmetre, i que no passaven de nou polzades de fondària. Vaig coure’ls al foc, així com havia fet amb els altres, i els vaig deixar de banda; i quan necessitava d’enfornar, feia un gran foc a la llar que havia pavimentat amb algunes rajoles quadrades que jo mateix havia fet, i també cuit: però dir que eren quadrades potser seria massa. Quan el foc s’havia abrandat bellament fins a fer-se caliu, o carbons roents, les posava damunt la llar, de manera que la colguessin del tot, i allí les deixava estar fins que la llar era caldíssima; aleshores escombrant-ne tot el caliu, hi posava damunt l’estri de terra, amb el caliu al volt del seu exterior, per servar a dins i augmentar-hi l’escalfor; i així, tan bé com a la millor fleca del món, coïa els meus pans d’ordi, i en poc temps vaig tornar-me, amb l’experiència, un veritable pastisser, perquè vaig fer diverses coques amb l’arròs, i «puddings». Tanmateix no vaig arribar a fer pastisseria fina, ni tenia res per posar-hi, suposant que n’hagués fet, llevat de la carn d’ocells o de cabra.

No cal estranyar que totes aquestes coses em prenguessin la més bella part del terç any de mon estatge a l’illa, perquè cal observar que, en els endemigs d’aquestes coses, vaig haver de tenir compte de la collita i conreu, per tal com vaig collir el gra en son temps, i vaig portar-lo a casa tan bé com vaig poder, deixant-lo en espiga dins les cistelles grans, fins que em va vagar de desgranar-lo, perquè no tenia paviment per batre’l, ni instrument per fer-ho.

Ara, doncs, creixent el meu cabal de gra, havia de fer-me graners més esbarjosos. Em calia un lloc per desar-lo, perquè l’augment del gra era tant, que d’ordi en tenia més de 15 quarteres, i d’arròs tant o més; de manera que vaig començar d’emprar-ne a dojo, perquè la galeta s’havia acabat feia molt de temps. També vaig resoldre de mirar quina quantitat em bastaria per a tot un any, i si plantaria cada any un sol cop.

Al capdavall, vaig trobar que la trentena de quarteres d’ordi i arròs era molt més del que podia consumir en un any; així, doncs, vaig sembrar la mateixa quantitat, anualment, fins a la darrera vegada, esperant que aquella quantitat em proveiria amplament de pa, etc.

Tot fent aquestes coses, podeu estar segurs que els meus pensaments se n’anaven moltes de vegades cap al descobriment de la terra que havia vist a l’altra banda de l’illa; i poc em mancaven secrets desigs de desembarcar-hi, allí, imaginant de veure-hi el continent, i essent aquell país habitat, de trobar-hi una manera o altra de transportar-me més enllà, i potser, al capdavall, de fugir.

Però en tot això, no tenia pas en compte els perills de semblant empresa, i com podia caure en mans de salvatges, i tal vegada d’uns que hauria tingut motiu de creure força pitjors que no els lleons i tigres d’Àfrica; com que, si alguna vegada arribava a llur poder, podien escaure’m més de mil probabilitats per una d’ésser mort devorat, perquè havia sentit dir que la gent de les costes Caribes eren caníbals o menjahomes, i sabia, per la latitud, que no podia pas distar d’aquella platja. I suposant que no fossin caníbals, bé haurien pogut matar-me, com havia esdevingut a molts d’europeus que havien caigut en mans d’indians, fins i tot anant plegats deu o vint; molt més m’hauria succeït a mi que era tot sol i podia defensar-me poc o no gens. Totes aquestes coses, dic, que hauria hagut de considerar ben bé, i que se m’acudiren després, no m’infongueren a la primeria cap temença; al meu magí no tenia altre deler que el pensament d’abordar a aquella platja.

Ara em recava de no tenir Xuri, el meu minyó, i la xalupa amb la seva vela «d’espatlla de moltó», la qual havia davallat més de mil milles al volt de la costa d’Àfrica; però era tan inútil de pensar-hi! Se m’acudí aleshores d’anar a veure la llanxa del nostre vaixell que, així com he dit, havia estat llançada a la platja, a gran distància, per la tempesta, aleshores del naufragi. Gairebé es trobava en el mateix lloc de la primeria, però no ben bé, i era capgirada per la força de les ones i els vents, gairebé del tot, contra un cabessó exposat a l’aigua, de sorra grollera, però sense aigua al voltant com abans.

Si hagués comptat amb algun ajut per adobar-la i llançar-la a la mar, la llanxa hauria fet prou bona feina, i amb ella m’hauria vagat de tornar-me’n al Brasil prou fàcilment; però jo hauria pogut preveure que tombaria i posar-la dreta m’era tan impossible com moure l’illa. Vaig anar, però, als boscos i vaig tallar alçaprems, i corrons, i vaig dur-los cap a la llanxa, determinat de veure què podria fer, persuadint-me que, si podia capgirar-la, seria joc de poques taules de reparar els seus estropicis, i seria una llanxa excel·lent, i podria anar-hi per mar.

No vaig plànyer penes, talment, en aquell temps d’estèril sirgar, i em sembla que vaig desprendre-hi tres o quatre setmanes. Finalment, trobant impossible d’alçar-la amb la meva petita força, vaig posar-me a cavar l’arena per minar-li el sol, i fer-la caure així, havent posat peces de fusta per empènyer-la i guiar-la en la caiguda, així com calgués.

Però fet això, em fou impossible de bellugar-la cap amunt, o de posar-me sota d’ella, i no cal dir de moure-la endavant cap a l’aigua, de manera que no vaig tenir més remei que deixar córrer l’empresa; i tanmateix, per bé que hagués abandonat les esperances de la llanxa, el meu desig d’arriscar-me per mar cap al continent més aviat creixia que no pas minvava a mesura que els mitjans es feien impossibles.

Això al capdavall em conduí a pensar si no seria possible de fer-me una canoa, o piragua, així com les fan els nadius d’aquells climes, àdhuc sense eines o, si un hom pot dir-ho, sense treball: és a dir, de la soca d’un arbre gran. Això no solament em semblà faedor, sinó fàcil, i vaig delectar-me en gran manera en els pensaments de complir-ho, i en les meves comoditats per a emprendre-ho, molt majors que no pas les dels negres o indians, però sense considerar gens ni mica els especials inconvenients als quals jo era sotmès, i no pas els indians, això és, la manca de mans per moure-la, un cop feta, dins l’aigua, dificultat que m’era molt més àrdua de sobrepassar que no pas a ells les conseqüències de la manca d’eines. Talment, què se me’n donava que, un cop hauria escollit un arbre gran dels boscos, pogués amb molt de treball aterrar-lo, si després que amb les meves eines li hagués destralejat i picat el defora, dant-li la forma escaient de piragua, i li hagués cremat o tallat l’interior per buidar-lo, deixant la piragua enllestida, havia d’abandonar-la al mateix indret on l’havia trobada, incapaç de llançar-la a l’aigua?

Hom pensaria que ni de passada el meu enteniment no havia considerat les meves circumstàncies, mentre feia aquesta piragua, perquè si no, m’hauria demanat immediatament com podria llançar-la a mar. Però tant obsessionava mos pensaments de fer-hi un viatge per mar, que ni una vegada no vaig considerar com podria fer-la eixir de terra; i realment, per la seva natura, m’era més fàcil de guiar-lo per quaranta-cinc milles de mar que per quaranta cinc braçades de terra, de son lloc estant, fins que surés en l’aigua.

Vaig posar-me a treballar en aquest bot, més semblant a un foll que no cap home que tingués un sol sentit despert. Em delectava amb el propòsit, sense escatir si mai no podria complir-lo: no pas perquè la dificultat de llançar la meva piragua no comparegués tot sovint a mon magí, però jo aturava les meves pròpies cavil·lacions amb aquesta simple resposta que em dava jo mateix: —Fem-ho de primer; jo sostinc que trobaré un camí o altre per engegar-la quan estarà llesta.

Aquest era un mètode sense cap ni peus; però el delit de la meva fantasia prevalgué i al treball vaig posar-me. Vaig aterrar un cedre. Dubto molt que Salomó n’hagués tingut mai un de semblant en bastir el Temple de Jerusalem! Era de cinc peus i deu polzades de diàmetre a la part baixa, vora la soca, i quatre peus onze polzades de diàmetre a la distància de vint-i-dos peus; després minvava una mica, i aleshores es dividia en branques. No fou pas sense infinit treball que vaig aterrar-lo i tallar-lo a son peu. Vaig estar 14 dies més llevant-li les branques i extremitats i la gran testa escampadissa, que vaig tallar i destralejar amb destral gran i petita, i un treball de no dir. Després d’això em costà un mes de conformar-lo i picar-lo, deixant-lo proporcionat, i una mica semblant a la carena d’una embarcació, perquè nedés tot dret així com calia. Em costà vora de tres mesos més netejar la part de dins, i obrar-lo fins a fer-ne una veritable piragua. No vaig esmerçar-hi foc, sinó martell i enformador només, a força de treball duríssim, fins que vaig haver aconseguit de fer-ne una piragua molt bella i prou gran perquè hi anessin vint-i-sis homes i, per tant, prou esbarjosa per a portar-me a mi i tot el meu carregament.

Quan vaig haver acabat aquesta feina, vaig sentir-me’n delectadíssim.

L’embarcació era realment molt més gran que no cap canoa o piragua feta d’un sol arbre que hagués vist en ma vida. Molts de cops fatigosos havia costat, us ho ben asseguro, i ja no calia sinó engegar-la a l’aigua; i si la hi hagués poguda engegar, no hi ha dubte que hauria començat el viatge més foll i de menys probabilitats de reeixida que mai no hagués estat emprès.

Però tots els meus enginys per menar-la a l’aigua em falliren, baldament em costessin un treball infinit. Es trobava a unes cent iardes de l’aigua, no pas més; però el primer inconvenient era que estava emcimbellada en relació amb la cala. Bé, doncs; per remoure aquesta nosa vaig resoldre de cavar la superfície de la terra, fent un pendent. Vaig començar-ho i em costà un sens fi de penes; però qui les plany quan té a la vista el seu alliberament? Però quan fou acabat, i l’obstacle resolt, fet i fet la situació era la mateixa, perquè no vaig poder bellugar la canoa, igual que m’havia esdevingut amb la llanxa.

Aleshores vaig mesurar la distància de la terra, i vaig determinar-me d’obrir un «dock» o canal per pujar l’aigua a la canoa veient que no podia baixar la canoa a l’aigua. Bé, doncs, vaig començar aquesta obra, i quan vaig haver començat, i calculada la profunditat que havia de tenir, i l’amplada, i com en trauria el rebuig, vaig trobar pel nombre de mans de les quals podia disposar, que no eren més que les meves, que em caldrien deu o dotze anys per enllestir-ho, perquè la costa queia alta, tan alta, que a l’extrem superior de la conca hauria hagut d’ésser almenys de vint-i-dos peus de profunditat. Així és que, al capdavall, per bé que amb gran repugnància, vaig abandonar tot aquell propòsit.

Això m’afligí en gran manera; i aleshores vaig veure, encara que massa tard, la follia que comencem una obra abans no en comptem el cost i no judiquem com cal la nostra força per a complir-la.

Atrafegat en aquesta obra vaig acabar el meu quart any en aquell indret, i vaig celebrar-ne l’aniversari amb la mateixa devoció i consol de les altres vegades; per tal com, per un constant estudi i seriosa aplicació de la Paraula de Déu, i l’assistència de la seva gràcia, havia guanyat altre coneixement del que tenia abans. Concebia altres nocions de les coses. Considerava ara el món com una cosa remota vers la qual no tenia res a fer, ni esperar, ni talment a desitjar; en una paraula: ni hi tenia res a veure, ni semblava que mai no hagués de canviar-se aquesta disposició. Així és que em penso que se’m mostrava així com tal vegada la consideràrem després, és a dir, com un lloc on havia viscut, però d’on era eixit; i bellament podia dir com el Pare Abraham a Dives: «Entre jo i tu hi ha parat un gran abisme».

En primer lloc, era allunyat de tota la dolenteria d’aquest món; no tenia la cobejança de la carn, la cobejança dels ulls, ni l’orgull de la vida. No tenia res a cobejar, perquè tenia tot allò que actualment era capaç de gaudir. Era senyor de tot l’Estat; i, si era del meu gust, podia anomenar-me rei o emperador damunt tota la contrada que posseïa. No hi havia rivals; no tenia competidor, ningú que em disputés la sobirania o el comandament. Podia haver collit prou blat per carregar-ne vaixells, però no m’era de cap servei; així és que vaig reduir-me a fer-ne el necessari per al meu cas. Tenia prou tortugues; però tot sovint no hauria llevat cap profit de més d’una. Tenia prou fusta per construir un estol de vaixells. Tenia prou raïms per haver-ne fet vi, o curat panses, per al carregament d’aquell estol quan hauria estat construït.

Però el que m’era de preu era el que em podia servir, ja tenia prou per menjar i proveir a les meves necessitats; què em feia la resta si matava més carn de la que podia menjar, havia de menjar-se-la el ca, o els verms? Si sembrava més gra del que podia consumir, havia de fer-se malbé. Els arbres que tallava jeien a terra a podrir-se; no me’n podia servir sinó com a llenya, la qual no em retia altre servei que coure’m el menjar.

En una paraula, la naturalesa i experiència de les coses em dictà, darrera una escaient reflexió, que totes les bones coses d’aquest món no són pas bones més enllà del servei que ens fan; i que qualsevol cosa que puguem amuntegar per donar-ho als altres, ho gaudim en la mesura de l’ús, i prou. El gasiu més estret i cobejós del món s’hauria guarit del vici de cobejança si s’hagués vist en el meu cas, perquè jo posseïa infinitament més del que podia aprofitar. No em restava espai per al desig, si no era d’aquelles coses que no tenia, que no eren sinó bagatel·les, encara que verament de gran servei per a mi. Tenia, com abans n’he fet esment, un paquet de moneda, or i plata, i unes 36 lliures esterlines. Ai las! allí jeia la sòrdida, la trista, la inútil droga; no tenia cap mena d’esmerç a dur-li; i ben sovint pensava, dintre meu, que n’hauria baratat una embosta per una grossa de pipes o per una mola de mà per a moldre la grana; més i tot, l’hauria donat tot sencer per sis penics de llavor de naps i pastanagues d’Anglaterra, o per una embosta de pèsols i faves i una ampolla de tinta. Així com era, no em llevava el més petit avantatge o benefici, sinó que jeia en un calaix i es rovellava amb la humitat de la cova en l’estació humida; i si hagués tingut el calaix ple de diamants hauria estat en el mateix cas, i no m’haurien estat de cap valor, perquè no m’haurien fet servei.

Havia ara arribat a fer el meu estat de vida molt més avinent que no pas a la primeria; i molt més avinent a l’ànima així com al cos. Tot sovint m’asseia a menjar tot agraït, i admirava la mà de la providència de Déu, que així m’havia parat la taula en el desert. Vaig aprendre a mirar més la banda resplendent de la meva condició i menys l’ombrívola, i a considerar el que jo gaudia més que no pas el que em manqués; i això em dava de vegades tants de reconforts secrets que no podria expressar-los, i que aquí assenyalo perquè n’hegui esment aquella gent descontenta que no poden gaudir amb comoditat els dons de Déu perquè veuen i cobegen quelcom que no els donà. Tots els nostres desgrats per allò que ens manca em semblava que eixissin de la nostra manca de gratitud pel que tenim.

Una altra reflexió em fou de gran servei, i sens dubte n’hauria estat a qualsevol que hagués caigut en una calamitat com la meva, i era de comparar la meva present condició amb la que esperava al començament que em pertocaria, és més, amb la que ben segur m’hauria pertocat si la bona providència de Déu no hagués ordenat prodigiosament que el vaixell fos llançat més a la vora de la platja, de manera que no solament vaig poder anar-hi, sinó portar-ne a la platja el que en vaig treure, per al meu alleujament i reconfort; sense la qual cosa m’haurien mancat eines per treballar, armes per defensar-me, o pólvora i plom per cercar-me els aliments.

Vaig despendre hores senceres —podria dir dies sencers— a representar-me amb els més vius colors com m’hauria captingut si no hagués pogut replegar cap cosa del vaixell; ni tan sols hauria arribat a tenir cap menja llevat de peix i tortugues, i com que passà molt de temps abans que en trobés, hauria finat a la primeria, perquè si hagués matat una cobra o un ocell amb qualsevol enginy, no hauria tingut manera de llevar-los la pell, o separar la carn de la pell i dels budells, o fer-ne peces, sinó que hauria hagut de rosegar-ho amb les dents i estirar-ho amb les urpes com una bèstia.

Aquestes reflexions em feren molt sensible a la bonesa de la Providència envers mi, i molt agraït per la meva present condició, amb totes les seves asprors i malaventures. I tampoc no puc deixar de recomanar aquesta part a la reflexió d’aquells que en llur misèria són bons per a dir: —Hi ha aflicció com la meva?—. Que considerin com són pitjors alguns casos d’altri, i com hauria pogut ésser-ho llur cas si la Providència ho hagués cregut escaient.

Em feia una altra reflexió que també m’assistia a reconfortar-me el seny amb esperances, i era de comparar la meva present condició amb la que havia merescut, i que per tant tenia motiu d’esperar de mà de la Providència. Havia menat una vida paorosa, del tot destituïda de la coneixença i temor de Déu. Havia estat ben instruït pel meu pare i la meva mare; i, en llurs primers esforços, mai no havien deixat d’infondre en el meu seny una religiosa temor de Déu i el sentit del meu deure i del que la naturalesa a fi de mon ésser m’exigia. Mes ai!, havent caigut d’hora en la vida marinera, que és de totes les vides la més destituïda de la temor de Déu, baldament ses terrors n’estiguin sempre al davant, i en companyia marineresca, tot aquell petit seny de religió que havia mantingut em va ésser arrabassat per l’escarni de mos companys, per l’endurit menyspreu dels perills i els espectacles de la mort, que se’m feren habituals, i per la meva llarga mancança de tota avinentesa de conversar amb qui fos altra cosa del que era jo mateix, o sentir quelcom que fos bo, o hi tingués retirada.

Tan buit era de tot el que fos bo, o del menor sentit del que jo fos o havia d’ésser, que en els més grans alliberaments gaudits, així com la meva fugida de Salé, l’acolliment pel patró de la nau portuguesa, haver-me establert tan bé al Brasil, haver rebut el carregament d’Anglaterra, i altres per l’estil, mai no vaig tenir una vegada les paraules: —Gràcies, oh Déu— a l’ànima ni als llavis; ni en la major calamitat no se m’acudí el pensament de pregar-li, o dir-li: —Senyor, tingueu pietat de mi —no, ni vaig esmentar el nom de Déu altrament que per jurar-hi i blasfemar-hi.

Reflexions paoroses em vingueren per molts de mesos, com ja he observat, a causa de la meva passada vida dolenta i endurida; i quan mirava a mon volt, i considerava quines especials providències m’havien escaigut d’ençà que havia arribat a aquell indret, i com Déu m’havia tractat amb dolls de bonesa —no sols castigant-me per la meva iniquitat menys del que havia merescut, sinó proveint-me tan abundosament—, això em donava grans esperances que mon penediment era acceptat i Déu tenia mercè encara en reserva per a mi.

Amb aquestes reflexions vaig fer-me el determini no solament de resignar-me a la voluntat de Déu en l’actual condició de les meves circumstàncies, sinó àdhuc d’estar-li sincerament agraït per la meva condició; jo, encara vivent, no m’havia de plànyer, veient de no haver tingut el càstig que es mereixien els meus pecats. Gaudia d’infinites mercès que no tenia motiu d’esperar en semblant lloc; mai més no havia de rondinar per la meva condició, sinó alegrar-me’n, i donar gràcies diàriament per aquell pa de cada dia per l’assoliment del qual havia calgut una corrua de meravelles; havia de considerar que era fins i tot nodrit per miracle, tan gran com el d’Elies mantingut pels corbs, és més, per una llarga sèrie de miracles; i amb prou feines hauria pogut dir un indret en les bandes inhabitades del món on hagués pogut ésser llançat amb més avantatge, un indret on, si em mancava companyia, cosa que d’una banda era la meva aflicció, tampoc no hi trobava bèsties rapisseres, llops ni tigres que amenacessin la meva vida, ni coses verinoses o emmetzinades amb les quals em pogués nodrir per mon dany, ni salvatges per assassinar-me o devorar-me.

En una paraula, així com la meva vida era per una part una vida de dol, així per una altra part era vida de mercè; i res no em mancava per a fer-ne una vida avinent sinó arribar a fer-me un conhort diari de mon sentit de la bonesa de Déu envers mi, i la seva sol·licitud. I un cop vaig haver aconseguit una justa millora en això, vaig fer la meva via i ja no em vaig entristir més.





Havia estat allí per tant de temps que moltes coses que vaig portar a la platja per al meu confort s’havien acabat del tot o bé eren molt usades i gairebé exhaurides.

La meva tinta, com així he observat, s’anava acabant feia algun temps i només en restava un poquet, que jo augmentava amb aigua de mica en mica, fins que va ésser tan esblaimada que amb prou feines deixava cap senyal negre damunt el paper. Tot el temps que durà vaig servir-me’n per anotar els dies del mes en els quals m’esdevenia alguna cosa assenyalada, i abans que tot per a confegir el temps passat. Recordo que hi havia una estranya coincidència de dates en les diverses providències que m’escaigueren, i que, si hagués estat decantat supersticiosament a observar els dies com a fausts o infausts, hauria tingut motiu de considerar-ho amb molta de curiositat.

De primer, vaig observar que el mateix dia de l’any que s’escaigué la ruptura amb el meu pare i amics, i la fugida a Hull, per anar a mar, vaig ésser, en acabat, pres pel corsari de Salé, i fet esclau.

El mateix dia de l’any que vaig salvar-me del naufragi d’aquell vaixell a les rades de Yarmouth, vaig escapar-me després de Salé en la xalupa.

El mateix dia de l’any en el qual vaig néixer —és a dir, el 30 de setembre— aquell mateix dia, vaig salvar tan miraculosament la meva vida, al cap de 26 anys, en ésser llançat a la costa d’aquesta illa, de manera que la meva vida perversa i la meva vida solitària començaren en el mateix dia.

L’altra cosa que darrera la tinta vaig exhaurir, fou el pa: vull dir el bescuit que havia portat del vaixell. L’havia estalviat fins el darrer grau, no permetent-me sinó una coca al dia per més d’un any, i així i tot vaig sofrir total mancança de pa vora d’un any, abans de poder heure gens de gra del meu; i bell motiu tenia per ésser agraït de posseir-ne, fos el que fos, havent estat la seva obtenció, així com ja s’ha observat, gairebé miraculosa.

Mos vestits començaren d’espellifar-se. Quant a drap de fil, feia bella estona que no en tenia fora d’algunes camises ratllades que havia trobat en els baguls dels mariners, i que vaig conservar curosament, perquè moltes vegades no podia dur altra roba que una camisa; i fou un gran ajut per mi que tingués entre la roba de tota la gent del vaixell gairebé tres dotzenes de camises. Hi havia també diversos capots, ben gruixuts, de la marineria, que formaven part del llegat, però eren massa calents per a dur-los. I encara que en veritat l’estiu era d’una calor tan violenta que no calien vestits, jo no podia anar del tot nu, no, baldament hi hagués estat inclinat, que no hi estava, ni podia deixar de ferir-me’n el pensament per bé que fos tot sol.

La raó per la qual no podia anar del tot nu era que no podia comportar tan bé l’escalf del sol quan era nu del tot com quan portava alguna roba; és més, la calor tot sovint em feia butllofes, mentre que duent camisa l’aire la movia, i remorejant l’aire dins la camisa, la frescor era doble que quan anava sense. Tampoc vaig poder mai decidir-me a sortir quan el sol era alt sense un barret o capell; l’escalf del sol, batent amb la violència amb la qual topava en aquell indret, m’hauria dat caparra tot seguit, ferint tan directament la testa nua; de manera que no podia suportar-ho mentre que, si em posava el capell, tot seguit me’n desempallegava.

En vista d’això comencí de considerar com ajustaria d’alguna manera els escassos parracs que posseïa, que jo deia roba. Havia gastat totes les armilles, i ara em calia provar si aconseguiria de fer-me gecs dels grans capots que tenia a casa, i els altres materials que tenia; així, doncs, vaig posar-me a fer de sastre, o més ben dit, d’apedaçador, perquè la meva tasca feia pena de mirar. Tanmateix, però, vaig enginyar-me a fer dos o tres guardapits que esperava que em durarien una bella estona. Pel que fa a calçons o calçotets, vaig fer-los, però, de moment, amb la pitjor traça.

Ja he esmentat que servava les pells de tots els animals que matava —vull dir els quadrúpedes— i les estenia en estaques al sol, cosa que a algunes les va fer tan dures i aspres que per a poca cosa servien, però d’altres, talment, eren molt útils. La primera cosa que vaig fer-me’n va ésser una gran gorra, amb el pèl a la part de fora, per descarregar la pluja; i vaig fer-la tan ben feta, que després d’això vaig emprendre’m un vestit, tot d’aquestes pells: és a dir, una armilla, i calçons oberts al genoll, i una cosa i altra ben fluixes, perquè més aviat els demanava frescor que no pas escalf. No deixaré pas de reconèixer que eren fets dissortadament; perquè si era mal fuster, era pitjor sastre. Tanmateix, així com eren, van fer-me un bell servei. I quan era fora, si s’esqueia que plogués, tenint la meva armilla i gorra el pèl a la part de fora, jo estava ben eixut.

Després d’això vaig despendre molt de temps i de treball a fer-me una ombrel·la, de la qual em trobava tan mancat com desitjós. N’havia vistes fer al Brasil, on són utilíssimes en les grans calors que hi fan; i la calor era aquí igualment forta i fins i tot més gran, per la major proximitat a l’equinocci. Altrament, com tenia tanta necessitat d’eixir, m’era cosa de gran servei, tant per les pluges com per les calors. Em costà un món de maldecaps, i vaig passar molt de temps abans que pogués fer una cosa manejable; quan ja em pensava que ho havia ensopegat, vaig fer-ne malbé dues o tres abans de construir-ne una com jo volia, però la que al capdavall va resultar-me no estava mal. La més grossa dificultat que vaig trobar era de tancar-la. Podia fer-la estesa, però si no l’hagués poguda plegar i cloure, no hauria pogut portar-la sinó damunt la testa i no m’hauria servit. Talment a la darreria, així com he dit, vaig fer-ne una amb les condicions degudes, i vaig cobrir-la de pells, amb el pèl enfora, de manera que rellançava les pluges com un ràfec, i em servava del sol amb tanta de virtut que podia sortir en el temps més calent molt millor que no pas en les meves eixides al temps més fresc; i quan no en tenia necessitat podia cloure-la i portar-la sota el braç.

Així vivia prou confortablement, del tot apaivagat el meu seny per la resignació a la voluntat de Déu, i descansant-me en els determinis de la seva Providència. Això féu la meva vida millor que no pas la companyívola; perquè quan començava de recar-me la manca de conversa, em demanava si aquesta mutual conversa amb els meus pensaments, i, com espero que puc dir, amb el mateix Déu, en les jaculatòries, no era millor que el gaudi més gran de la societat humana en aquest món.

No puc dir que després d’això, per espai de cinc anys, res d’extraordinari m’esdevingués, sinó que vivia de la mateixa manera, en la mateixa positura i lloc d’abans. Les coses principals que m’ocupaven, ultra la tasca anual de plantar l’ordi i l’arròs i curar els raïms (que d’aquests queviures en servava prou per tenir-ne un any de provisió, a l’avançada), a més, dic, d’aquesta tasca anual i del treball diari d’eixir amb el fusell, vaig esmerçar-me a fer-me una canoa que al capdavall vaig acabar; de manera que, cavant-li canal de sis peus d’amplada i quatre de profunditat, vaig dur-la a la caleta, que era a mitja milla si fa no fa. Quant a la primera, que era tant i tant esbarjosa, havent-la fet sense considerar abans, així com calia, com la menaria a l’aigua i havent-me estat en tot temps impossible de portar-la a l’aigua o de portar l’aigua on era ella, no vaig tenir més remei que deixar-la jeure en son lloc, com a record que m’ensenyés a ésser més prudent una altra vegada. Talment, la segona vegada, per bé que no vaig poder trobar un arbre escaient, i l’escollit era en un indret on havia de fer entrar l’aigua d’una distància no gens menor de la que he dit, una milla si fa no fa, veient jo, tanmateix que a l’últim seria practicable, mai no vaig abandonar l’empresa; i per bé que hi vaig esmerçar vora de dos anys, no hi vaig plànyer el treball, amb l’esperança de tenir una embarcació per anar, a la darreria, a mar.

Encara, però, que hagués acabat la piragüeta, la seva grandària no responia en cap manera el meu designi en fer la primera, és a dir, arriscar-me cap a la «terra ferma», que era a unes 40 milles de distància. Així és que la petitesa de la piragua va ajudar-me a bandejar aquell propòsit, i jo no vaig pensar-hi més. Però, tenint un bot, el meu propòsit següent fou donar un tomb al volt de l’illa; perquè havent estat en un indret de l’altra banda d’ella, creuant, així com he descrit, la terra, els descobriments que hauria fet en aquell viatget em feien venir moltes ganes de veure les altres bandes de la costa, i, ara que tenia un bot, no pensava més que a dar la volta a l’illa.

Així, doncs, volent fer totes les coses amb seny i saó, vaig ajustar un petit màstil per a la piragua, i vaig fer-li una vela d’alguna de les peces de la vela del vaixell, que eren en dipòsit, i en bella quantitat.

Havent ajustat màstil i vela, i provat la llanxeta, vaig veure que navegaria molt bé. Vaig fer aleshores petits calaixos o capses a cada extrem del meu bot, per posar-hi queviures, coses necessàries, municions, etc., per tal que s’hi mantinguessin eixuts tant de la pluja com dels esquitxos de la mar; i vaig obrir un forat llarg i estret a l’interior del bot, on podria deixar el fusell, amb un faldó al damunt que el protegís, conservant-lo sec.

També vaig clavar la meva ombrel·la en un forat, a la popa, com si fos un màstil, que em romandria damunt la testa i em protegiria de l’escalf del sol, com una tenda; i així jo, tot sovint, feia un viatge per mar, però sense sortir molt enfora, ni gaire lluny de la caleta. Al capdavall, però, amb el deler de veure la circumferència de mon petit reialme, vaig decidir-me a donar-hi el tomb, de manera que vaig proveir de queviures la meva embarcació per al viatge, posant-hi dues dotzenes dels meus pans (o més ben dit, coques) d’ordi, una olla de terrissa plena d’arròs torrat —aliment que menjava a desdir—, una ampolleta de rom, mitja cabra, i pólvora i plom per a occir-ne més, i dos grans capots d’aquells que, així com abans he dit, havia tret dels baguls dels mariners. Aquests els vaig prendre l’un per jeure-hi damunt i l’altre per cobrir-me’n a la nit.

Fou en el 6 de novembre, en l’any sisè de mon regnat o de mon captiveri, així com us plaurà, que vaig posar-me en camí per a aquest viatge, i vaig trobar-lo molt més llarg del que havia esperat. Perquè encara que l’illa no era molt gran, tanmateix, quan vaig arribar a la seva banda est, vaig trobar un gran promontori rocós que s’estenia a unes dues llegües dins la mar, de vegades damunt l’aigua, de vegades sota d’ella, i més enllà hi havia un banc d’arena que s’estenia, eixut, mitja llegua més; així és que em vaig veure obligat a sortir molt enfora de la cova per a donar el tomb al promontori.

En descobrir la roca i el banc havia estat a punt, de primer, d’abandonar la meva empresa i de tornar-me’n, no sabent fins on em conduiria l’anar mar endins, i sobretot, no sabent com podria tornar; de manera que vaig amollar una àncora, perquè m’havia fet una mena d’àncora, amb una mena d’ancoreta malmesa, que havia llevat del vaixell.

Havent assegurat la meva llanxeta, vaig prendre el fusell i me’n vaig anar a la platja, enfilant-me per un turó que semblava dominar aquell promontori, on vaig veure’n tota l’extensió i vaig prendre el determini d’arriscar-me.

En el meu examen de la mar, d’aquell turó estant, vaig reparar un fort corrent, rabentíssim, que anava cap a l’est, i àdhuc arribava a la vora del promontori. I vaig fixar-m’hi força, perquè vaig veure que hi podria haver algun perill que quan jo hi arribaria fos arrossegat mar endins per la seva força, sense que pogués retornar a l’illa. I, talment, si no hagués pujat de primer a aquest turó, crec que així hauria esdevingut; perquè hi havia el mateix corrent a l’altra banda de l’illa, si no que romania a una distància més gran. I vaig veure que hi havia un fort remolí sota la costa. No tenia, doncs, altra cosa a fer que evitar el primer corrent per trobar-me tot seguit en un remolí.

Tanmateix, vaig estar allí dos dies perquè el vent bufava d’allò més viu en direcció est-sud-est, essent aquesta direcció contrària al dit corrent, i feia un gran rompent de l’aigua damunt el promontori; de manera que no hi havia seguretat per a mi ni en ésser gaire arran de la costa, pel rompent que hi havia, ni d’anar massa lluny, havent-hi el corrent.

Al terç dia, de matí, havent-se apaivagat de nit el vent, la mar era tranquil·la, i vaig arriscar-me. Però cal que jo sigui un exemple contra tots els pilots ignorants i atarantats, perquè tot seguit que vaig haver arribat al promontori, no essent encara ni a una distància de la costa com la llargada de la meva llanxeta, vaig trobar-me en una gran profunditat d’aigua, i en un corrent com la resclosa d’un molí, que se’n menà el meu bot amb tanta de violència que no vaig aconseguir, amb tots els meus esforços, de servar-ne la vora, sinó que em vaig trobar precipitat més i més enllà del remolí, que restava a la meva esquerra. No es bellugava un alè d’aire que m’ajudés, i tot el que vaig poder fer amb els rems, comptat i debatut, era no res. Ja començava de donar-me per perdut, perquè, com que el corrent era a les dues bandes de l’illa, comprenia que a una distància de poques llegües s’ajuntarien, i que aleshores estava llest irreparablement. Ni tampoc no veia cap possibilitat d’evitar-los; de manera que no tenia més perspectiva que de morir, no pas per raó de la mar, que era prou tranquil·la, sinó de fam. Veritat és que havia trobat una tortuga a la costa, tan pesant, que gairebé no la podia alçar, i que l’havia embarcada; i tenia una gran gerra d’aigua fresca, és a dir, una de les meves olles de terrissa; però, què era tot això per anar a la deriva en el vast oceà on, segurament, no hi hauria platja, continent ni illa, almenys fins a mil llegües?

I, aleshores, vaig veure si n’era de fàcil per la Providència de Déu que la més llastimosa condició humana pogués empitjorar. Ara girava l’esguard a la meva desolada illa solitària com a l’indret més plaent del món, i tota la felicitat que el meu cor podia desitjar era de trobar-m’hi de bell nou. Vers ella estenia les mans amb desig adelerat. —O feliç desert —deia—, mai més no et veuré! O miserable criatura —vaig fer— cap on me’n vaig?—. Aleshores em feia retrets pel meu natural desagraït, i els continus rondinaments al volt de la meva soliua condició; i ara, què no hauria dat per tornar a ésser a la platja? Així és com mai no veiem el veritable estat de la nostra condició, fins que ens il·lustren els seus contraris, ni sabem prear el que gaudim mentre no ens mancarà. Amb prou feines és possible d’imaginar la meva consternació en aquell punt, arrabassat a la meva illa amada (perquè ara em semblava que així era), cap a l’ample oceà, gairebé a dues llegües, i en la major desesperança de recobrar-la mai. Tanmateix, vaig treballar de ferm, fins que talment la meva virior fou gairebé esgotada, i vaig mantenir la llanxeta tan cap al nord —això és, envers el costat nord del corrent on es trobava el remolí— com em fou possible; quan, vora migdia, en passar el sol el meridià, em vaig creure de sentir una mica d’oratge a la cara, venint del sud-sud-est. Això em reviscolà una mica el coratge, i sobretot quan al cap d’una mitja hora més, bufà una brisa que Déu n’hi do. Ja havia arribat aleshores a una paorosa distància de l’illa, i si hagués comparegut el menor núvol o broma, m’hauria descaminat, també; perquè no tenia compàs a bord, i mai no hauria sabut com governar cap a l’illa, una vegada n’hagués perdut l’esguard. Però continuant el temps d’ésser clar, vaig esmerçar-me a redreçar el màstil i estendre la vela, anant-me’n cap al nord tant com era possible, per a sortir del corrent.

Tot d’una que vaig haver parat el màstil i la vela, i la llanxeta començà de fer força de vela, vaig veure, àdhuc per la transparència de l’aigua, que es preparava alguna trasmudança en el corrent, perquè allà on el corrent era tan fort, l’aigua hi era enterbolida; però tot sotjant l’aigua clara, vaig reparar que el corrent minvava, i tot seguit vaig veure a l’est, a cosa de mitja milla, un rompent de la mar abraonat damunt algunes roques. Vaig adonar-me que aquestes roques dividien el corrent en dues parts; i així com la seva major força corria més al sud, deixant les roques al nord-est, així l’altra retornava pel refús de les roques, i feia un fort remolí que retornava al nord-oest, amb un abrivadíssim corrent.

Els que saben quina cosa sia de rebre l’indult a mitja escala, o ésser rescatats dels lladres al bell moment que ens cuiden assassinar, o s’hagin trobat en paregudes extremitats, podran endevinar quina no fou aleshores la meva joiosa sorpresa, i amb quin goig vaig posar la llanxeta en el corrent d’aquest remolí, i amb quin goig, avivant-se així mateix el vent, vaig estendre-li la vela, corrent, trescant contentíssim, amb el vent darrera, i amb una poderosa marea o remolí sota els peus.

Aquest remolí se m’emportà vora d’una llegua pel camí directe de retorn cap a l’illa, però unes dues llegües més cap al nord que no pas el corrent que m’havia arrabassat a la primeria; de manera que quan vaig arribar vora l’illa vaig trobar-me de ple a la seva costa septentrional, és a dir, l’altre cap de l’illa, oposat a aquell del qual venia.

Quan vaig haver fet quelcom més d’una llegua de camí amb l’ajut d’aquell corrent, vaig trobar-lo esgotat, i que ja no em servia més. De totes maneres, vaig veure que entre els dos grans corrents —això és: el de la banda sud, que m’havia precipitat enfora, i el del nord, que es trobava si fa no fa a una llegua a l’altra banda— a banda oest de l’illa, l’aigua hi era ben tranquil·la i adormida: i tenint encara un alè de vent favorable, vaig continuar governant directament cap a l’illa, baldament no fes el bell camí d’abans.

Per allà les quatre de la tarda, essent a vora d’una llegua de l’illa, vaig trobar el promontori de roques que ocasionaren aquest desastre estenent-se, com abans he descrit, cap al sud, i llançant el corrent més al sud, havia, naturalment, fet un altre remolí en direcció nord; i vaig trobar que aquest era fortíssim, però no pas que impedís directament el camí de mon curs, que era oest, però gairebé ple nord. Amb tot, amb un viu oratge, vaig passar a través d’aquest remolí, de biaix cap al nord-oest, i en una hora aproximadament vaig arribar a cosa d’una milla de la platja; i per ço com l’aigua era tranquil·la, aviat vaig arribar en terra.

En ésser a la platja, vaig caure agenollat i vaig donar gràcies a Déu pel meu alliberament, determinant de deixar de banda tots els meus pensaments de posar terme al meu esclavatge amb la llanxeta; i reconfortant-me amb el bé de Déu que ja tenia, vaig portar la llanxeta tocant a la platja en una caleta que havia espiat sota alguns arbres, i em vaig ajeure a dormir, del tot extenuat pel treball i fatiga del viatge.

Em capficava en gran manera de saber com tornaria a casa amb la meva llanxeta. Massa havia corregut als atzars, massa coneixia el pa que s’hi dava, perquè se m’acudís d’intentar el retorn pel mateix camí de l’anada; i què cosa podria haver-hi a l’altra banda (vull dir a la part oest) no ho sabia pas, ni tenia cap propòsit de córrer cap més aventura; així és que al matí no vaig resoldre sinó de fer via a ponent resseguint la costa i veure si trobava una caleta on pogués desar la meva embarcació amb tota seguretat, per tornar a emprar-la si em calia. Al cap d’unes tres milles, si fa no fa, tot costejant, vaig arribar a una boníssima entrada o badia d’una milla d’espai, que s’estrenyia fins a convertir-se en un petit rierol, on vaig trobar un port molt escaient per al meu bot, on sojornaria com si hagués estat en una drassana de joguina, o posta per a ell. Vaig entrar-hi i, havent-lo arrecerat perfectament, vaig desembarcar per a dar una ullada al meu voltant i reconèixer on era.

Aviat vaig adonar-me que no havia passat sinó una mica l’indret on havia estat abans, quan a peu havia fet una eixida a aquella costa, així és que no traient res de la llanxeta, sinó el meu fusell i la meva ombrel·la, perquè feia una calor excessiva, vaig començar la meva caminada. El camí era prou confortable després d’un viatge com el que havia fet, i vaig arribar a mon vell maset al capvespre, i tot ho vaig trobar així com ho havia deixat, perquè jo sempre ho servava en bon ordre, essent aquella, com he dit abans, la meva estada camperola.

Vaig saltar per damunt l’estacada i em vaig ajeure a l’ombra per a descansar els membres, de fatigat que estava, i vaig trencar el son. Però imagineu-vos, si podeu, els que llegiu la meva història, quina no havia d’ésser la meva sorpresa quan em despertà del meu son una veu que em cridava pel meu nom, manta vegada: —Robin, Robin, Robin Crusoe; pobre Crusoe! On sou, Robin Crusoe? On sou? On heu estat?

Tan feixugament m’havia adormit, tot d’una, cansat de tant de remar la primera part del dia i de caminar l’altra part, que no em vaig desvetllar del tot, sinó que tot endormiscat, entre dormit i despert, em vaig pensar que somiava que em parlava algú. Però com que la veu continuava de repetir: —Robin Crusoe, Robin Crusoe— a la darreria vaig començar de deixondir-me millor, i de primer cop em vaig esfereir terriblement i vaig pegar un bot en la més gran consternació. Però tot seguit que vaig badar els ulls vaig veure el meu Poll, plantat al cim del clos i vaig conèixer immediatament que era ell qui m’havia parlat, perquè precisament en aquell planyívol llenguatge jo havia tingut per costum de parlar-li i d’ensenyar-lo, i ell ho havia après tan perfectament que es posava damunt el meu dit i acostava el bec a la meva cara i cridava: —Pobre Robin Crusoe, on sou? On heu estat? Com és que heu vingut aquí?— i aquelles coses que li havia ensenyades.

Tanmateix, però, àdhuc sabent que havia estat el lloro, i que, talment, no podia haver estat ningú mes, va passar una bella estona abans que pogués refer-me’n. Primerament m’astorava que l’animal hagués vingut fins allí, i després, que precisament s’hagués aturat en aquell indret i no en cap altre. Però un cop assegurat que no podia ésser sinó l’honrat Poll, vaig deixar-ho de banda, i allargant-li la meva mà i cridant-lo pel seu nom, Poll, la sociable criatura vingué cap a mi i es posà damunt el meu polze, com solia fer, i continuà parlant-me: «Pobre Robin Crusoe!» i «Com heu vingut ací?» i «On heu estat?», així com si hagués estat joiosíssim de veure’m altra vegada, i jo vaig emportar-me’l cap a casa amb mi.

Jo en tenia prou per algun temps de córrer per la mar i prou feina vaig tenir, per molts de dies, romanent quiet a reflexionar el perill que havia corregut. Hauria estat molt content d’haver tingut la meva llanxeta altra vegada, al meu costat de l’illa, però no sabia pas com fos practicable de conduir-la-hi. Pel que feia al costat oriental de l’illa, que jo havia costejat, sabia prou bé que no calia arriscar-se en aquella via: se’m negava el cor i se’m glaçava la sang només que de pensar-hi. I pel que feia a l’altre, no sabia pas quin posat tindria, però suposant que el corrent dugués la mateixa empenta contra la costa de l’est com en passar per l’altra banda, jo podia córrer el mateix perill, anant corrent avall i essent precipitat contra l’illa, així com abans havia corregut el d’ésser-ne allunyat. Amb aquests pensaments, doncs, vaig acontentar-me que em manqués la llanxeta, per bé que hagués estat fruit de mesos de treball fer-la, i encara de més mesos amollar-la a l’aigua.

En aqueixa senyoria damunt el meu temperament vaig romandre prop d’un any, vivint una tranquil·la vida retirada, com podeu suposar; i essent els meus pensaments ben ajustats a la meva condició i, sentint-me tot consolat en lliurar-me a les disposicions de la Providència, em penso que, tanmateix, vaig viure molt feliçment en tots els ordres, llevat de la manca de companyia.

Vaig millorar-me en aquests temps en tots els exercicis mecànics als quals les meves fretures em feien aplicar i crec que hauria pogut ésser, cas de caldre, un excel·lent fuster, i s’ha de pensar les poques eines que tenia.

A més d’això vaig arribar a una perfecció inesperada en la meva terrissa, i a enginyar-me prou per a fer-ne amb una roda, cosa molt més fàcil i millor, perquè feia rodones i proporcionades les coses que abans havien estat fastigoses de mirar. Però crec que mai no he estat més envanit de cap obra meva ni més joiós de cap troballa que d’haver pogut fer-me una pipa. I per be que fos una cosa tota lletja i matussera i de terra cuita rogenca com les meves peces de terrissa, tanmateix, com que era dura i ferma i el fum hi tirava bé, va aconsolar-me en gran manera, perquè sempre havia tingut el costum de fumar; per cert que hi havia pipes al vaixell, però les hi vaig oblidar al començament, no sabent que hi hagués tabac a l’illa, i després, quan vaig escorcollar el vaixell altra vegada no me’n va venir cap a la mà.

En la meva cistelleria també vaig millorar qui-sap-lo, i vaig fer una pila de cistells necessaris, tan bé com va ensinistrar-me el meu enginy. Per bé que no fossin gaire bonics, així com eren resultaven molt manejables i escaients per a desar-hi coses o bé per a dur-hi coses a casa. Per exemple, si matava una cabra en una eixida, podia penjar-la en un arbre, l’escorxava, la preparava i en feia peces i me l’emportava a casa en una cistella. I el mateix tractant-se d’una tortuga. Podia obrir-la, llevar-li els ous, i una peça o dues de la carn que a mi em bastaven i emportar-m’ho a casa en una cistella, deixant la resta al meu darrera. També cistelles grans i profundes eren vaixells per al meu blat, el qual jo sempre desgranava i passava pel sedàs tot seguit que era sec, i l’encistellava.

Per aquell temps vaig començar d’adonar-me que la meva pólvora minvava considerablement, i aqueixa era una mancança que m’era impossible de reemplaçar, i vaig anar considerant seriosament què cosa podria fer quan no tingués més pólvora, és a dir, com mataria cap cabra. El terç any d’ésser aquí, com he observat, havia servat una cabrideta, i l’havia criada manyaga, i tenia esperances d’aconseguir un mascle, però de cap de les maneres no vaig poder acomplir-ho, i mentrestant la cabrida es convertí en una cabra vella, i mai no vaig tenir cor de matar-la, de manera que al capdavall morí de vellura.

Però trobant-me ara a l’any onzè de la meva estada, i escurçant-se, com he dit, les meves municions, vaig posar-me a estudiar alguna art per a atrapar les cabres en un parany, a veure si podia agafar-ne alguna de viva, i especialment volia una cabra gran amb els petits.

Amb aquest objecte vaig fer paranys per a entrebancar-les, i em penso que més d’una vegada hi van caure, però les meves cordes no eren bones —no tenia filferro— i sempre les vaig trobar trencades i el meu esquer devorat.

A l’últim vaig decidir de fer la provatura d’una trampa. Vaig cavar, doncs, diversos clots en terra, als llocs on havia observat que les cabres anaven a pasturar, i damunt aqueixos clots vaig posar canyissos, també ajustats per mi, amb una gran càrrega al damunt. Diverses vegades vaig deixar-hi espigues d’ordi i arròs sec sense amanir-hi la bàscula, i vaig poder reparar fàcilment que les cabres hi havien entrat i menjat la grana, deixant-hi les seves petjades. A l’últim vaig amanir tres trampes en una nit, i anant-hi el matí següent les vaig trobar totes tres dretes, i l’esquer, tanmateix, menjat i desaparegut. La cosa era ben descoratjadora. Vaig modificar, però, la meva trampa, i, per no molestar-vos amb detalls, anant un matí a veure el meu camp, vaig trobar en una trampa un cabró fort i gran, i en l’altre tres cabrits: un mascle i dues femelles.

Pel que feia al gran, no sabia com governar-m’hi: era tan fer, que jo no gosava pas de ficar-me al clot i escometre’l, això és, anar-lo a cercar per a emportar-me’l viu, que era el que em calia. Hauria pogut matar-lo, però això no feia el meu fet, ni responia al meu objecte. Així és que el vaig deixar sortir, i ell es va escapar com boig. Però jo havia oblidat aleshores el que vaig aprendre després: la fam domestica un lleó. Si l’hagués deixat estar allí tres o quatre dies sense menjar, i després li hagués portat una mica d’aigua per beure, i després un manat d’espigues, s’hauria fet tan manyac com un dels cabrits, perquè són criatures d’allò més llestes, i tractables quan se’ls tracta bé.

Per aleshores, doncs, el vaig deixar fugir, ignorant com jo era. Després vaig anar cap als tres cabrits, i prenent-los un per un, vaig lligar-los amb cordills tots plegats i amb alguna dificultat vaig emportar-me’ls a casa.

Va passar una bella estona abans no es volgueren nodrir, però la bona grana que jo els tirava va temptar-los i començaren de fer-se manyacs. I prou capia que volent proveir-me de carn de cabres quan no em quedés pólvora ni bala, no hi havia més remei que criar algunes cabres manyagues, i amb el temps, potser, podria tenir-ne al voltant de casa meva, com un ramat d’ovelles.

Però se m’acudí tot d’una que havia de separar les manyagues de les selvàtiques, altrament s’haurien fet selvàtiques, elles i tot, en tornar-se grans. I l’única manera d’aconseguir-ho era de tenir alguna peça closa de terra, ben voltada de rama viva o d’estacada, perquè s’hi conservessin tan segurament que ni les de dins poguessin fugir-ne ni les de fora envair-ho.

Heus aquí una gran empresa per a un parell de mans. Tanmateix, però, veient que hi havia absoluta necessitat de fer-ho, el meu primer treball va ésser de trobar una peça de terra escaient, és a dir, on fos probable que no els manqués herbatge per menjar, aigua per beure i aixopluc per arrecerar-les del sol.

Els qui entenen aquesta llei de closos trobaran que vaig tenir ben prou traça quan vaig triar el lloc, d’altra banda molt escaient per a aquells fins, essent una peça plana, oberta de prada o sabana (com en diu la nostra gent a les colònies occidentals), que tenia dos o tres reguerons d’aigua dolça, i a l’un cap era molt boscosa. Dic que somriuran de la meva previsió perquè he de dir que vaig començar de tancar aquella peça de terra en tal manera que el meu clos de rama o estacada havia hagut d’ésser almenys d’un ròdol de dues milles. No era tan gran la follia quant a la grandària, perquè mal hagués estat de deu milles hauria tingut temps per a fer-ho; però no havia considerat que les meves cabres haurien estat tan selvàtiques en tant d’espai com si haguessin gaudit de tota l’illa, i jo hauria tingut tant de camp a córrer per caçar-les que no les hauria caçades mai.

El meu clos de rama era començat i arribava, em penso, a unes cinquanta iardes quan aquesta idea se m’acudí. Així és que tot seguit vaig parar, i pel primer començament vaig decidir de tancar una peça d’unes cent cinquanta iardes de llargada i cent d’amplada, la qual mantindria les cabres que jo pogués tenir dins un temps raonable, i, a mesura que el meu ramat s’acreixés podria anar afegint més terra al clos.

Així obrava amb una mica de prudència, i vaig posar-me a treballar amb ardiment. Vaig esmerçar uns tres mesos en el clos de la primera peça, i fins que la vaig tenir llesta, vaig tenir fermats els tres cabrits al millor indret d’ella, i solia nodrir-los tan a la vora meu com era possible, perquè es familiaritzessin, i molt sovint hi anava i els portava algunes espigues de civada o un grapat d’arròs, i els nodria a la meva mà, de manera que quan el meu clos va ésser acabat, i vaig desfermar-los, em seguien amunt i avall, belant al meu darrera en cerca d’un manat d’espigues.

Això responia al meu objecte. I al cap d’un any i mig vaig tenir un ramat de dotze cabres, cabrits i tot; i al cap de dos anys en tenia quaranta-tres, i això que en vaig prendre i matar diverses per al meu nodriment.

I després d’això vaig tancar cinc peces més de terra per a nodrir-les-hi, amb petites cledes on menar-les o d’on emportar-me-les, i entrades de l’una peça de terra a l’altra.

Però hi ha més a dir, perquè ara no solament tenia carn de cabra per a regalar-me’n a mon plaer, sinó llet també, una cosa, talment, que en els meus principis no havia arribat ni a pensar-hi i que, quan em va sobtar, fou tanmateix una agradable sorpresa. Perquè vaig establir aleshores la meva lleteria i tenia de vegades dos galons de llet al dia. I com que la Naturalesa, que proveeix d’aliment tota criatura, així mateix dicta naturalment la manera de servir-se’n, jo que mai no havia munyit una vaca, i molt menys una cabra, ni havia vist com es feia la mantega o el formatge, molt llestament i planerament, per bé que després de molts d’assaigs i de fracassos, vaig fer-me, al capdavall, mantega i formatge, i mai, en acabat, no me’n van mancar.

Amb quina plenitud de mercè el nostre gran Creador pot tractar les seves criatures, àdhuc en aquells estats en els quals semblen atuïdes en la desfeta! Com pot endolcir les més amargues providències i dar-nos causa perquè el lloem en masmorres i presons! Quina taula parada no hi havia per a mi en un desert, on jo no havia vist a la primeria sinó el morir de fam!

Hauria fet somriure un estoic de veure’m a mi i la meva petita família seient a dinar. Heus allí la meva majestat, el príncep i senyor de tota l’illa. Totes les vides dels meus súbdits eren sota mon domini absolut; podia penjar, arrabassar, donar la llibertat i prendre-la, i entre els meus súbdits no n’hi havia pas de revoltats.

Després, calia veure també com dinava igual que un rei, tot sol, servit pels meus súbdits! Poll, com si hagués estat el meu favorit, era l’única persona que tenia llicència de parlar-me. El meu ca —que era ja esdevingut molt vell i caduc i no havia trobat companyia per a multiplicar-hi el seu llinatge— seia sempre a la meva mà dreta, i dos gats, l’un al costat de la meva taula i l’altre a l’altre, esperaven ara i adés un mos, que jo els donés, com a marca d’especial favor.

Però aquests no eren pas els dos gats que a la primeria jo havia portat a la costa, perquè tots dos eren morts i havien estat enterrats prop del meu habitatge per la meva pròpia mà, sinó que havent multiplicat un d’ells, amb no sé quina llei d’animal, aquests eren dos que jo havia conservat manyacs, mentre que la resta havien esdevingut fers en els boscos, i al capdavall, talment, se’m feren molestosos, perquè tot sovint venien a casa meva i m’ho rapinyaven tot, fins que a la darreria em vaig veure obligat a acabar-los a trets, i vaig matar-ne una mala fi. A l’últim em deixaren en pau, a mi, amb el meu seguici, i en aquesta abundor vivia. I no es pot dir que em manqués cap cosa si no era societat, i d’això, un quant de temps després, vaig estar a punt de tenir-ne massa.

Jo estava una mica impacient, com he observat, de servir-me de la meva llanxeta, per bé que em repugnava molt de córrer més atzars: i, per tant, de vegades em posava a enginyar maneres de fer-la venir dant el tomb a l’illa, i d’altres vegades ho suspenia, bé prou content sense ella. Però tenia una estranya frisança al magí de davallar a la punta de l’illa, on, així com he dit, en la meva última passejada, havia pujat a la muntanya, per a veure quin posat tenia la costa, i com el corrent era adreçat, per saber què em caldria fer. Aqueixa inclinació va anar creixent en mi de cada dia, i a la fi vaig resoldre d’anar fins allí per terra, tot seguint el marge costenc. Així ho vaig fer. Però si qualsevol, a Anglaterra, hagués trobat un home del meu tirat, o els hauria espaordit o els hauria fet fer la gran riallada. I com que tot sovint m’aturava a contemplar-me, no podia sinó somriure de l’acudit d’un viatge meu, Yorkshire a través, amb aquell equipatge i aquell vestit. Aquí teniu un esbós de la meva figura, si us plau:

Duia un barretàs alt, informe, fet de pell de cabra, amb una gira al darrera, tant per a preservar-me del sol com per a evitar que la pluja m’anés coll avall, no essent cosa tan perillosa en aquells climes com és la pluja damunt la carn, sota els vestits.

Duia una casaca breu de pell de cabra, els baixos de la qual m’arribaven gairebé a mitja cuixa, i un parell de calçons del mateix —i els calçons eren fets de la pell d’un cabró vell, i el pèl en davallava per tant de tros que, com unes calces, m’arribaven fins a mitja cama—: de mitges i sabates poc en tenia, però m’havia fet un parell d’atuells, amb prou feines sé com anomenar-los, com a borceguins, que em revestien les cames i es lligaven pel costat, com a polaines, però eren de forma tota bàrbara, com, altrament, n’era tota la resta del meu vestit.

Duia un ample cinyell de pell de cabra assecada, que es cloïa amb dues corretges del mateix, en lloc de fermalls; i mitjançant una mena de veta, a cada costat d’ell, en lloc d’espasa o daga duia penjats a l’una banda una petita serra i a l’altra una destral. Duia un altre cinyell, no pas tan ample, i clos de la mateixa manera, que em voltava una espatlla, i al capdavall, sota el meu braç esquerre, en penjaven dues bosses, totes dues fetes igualment de pell de cabra, en una de les quals hi anava la meva pólvora i en l’altra el plom. A l’esquena hi duia la cistella, a l’espatlla el fusell, i damunt la testa una gran ombrel·la, lletja, matussera, feta de pell de cabra, però, que, després de tot, era la cosa més necessària que duia, llevat del fusell. Pel que fa a la meva cara, la color no n’era pas tan amulatada com un hom podia esperar d’un home que no havia pres cap precaució i vivia dins els dinou graus de l’equinocci. La meva barba l’havia deixada créixer fins que va arribar a tenir prop d’un quart de iarda, però com que tenia estisores i raors a bastament, l’havia tallada tota curta, llevat del pèl que creixia damunt del meu llavi superior, el qual havia ajustat en forma d’un bell parell de mostatxos mahometans, com n’havia vist portar a alguns turcs que havia vistos a Salé, perquè la gent mora no en porta, però la turca sí. D’aqueixos mostatxos no en diré pas que fossin prou llargs per a penjar-hi el meu barret, però eren d’una llargada i forma prou monstruosa, i aptes per a semblar esfereïdors dins l’Anglaterra.

Però això ho dic tot passant. Perquè, pel que fa a la meva figura, hi havia tan poca gent a observar-me, que no era de cap conseqüència, de manera que no en diré cap més paraula. Fent aquesta figura, vaig eixir a mon nou viatge, i vaig passar fora de casa cinc o sis dies. De primer vaig fer camí al llarg de la costa, de dret cap al lloc on havia portat a ancorar la meva llanxeta per a enfilar-me a les roques, i no tenint ara embarcació a arrecerar, pel cantó de terra vaig prendre un camí més curt cap a la mateixa altura, on ja havia estat; quan, mirant cap a la punta de roques que jo havia hagut de doblar amb el meu bot, com vaig dir abans, em va sorprendre de veure la mar tota quieta i llatina, sense clapoteig ni moviment ni més corrent que en cap altre indret.

Tot estranyat, no sabia pas capir-ho i vaig decidir de desprendre algun temps a observar-ho, per a veure si no era cosa de la marea que això s’esdevingués; però no em vaig trigar a convèncer de quina cosa era, això és, que el reflux, partint de l’oest i barrejant-se amb les aigües d’algun gran riu, a la costa, havia d’ésser la causa d’aquell corrent, i segons la força del vent, que bufava de l’oest o del nord, s’atansava o s’allargava de la ribera, perquè, vigilant per aquells topants fins al capvespre, vaig tornar a encimbellar-me a la roca, i, en arribar el reflux, vaig veure ben clar el corrent com el primer cop, només que corria més cap enllà, essent a una mitja llegua de la costa, mentre que en el meu cas havia estat ran de la costa i m’havia precipitat a mi, dins el meu bot, en el seu sentit, cosa que en altre temps poc hauria fet.

Aquesta observació em va convèncer que no havia de fer sinó observar el flux i reflux de la marea, i fàcilment podria, de bell nou, dar el tomb a l’illa amb el meu bot. Però quan vaig començar de pensar de posar-ho en pràctica, em va venir tant d’esglai al cor, tot recordant el perill que havia passat, que no vaig poder pensar-hi encara amb paciència. Tanmateix, tot al contrari, vaig prendre un altre determini, que va ésser més segur, per bé que més laboriós, i fou de bastir-me, o millor, fer-me una altra piragua o canoa, i, així, tenir-ne una per l’un costat de l’illa, l’altra per l’apost.

Us cal entendre que jo tenia ara, si el mot hi escau, dues plantacions a l’illa: l’una era la meva petita fortificació o tenda, amb la muralla a son volt, sota la roca, amb la cova darrera meu, que per aquell temps havia engrandit amb diverses cambres o coves, que es comunicaven. Una d’elles, que era la més eixuta i gran, i tenia una porta d’eixida fora de la meva muralla o fortificació —és a dir, fora d’on la meva muralla s’encastava a la roca—, era tota plena de grans pots de terrissa que he explicat i de catorze o quinze cistellasses, que devien contenir unes tres quarteres cadascuna, on desava els meus proveïments de reserva, especialment el blat, o bé en l’espiga, destriada de la palla, o bé desgranat amb la meva mà.

Quant a la meva muralla, feta, com he dit, de grans pals o estaques, els pals havien crescuts tots com a arbres, i per aquell temps s’havien fet tan espessos i esponerosos que no haurien deixat sospitar a l’esguard de ningú que hi hagués darrera seu cap habitatge.

Vora el meu estatge, però una mica més enllà, dins la contrada i en terra més baixa hi havia els meus dos camps de blat, que jo mantenia degudament conreats i sembrats, i que em retien llur collita en llur temps; i sempre que m’hagués calgut més blat, tenia més terra a la vora, tan escaient com aquella.

A més d’això, tenia el meu estatge camperol, i ara també hi havia allí una tolerable plantació; perquè, primerament, tenia el meu maset, com jo l’anomenava, que jo estava sempre ajustant, això és, mantenint el clos que l’encerclava sempre tallat a la mateixa altura, romanent sempre l’escala a la part de dins. Conservava els arbres, que a la primeria no havien estat sinó estaques, però ara s’havien fet d’allò més ferms i altívols, i els conservava sempre podats d’una manera que es poguessin estendre i fer-se gruixuts i esponerosos i dessin l’ombra més agradívola, cosa que, a mon juí, feren talment. Al mig del boscatge hi tenia la meva tenda sempre en peu, i era una peça de vela estesa damunt estaques, plantades amb aquest propòsit, i que mai no necessitaren cap adob ni renovellament, i a sota m’hi havia fet un coixí o bé jaç amb les pells dels animals que havia mort, i amb altres coses blanes, i amb una manta al damunt, que havia pertangut al parament del vaixell, i jo havia retirat, i un gran capot per a cobrir-me; i allí, sempre que tenia l’avinentesa d’allunyar-me del meu estatge principal, feia vida camperola.

Adjacents al maset tenia els meus closos per als ramats, això és, les meves cabres: i com que jo m’havia emprès una inconcebible quantitat de treballs per a defensar i tancar aquella peça de terra, i era tan gran el meu afany de conservar-los sencers, per por que les cabres no els ultrapassessin, no els vaig deixar estar fins que amb feina infinita vaig haver clavat tantes d’estaques al defora del clos de rama, i tan prop l’una de l’altra, que allò més aviat era una estacada que no un clos de rama, i amb prou feines hom podia passar la mà entre elles: la qual cosa, en acabat, quan aqueixes estaques van créixer, com van fer totes en la següent estació plujosa, convertí el tancat en fort com una paret, i més fort i tot que no pas una paret.

Això darà testimoni que jo no mandrejava pas, i que no estalviava penes per a produir qualsevol cosa que semblés necessària per al meu confortable manteniment; perquè considerava que la conservació d’un ramat d’animals manyacs a l’abast de la meva mà seria un magatzem vivent de carn, llet, mantega i formatge per a mi, per tant de temps com viuria en aquell indret, baldament hagués d’ésser quaranta anys; que conservar-los al meu abast depenia del tot de perfeccionar els meus tancats en tanta de manera, que pogués estar segur de llur integritat: i amb aqueix mètode, tanmateix, vaig reeixir-hi tant, que, quan aqueixes estaquetes començaren de créixer, les havia plantades tan espesses, que no vaig tenir més remei que arrencar-ne unes quantes.

En aquest indret, també, creixien les meves vinyes, on principalment em procurava la meva reserva hivernenca de raïms, que mai no vaig deixar de preservar amb molt de compte com la millor i més agradívola llaminadura de tota la meva dieta, i talment, no solament eren agradívols, sinó sanitosos, medicinals, nutritius i refrescants fins a l’últim extrem.

Com que aquest estatge, altrament, es trobava a mig camí entre el meu altre estatge i l’indret on havia deixat la meva llanxeta, generalment hi feia estada quan me n’anava allà baix, perquè tot sovint solia visitar el meu bot, i conservava en bell ordre totes les coses que li pertanyien o que contenia. De vegades hi dava tombs per al meu divertiment, però no volia fer-hi més viatges arriscats, ni amb prou feines passar d’un o dos trets de pedra de la costa, tant m’atemoria d’ésser inexpertament precipitat, altra vegada, pels corrents o els vents, o qualsevol altre mal encontre.

Però ara arribo a una nova escena de la meva vida.

S’esdevingué un dia, cap a migdia, anant jo cap a la meva llanxeta, que em sorprengué extraordinàriament la petjada del peu nu d’un home a la platja, on hom podia veure-la molt planament a la sorra. Vaig quedar com a llampat o com si hagués vist una aparició. Vaig parar l’oïda, vaig mirar a mon volt: no vaig poder sentir ni veure res. Vaig enfilar-me a una petita altura per a veure millor. Vaig anar platja amunt i platja avall, però tot fou endebades: no podia veure altra petjada sinó aquella. Vaig tornar envers ella per a veure si n’hi havia cap més, i observar si no havia estat una fantasia meva, però això no era possible, perquè era exactament la positiva petjada d’un peu: dits, taló i el peu sencer. Com havia estat feta allí, no ho sabia pas ni podia endevinar-ho poc ni gaire. Però després d’una voleiadissa d’innombrables pensaments, com un home perfectament trasbalsat, i fora de si, vaig tornar a la meva fortificació, sense sentir, com diem, la terra que trepitjava, esglaiat de mala manera, mirant darrera meu a cada dues o tres passes, prenent per altre cada arbre i matoll i pensant, a cada soca llunyana, que era un home. Ni m’és possible de descriure en quantes de diverses formes em representava les coses la imaginació esfereïda, quantes de folles idees em creuaren a cada moment la fantasia i quins estranys acudits incomprensibles em vingueren al pensament, tot caminant.

Quan vaig arribar al meu castell —perquè així em penso que vaig anomenar-lo sempre més, d’aleshores endavant— vaig engegar-me dins ell com un home encalçat. Si vaig pujar per l’escala, a la primeria enginyada, o vaig entrar pel forat de la roca que jo anomenava porta, no puc pas recordar-ho, no, ni vaig poder recordar-ho el matí següent, perquè mai llebre més esparverada no corregué a l’aixopluc ni guineu va colgar-se amb més espaordiment que jo en aquell recer.

No vaig pas trencar el son aquella nit. Com més lluny era de l’ocasió del meu esglai, més grans eren les meves aprensions: quelcom de contrari a la naturalesa d’aquestes coses i especialment a l’usual costum de totes les criatures atemorides. Però jo estava tan afeixugat per les meves terribles idees d’aquella cosa, que no em formava sinó bròfegues imaginacions, tot i essent-ne ara bon tros distant. De vegades fantasiejava que pogués ésser el diable, i la raó concordava amb mi en aquesta suposició. Perquè, com podia cap altre ésser en forma humana venir a aquell indret? On era el vaixell que els havia portats? Quines marques hi havia de qualsevol altra petjada? I com era possible que un home es fes arribadís allí? Però, després, pensar que Satan pogués prendre forma humana en un indret com aquell, on no tenia cap més possibilitat sinó de deixar la petjada de son peu darrera ell, i això encara sense treure cap a res, perquè no podia estar segur que jo ho veiés, no: seria un divertiment fora de test. Vaig considerar que el diable hauria trobat abundor de maneres de terroritzar-me, ben diferents d’aquella sola petjada d’un peu; que, com que jo vivia a la banda totalment oposada de l’illa, mai no hauria estat tan innocent de deixar una marca on s’haurien pogut jugar deu mil contra un a si o no podia veure-la; i en l’arena, altrament, on la primera onada de la mar batuda per una galant ventada l’hauria esborrada del tot! Tot això semblava incompatible amb la cosa en si i amb totes les nocions que acostumem a tenir de la sublimitat del diable.

Abundor de reflexions com aquestes m’ajudaren a desfer-me de totes les aprensions que fos el diable. I no vaig pas trigar a concloure, doncs, que es tractava d’alguna criatura més perillosa, és a dir, que devien haver vingut alguns salvatges del continent al davant meu, que havien eixit al mar en llurs canoes, i, o bé a la deriva dels corrents o bé per vents adversos, havien fet via a l’illa, i havien estat a la costa, però se n’havien tornat pel mar, amb tan poques ganes, potser, de romandre en aquesta illa desolada com jo n’hauria tingut de rebre’ls.

Mentre aquestes reflexions giravoltaven pel meu seny estava molt content, en la meva pensa, d’haver tingut la sort de no ésser aleshores per aquells topants, i que ells no haguessin vist la meva llanxeta, de la qual haurien deduït que alguns vivents havien estat en aquell lloc, i tal vegada haurien fet més recerques, per a trobar-me, i, aleshores, haurien tornat certament en més gran nombre i m’haurien devorat: i si s’hagués escaigut que no em topessin, haurien trobat, certament, el meu clos, i destruït tot el meu blat, i rapinyat tota la meva ramada de cabres manyagues, i al capdavall jo hauria mort de simple necessitat.

Així la meva por bandejava tota la meva religiosa esperança: tota aquella confiança d’abans en Déu que era fonamentada en el prodigiós experiment que jo havia fet de la seva bondat, ara s’esvaïa, com si Aquell que fins aleshores miraculosament m’havia nodrit, no pogués preservar, en son poder, el proveïment que per a mi havia ordenat en la bondat seva. Vaig fer-me retret del meu geni displicent, que no havia sembrat, cada anyada, més blat del que calia per passar fins a la vinent estació, com si no pogués sobrevenir cap malastre a impedir-me de gaudir la collita parada en la terra, i aquest reny va semblar-me tan just, que vaig determinar per l’esdevenidor de tenir el blat de dos o tres anys avançat, de manera que, qualsevol cosa que passés, jo no em veiés a les acaballes per manca de pa.

Quina singular obstructora de la Providència no és la vida de l’home! i per quines secretes molles diverses són impulsats els sentiments quan les circumstàncies diverses es presenten! Avui amarem ço que odiarem demà, avui cercarem ço que rebutjarem demà, avui desitgem ço que demà ens farà basarda, i àdhuc tremolar de la sola aprensió. D’això jo vaig ésser-ne exemple en aquell temps, de la més viva manera imaginable; perquè jo, que no semblava afligit per altra cosa sinó pel meu bandejament de la societat humana, perquè era tot sol, circumscrit per l’oceà il·limitat, destriat de la gent i condemnat al que jo anomenava una vida muda, com un a qui el Cel no judiqués digne d’ésser comptat entre els vivents o d’aparèixer entre la resta de les seves criatures; jo, doncs, per al qual veure algú de la pròpia espècie hauria semblat passar de mort a vida, i la més gran benedicció que el mateix Cel, llevat de la benedicció suprema de la salvació, pogués atorgar, jo tremolava ara de les soles aprensions de veure un home, i estava disposat a entaforar-me en terra davant només de l’ombra o silenciosa aparició de l’home que havia petjat l’illa!

Aquesta és l’alterosa condició de la vida humana. I ella em permeté un bell nombre de curioses especulacions més tard, quan vaig haver-me refet una mica de la meva sorpresa. Vaig considerar que aquell era l’estat de vida que la infinitament bona i sàvia Providència de Déu m’havia assenyalat; que, com que jo no podia preveure quins serien els fins de la divina saviesa en tot això, no havia pas de debatre la seva sobirania; que, essent jo criatura seva, Ell tenia un dret indubtable, com a Creador, per a governar-me i disposar de mi absolutament, com li plauria; i que essent jo una criatura que l’havia ofès, Ell tenia igualment un dret de jutge a condemnar-me a aquell càstig que creuria escaient; i que era la meva part de sotmetre’m a suportar la seva indignació perquè havia pecat contra Ell.

Vaig anar reflexionant després que Déu, que no solament era just sinó també omnipotent, així com havia cregut escaient de castigar-me i afligir-me d’aquesta manera, així podia alliberar-me, i que si Ell no creia convenient de fer-ho, era el meu deure inqüestionable de lliurar-me absolutament i totalment a la seva voluntat, i que, per altra banda, era també mon deure d’esperar en Ell, de pregar-li i d’esperar quietament els dictats i comandaments de la seva diària providència.

Aquests pensaments van ocupar-me moltes d’hores i dies, i àdhuc puc dir setmanes i mesos: i un particular efecte de les meves cogitacions en aquella avinentesa no el puc pas ometre, és a dir, que un matí, d’hora, ajagut al llit, i tot encaparrat pel perill de l’aparició dels salvatges, vaig sentir que em transportava d’allò més, i aleshores aqueixes paraules de l’Escriptura em vingueren al pensament: «Crida’m en el dia de la teva tribulació, i jo t’alliberaré i tu em glorificaràs».

Aleshores, alçant-me alegrement del llit, no solament vaig sentir el cor reconfortat, sinó que vaig ésser menat i encoratjat a pregar profundament Déu per la meva deslliurança. Quan vaig haver acabat de pregar, vaig agafar la meva Bíblia i, obrint-la per a llegir-la, les primeres paraules que se’m mostraren foren: «Serveix el Senyor i estigues joiós i ell enfortirà el teu cor; serveix, dic, el Senyor». És impossible d’expressar el consol que això va dar-me. En resposta, vaig deposar tot agraït el llibre, i no vaig tenir més tristor, almenys en aquella avinentesa.

Enmig d’aquestes cogitacions, aprensions i reflexions, em vingué al pensament un dia que tot allò podia ésser una pura quimera que jo em fes, i que aquella petjada podia ésser la petjada del meu mateix peu quan, eixint del meu bot, vaig abordar a la costa. Això va reviscolar-me una mica, també, i vaig començar de persuadir-me que tot plegat havia estat un engany, que no hi havia altra cosa sinó mon peu mateix; i per què no hauria pogut passar per allí, que fos anant al meu bot o que fos tornant-ne? Altrament, considerava també que en cap manera no hauria pogut dir de segur on havia petjat i on no; i que si, al capdavall, aquella petjada no era sinó del meu peu, havia jugat el paper d’aquells ximples que s’esforcen a inventar històries d’espectres i d’aparicions, i després se n’espaordeixen més que ningú.

Vaig començar, doncs, de prendre coratge i sotjar al defora altra vegada, perquè no m’havia bellugat del meu castell per tres dies i tres nits, de manera que començava de decandir-me per manca de queviures, perquè poca cosa o no res tenia dins de casa si no eren alguns bescuits d’ordi i aigua. Després, sabia també que les meves cabres necessitaven d’esser munyides, cosa que habitualment era la meva distracció dels capvespres, i les pobres criatures estaven en gran pena i incomoditat per aquella fretura, i talment, gairebé van fer-se’n malbé algunes i gairebé se’ls va estroncar la llet.

Encoratjant-me, per tant, amb la creença que la petjada era del meu peu, i que podia ben dir-se, doncs, que jo m’astorava de la meva ombra, vaig començar d’eixir altra vegada, i vaig anar al meu estatge camperol a munyir el meu ramat, però si hom hagués vist amb quina temença tirava endavant, com tot sovint mirava al meu darrera, com ara i adés estava a punt de plantar la meva cistella i aprestar a córrer, qualsevol hauria cregut que no em deixava en pau una consciència perversa o bé que feia poc que havia estat terriblement esfereït, com era veritat.

Havent, però, davallat així dos o tres dies al maset, i no havent vist cap cosa, vaig anar-me fent una mica més ardit, i a pensar que no hi havia res en tot allò, sinó la meva imaginació. Però no podia persuadir-me’n del tot que no davallés altra vegada a la costa i veiés aquella petjada, i la mesurés amb la meva, i trobés si hi havia ajustament, de manera que m’assegurés que era el meu peu. Però en arribar a l’indret, en primer lloc se’m palesà que en recercar la meva llanxeta jo no havia pogut passar per allí ni pels volts. Segonament, quan vaig ésser a mesurar la marca amb el propi peu, vaig trobar que el meu peu no era pas tan gros, ni de molt. Aquestes dues coses m’ompliren la testa de noves imaginacions i em colpiren de bell nou en el major grau, de manera que m’estremia de fred com si tingués la febre. I vaig tornar-me’n a casa, reblert de la creença que algun home, o bé homes, havien estat en aquell indret de costa, o, en una paraula, que l’illa era habitada i que jo podia ésser sorprès abans d’adonar-me’n; i el camí a prendre per la meva seguretat no el sabia pas.

Oh, quins determinis tan ridículs prenen els homes quan estan posseïts de la por! Ella els priva de l’ús d’aquells mitjans que la raó els ofereix per a llur alleujament. La primera cosa que vaig proposar-me va ésser d’abatre els meus closos, i de fer tornar als boscos tota la meva ramada manyaga, perquè l’enemic no el pogués trobar i després sovintejar l’illa esperant igual o semblant botí; en acabat, arribar al senzill expedient de colgar els meus dos camps de blat, perquè no pogués trobar-hi un gra i ésser encara temptat de sovintejar l’illa, i després aterrar el meu boscatge i la meva tenda perquè no pogués trobar cap vestigi d’habitatge, i ésser temptat de fer més recerques, per a trobar els habitants.

Aquests plans foren l’objecte de les cogitacions de la primera nit després que vaig haver tornat a casa, mentre les aprensions que així havien esvaït la meva ànima eren fresques i el meu cap era ple d’excitació, com abans. Aquesta por del perill es deu mil vegades més terrible que no el perill mateix, quan es mostra a l’esguard, i trobem el feix de l’angúnia molt més gran que no pas el mal pel qual ens frisem; i el que era pitjor que tot això, en aqueixa tribulació, no va portar-m’hi aquell alleujament que jo esperava, la resignació que jo solia practicar. Jo considerava i pensava, com Saül, que es planyia no solament que els filisteus se li abraonessin, sinó que Déu l’hagués oblidat, perquè ja no seguia pas dos camins per al recobrament del meu esperit, planyent-me a Déu en la meva aflicció i reposant en la seva providència, com havia fet abans, per a la meva defensa i el meu alliberament; que, si ho hagués fet, almenys hauria estat més alegrement sostingut enfront d’aqueixa nova sorpresa, i potser l’hauria travessada amb més resolució.

Aquest desgavell de mos pensaments tota la nit em mantingué desvetllat, però al matí vaig quedar adormit, i havent-me com fatigat la divagació de la meva ment i esgotat el meu delit, vaig dormir molt profundament i em vaig despertar molt més aplomat que no hagués estat fins aleshores, i vaig començar de pensar amb calma. I després d’un llarg debat amb mi mateix, vaig concloure: que aquella illa, que era plaent i fèrtil en tanta de manera i tan pròxima com jo l’havia vista a la terra ferma, no era tan completament abandonada com jo podia imaginar. Que per bé que no hi hagués habitants estables que visquessin en aquells indrets, podien ara i adés venir-hi canoes de la costa, les quals o volenterosament o empeses pels vents contraris arribarien a aquell lloc. Que jo havia viscut allí per espai de quinze anys i no havia trobat la menor ombra o figura de ningú, encara: i que si en algun temps eren menats cap allí, era probable que se n’anirien tantost podrien, veient que mai no havien cregut escaient d’establir-se allí en cap avinentesa, fins aleshores. Que, pel cap alt, podia entreveure algun perill d’algun casual i accidental desembarcament de gent errívola de la terra ferma, els quals, probablement, si eren menats allí, ho eren contra llurs voluntats, de manera que no hi farien pas estatge, sinó que se’n tornarien altre cop, tan cuitosos com podrien, clares vegades romanent una nit a la costa, si els mancava l’ajut de les marees i la llum del dia per al retorn, i que, per tant, no havia de fer sinó pensar en algun recer segur, cas que veiés salvatges desembarcant allí.

Vaig començar llavors a penedir-me amargament d’haver enfondit tant la meva cova que li hagués pogut dar una porta, la qual porta, com he dit, eixia més enllà d’on la fortificació es junyia a la roca. Després d’haver-ho madurament sospesat, doncs, vaig resoldre de fer-me una segona fortificació, del mateix ordenament semicircular, a alguna distància de la meva muralla, justament allà on havia plantat una doble fila d’arbres uns dotze anys abans, dels quals he fet esment. Aquests arbres havien estat plantats tant a la vora l’un de l’altre, que no calia sinó plantar unes quantes estaques entremig perquè estiguessin més espessos i fossin més poderosos, i la meva muralla aviat fóra acabada.

D’aquesta manera vaig tenir una doble muralla, i la de fora va ésser engruixida amb peces de llenya, cables vells i tot allò que se’m va acudir per a fer-la forta, i tenia set forats, del gruix, si fa o no fa, que calia perquè jo pogués passar-hi el braç. Per la part de dins vaig engruixir la muralla fins a uns deu peus de gruixària, portant-hi contínuament terra de la meva cova, i posant-la al peu de la muralla i petjant-la, i a través dels set forats vaig imaginar de plantar-hi els set fusells; ja he dit que n’havia replegat set al vaixell. Vaig plantar-los, doncs, allí, perquè em fessin de canó i els vaig muntar damunt de bancs que els sostenien com a curenyes, de manera que jo pogués disparar tots els fusells en dos minuts. Aqueixa muralla va costar-me diversos mesos fatigosos, fins al seu acabament, i mai no em vaig creure segur fins que fou acabada.

Fet això, vaig plantar en tot el camp d’enfora de la meva muralla, en un bell tros a banda i banda, una gran espessetat de pals o estaques d’aquella mena de vimeteres, que jo sabia que tan poc els costava de créixer com d’estar dretes: en tanta de manera que crec que en vaig plantar prop de vint mil, deixant un espai bellament esbarjós entre elles i la meva muralla, perquè jo pogués tenir espai per a veure els enemics i ells no poguessin valer-se del recer dels arbres jovençans, si intentaven d’acostar-se a la meva muralla exterior.

Així en dos anys vaig tenir un bosquet espès, i al cap de cinc o sis anys tenia un bosc davant el meu estatge, creixent tan monstruosament atapeït i fort que era, tanmateix, perfectament impassable; i cap home, fos qui fos, no hauria mai imaginat que hi hagués res al seu darrera, i molt menys un habitatge. La manera d’entrar i d’eixir que jo em proposava (perquè jo no havia pas deixat cap avinguda), era posant dues escales, la una en un lloc on la roca era baixa, i aleshores entrava, i hi havia lloc per a posar la segona. De manera que un cop tretes les dues escales, cap home vivent no hauria pogut davallar fins a mi sense malmetre’s, i, baldament haguessin davallat, eren encara al defora de la meva muralla exterior.

Així vaig prendre totes les mesures que la prudència humana podia suggerir per a la meva preservació; i hom veurà a la llarga que no foren del tot sense justa raó, per bé que en aquests temps no preveia altra cosa sinó el que em burxava la meva sola temença.

Mentre això feia, no negligia pas completament els meus altres afers, perquè m’inspirava una gran preocupació la meva ramada de cabres. Eren quelcom més que un momentani proveïment per a mi en qualsevol ocasió, i començaven de bastar-me, sense la despesa de la pólvora i el plom, com també sense la fatiga de percaçar les selvàtiques, i em recava de perdre’n l’avantatge i d’haver-ne de criar de bell nou.

Amb aquest fi, després de llarga consideració, no se m’acudiren sinó dues maneres de preservar-les, l’una era trobar un altre indret escaient per a enfondir-hi una cova subterrània i fer-les-hi entrar cada nit, i l’altra era tancar dues o tres peces petites de terra, llunyanes l’una de l’altra, i tan amagades com sabés, i podria servar prop de mitja dotzena de cabres jovenetes a cada lloc, i així, si li esdevenia cap malastre a la ramada gran, podria fer-me’n una altra amb una poquesa de treball i de temps. I aquest, per bé que demanés molt de temps i de feina, em semblà el projecte més racional.

Vaig despendre, doncs, algun temps a cercar les bandes més retirades de l’illa, i vaig triar un lloc que era, talment, tan secret com el meu cor pogués desitjar. Era una petita peça de terra, tota amarada, al mig dels boscos dissimulats i espessos on, com ja he observat, gairebé em vaig perdre una vegada, intentant de tornar, per aquell cantó, de la part oriental de l’illa. Allí vaig trobar una clariana —prop de tres acres— tan voltada de bosc que era gairebé un clos natural; almenys, no necessitava ni de molt tant de treball com les altres peces de la terra on tan durament havia treballat.

Tot seguit vaig posar-m’hi a la tasca, i en mig mes l’havia clos tan bé, que el meu ramat, que ara no era pas tan fer com prometia al començament, podia ésser-hi d’allò més assegurat. Així és que, sense més ajornament, vaig portar-hi deu cabretes i dos cabrons joves, i quan hi foren vaig continuar perfeccionant el clos fins que el vaig haver fet tan segur com l’altre, la qual cosa, però, vaig fer amb més lleure i per això vaig esmerçar-hi molt més temps.

Tot aquest treball el despenia només que per les meves aprensions al volt de la petjada d’un peu humà que havia descobert, perquè encara no havia vist cap criatura humana atansar-se a l’illa. I ja havia viscut dos anys amb aquella inquietud, que verament feia la meva vida molt menys confortable que no havia estat abans, com pot imaginar-se qualsevol que sàpiga què cosa és viure dins el parany constant de «la por de l’home». I això he d’observar també amb recança i que el desordre de la meva ment havia deixat també gran petja en l’indret de mos pensaments religiosos; perquè la temença i terror de caure en mans de salvatges i caníbals s’havia imposat talment a mon esperit que clares vegades podia trobar-me en el temperament que calia per a adreçar-me al meu Creador, almenys, no pas amb la quieta calma i resignació d’esperit que jo tenia per costum. Més aviat pregava Déu com a atuït per gran aflicció i opressió d’ànima, voltat de perill, i en espera cada nit d’ésser assassinat i devorat abans del matí. I puc testimoniar per la meva experiència que un temperament pacífic, agraït, amorós i afectuós és un estat molt més propi per a la pregària que no pas el de la terror i el desballestament; i que sota la temor d’un mal imminent a punt de caure, un hom no és pas més apte per al compliment reconfortant del deure de pregar Déu que per a la penitència en el llit de mort, perquè aquests destrempaments afecten l’ànima com els altres afecten el cos, i el destrempament d’esperit ha d’ésser per força una incapacitat tan gran com la del cos, i encara molt més, la pregària a Déu essent pròpiament una acció de l’ànima i no pas del cos.

Però, seguint endavant, després que vaig haver assegurat així una part de les meves cries, vaig dar el tomb a tota l’illa, cercant un altre lloc secret per a fer-hi un altre dipòsit igual, quan, errívol, més cap a la punta occidental de l’illa que no hagués mai estat, i guaitant la mar, em va semblar que veia una canoa en gran llunyania. Havia trobat una ullera de llarga vista o dues, en una de les caixes de mariners que vaig treure del vaixell, però no la portava aleshores, i aquella cosa era tan remota que no sabia pas què pensar-ne, per bé que vaig mirar-la fins que mos ulls no pogueren sostenir més de mirar. Si era una canoa o no l’era, no ho sabia pas, però en davallar de la muntanyola no vaig veure’n res més, així és que ho vaig deixar córrer: només que vaig determinar de no tornar pas a eixir sense una ullera a la meva butxaca.

Quan vaig haver davallat de la muntanyola fins a l’extrem de l’illa —on, talment, no havia estat mai abans—, vaig convèncer-me tot seguit que veure la petjada d’un peu humà no era pas, en l’illa, tan estranya cosa com jo havia imaginat. I, si no m’hagués escaigut l’especial providència d’haver estat jo tirat a la banda de l’illa on mai no anaven els salvatges, fàcilment m’hauria assabentat que res no els era més habitual, a les canoes del continent, quan els esdevenia d’allunyar-se un poc massa en alta mar, que fer escala en aquella banda de l’illa; i, igualment, com que tot sovint es trobaven i lluitaven en llurs canoes, els vencedors que haguessin fet presoners els portaven a aquelles platges, on, segons llurs paorosos costums, essent tots ells caníbals, els occien i se’ls menjaven, com després veurem.

Davallat de la muntanyola a la platja, com he dit abans, trobant-me a la punta sud-oest de l’illa, vaig restar absolutament confós i astorat —no m’és pas possible d’expressar el meu esglai —en veure la costa sembrada de cranis, mans, peus i altres ossos de cossos humans; i especialment vaig observar un indret on havien fet un foc, i un cercle enfondit en la terra, com una pista de combats de galls, on suposo que els malanats salvatges s’havien assegut a llurs inhumans festins de carn humana.

Va palplantar-me en tanta de manera la vista d’aquelles coses, que per una bella estona no vaig tenir cap idea dels meus propis perills. Colgà totes les meves aprensions el pensament d’aquell abisme d’inhumana brutalitat infernal, i l’horror de la degeneració de la naturalesa humana, car, baldament n’hagués sentit parlar tot sovint, mai no ho havia vist tan de prop. Per acabar, vaig apartar la cara de l’hòrrid espectacle: vaig sentir nàusees i estava a punt de perdre el sentit, quan la natura descarregà el desordre del meu estómac i, havent perbocat amb rara violència, vaig sentir-me un poc esplaiat, però no vaig comportar de romandre en aquell indret per un moment. Així, doncs, vaig trescar de bell nou muntanyola amunt, i vaig fer via cap al meu habitatge.

Essent ja un poc allunyat d’aquella part de l’illa, vaig estar encara una estona com a astorat; i després, refent-me, vaig mirar enlaire amb el més gran amor de la meva ànima i, amb un torrent de llàgrimes als ulls, vaig regraciar Déu, primerament perquè havia assenyalat per a mon primer destí un indret del món on jo era destriat de criatures tan paoroses com aquelles; i després perquè, baldament jo hagués trobat la meva actual condició prou llastimosa, Ell m’hi havia donat tants de conforts que jo encara tenia més a regraciar que no pas a plànyer; i sobretot perquè, fins i tot en aquesta llastimosa condició, havia tingut el conhort de la coneixença d’Ell i l’esperança de la seva benedicció, la qual cosa era una felicitat més que a bastament pagadora de totes les misèries que hagués sofert o podria sofrir.

En aquesta agraïda condició, vaig tornar al meu castell, i ara vaig començar d’estar molt més tranquil pel que feia a la seguretat de les meves circumstàncies, que no hagués estat mai, perquè vaig observar que aquells malanats mai no venien en aquella illa en cerca del que podien trobar-hi, potser no cercant, no necessitant o no esperant res aquí, i havent espesses vegades, sens dubte, estat en l’indret cobert de boscos sense trobar cosa que els escaigués. Sabia que jo havia romàs allí gairebé divuit anys, i mai no havia vist, abans, la més petita petjada de criatura humana, i hauria pogut romandre-hi divuit més, tan ben amagat com era aleshores, si no em descobria a ells jo mateix, cosa que no tenia pas avinentesa de fer, essent l’únic que em pertocava de mantenir-me completament amagat allà on era, menys que trobés, per a fer-hi coneixença, un llinatge millor de criatures que no pas de caníbals.

Però jo tenia un avorriment tan gran dels salvatges dels quals he parlat, i de llur miserable costum inhumà d’entredevorar-se i entremenjar-se, que vaig continuar tot pensívol i trist, tot retirat dins el meu propi cercle per uns dos anys després d’allò. Quan dic el meu propi cercle, vull dir les meves tres plantacions, això és, el meu castell, la meva casa de camp que jo anomenava el meu maset, i el meu clos en els boscos. Ni tampoc no esmerçava aquest lloc darrer per a cap altre ús que com a clos per a les meves cabres, perquè l’aversió amb la qual la natura em feia mirar aquelles criatures infernals era tan gran, que tenia tanta por de veure-les com de veure el mateix diable. Ni arribava a tenir compte de la meva llanxeta, en tot aqueix temps, sinó que més aviat vaig pensar de fer-me’n una altra; perquè no podia comportar de fer cap més provatura de portar-me cap ací el bot, voltant l’illa, tement de trobar alguna d’aquelles criatures en mar, on, si m’hagués esdevingut de caure en llurs mans, ja sabia quina hauria estat la meva sort.

El temps, però, i la meva satisfacció de veure que jo no era en perill d’ésser descobert d’aquella gent, començà d’esvair la inquietud que em daven: i vaig començar de viure de la mateixa tranquil·la manera d’abans, només amb aquesta diferència: que emprava més cautela i sotjava més que no pas abans a mon voltant, tement que m’escaigués d’ésser vist de cap d’ells, i, especialment, anava amb més compte a disparar amb el meu fusell, tement que algun, essent a l’illa, arribés a sentir-lo. I em fou per tant boníssima providència d’haver-me proveït d’un llinatge de cabres manyagues, de manera que no necessitava de cercar-ne cap més pels boscos o disparar-hi, i si després d’allò n’agafava alguna, era amb paranys i trampes com havia fet abans, de manera que, per espai de dos anys, em penso que no vaig disparar el meu fusell ni una vegada, per bé que mai no eixís sense ell. I, més encara, com que havia recollit tres pistoles del vaixell, sempre les portava, o bé dues, si més no, passant-les a mon cinyell de pell de cabra; altrament, havia esmolat una de les grans ganivetes que havia tret del vaixell, i m’havia fet un cinyell per a traginar-la, també; així és que aleshores era un subjecte del més formidable posat quan feia una eixida, si afegiu, a la passada descripció de mi mateix, dues pistoles i el gran sabre penjant d’un cinyell al meu costat, però sense beina.

Continuant així les coses per algun temps, com he dit, em semblava, llevat d’aqueixes precaucions, que havia retornat a mon tranquil viure quiet d’abans. Totes aqueixes coses tiraven a mostrar-me més i més com era llunyana la meva condició de la malaurança, i àdhuc d’altres condicions de vida que Déu hauria pogut destinar-me com a sort. Això em féu reflexionar que ben poc rondineig hi hauria entre els homes en qualsevol situació, si la gent més aviat comparava llur condició amb la d’aquells que estan pitjor que no pas encarar-la sempre amb la d’aquells que estan millor, en ajut de llurs murmuracions i planys.

Com que en el meu estat present no hi havia tanmateix moltes coses que jo freturés, vaig pensar que, fet i fet, els esveraments que havia passat per aquells malanats salvatges i l’encaparrament per la meva pròpia preservació havien esmussat el caire de la meva inventiva, al servei de les meves conveniències; i havia deixat de banda un bon projecte en el qual massa havia cavil·lat; i era de provar si podia convertir una mica del meu ordi en malta, i després mirar de fer-me un poc de cervesa. Aquesta era, talment, una idea fantasiosa, i jo tot sovint em feia retret de la seva ximpleria, perquè tot seguit veia que em mancarien diverses coses necessàries a l’elaboració de la meva cervesa, que em seria impossible de procurar-me, com eren, primer de tot, barrils per a conservar-la (que era una cosa que, com ja he reparat, mai no havia pogut aconseguir, per bé que esmercés a provar-ho no pas dies, sinó setmanes i àdhuc mesos); després, no tenia llúpol per a entonar-la ni llevat per a fer-la fermentar, ni olla o caldera per a fer-la bullir. I, tot i això, crec verament que si no haguessin sobrevingut aquelles coses —vull dir els esglais i terrors per causa dels salvatges— ho hauria emprès i potser hi hauria reeixit; perquè poques vegades abandonava res sense haver-ho acomplert, quan ho havia tingut prou en testa per a començar-ho.

Però la meva inventiva aleshores s’adreçà per camins totalment diversos, perquè de nit i de dia no podia pensar altra cosa sinó com destruiria alguns d’aquells monstres en llur cruel, sagnant divertiment, i com, si era possible, salvaria la víctima que portessin allí per a la seva destrucció. Ompliria un volum més gran que el destinat a aquesta història, de retreure tots els enginys que vaig combinar, o, millor, que vaig covar en mos pensaments, per a desfer aquelles criatures, o almenys espaordir-les, per a evitar que retornessin encara. Però tot foren gastaments. Res no podia reeixir, si jo no era allí mateix a fer-ho. I què cosa podia fer un home entre ells, quan tal volta serien vint o trenta d’un plegat, amb els dards o bé amb els arcs i sagetes, que podien emprar amb tanta de punteria com és jo el fusell?

De vegades imaginava de fer un clot sota l’indret on feien el foc, i posar-hi cinc o sis lliures de pólvora, on es calaria foc, en encendre’n ells, i saltarien els que fossin a la vora. Però en primer lloc, m’hauria recat qui-sap-lo de malversar per a ells tanta de pólvora, essent ara la meva reserva gairebé reduïda a un barril; a més, tampoc no podia estar segur que s’engegués en un moment precís, i no fes quelcom més que sorprendre’ls i, pel cap alt, socarrimar-los les orelles i esparverar-los, però no pas arribar a fer-los abandonar l’indret. Així és que ho vaig deixar de banda, i després em vaig proposar d’emboscar-me en algun lloc escaient amb els meus tres fusells tots doblement carregats, i enmig de llur sagnant cerimònia, disparar-los, quan estaria segur de matar-ne o ferir-ne potser dos o tres a cada tret, i després tirar-me damunt ells amb les meves tres pistoles i la meva ganiveta, i no dubtava pas que, baldament n’hi hagués vint, els mataria tots. Aqueixa fantasia em fou ben agradosa per algunes setmanes, i n’estava tan ple, que tot sovint la somniava i de vegades anava a disparar contra ells en el meu son.

Vaig anar tan enllà, en imaginació, que vaig esmerçar-me diversos dies a cercar llocs escaients on emboscar-me, com deia jo, a sotjar-los; i anava tot sovint a aquell indret, que se m’havia fet ara més familiar; però mentre el meu esperit era reblert de pensaments de revenja i d’acoltellar-ne sagnosament vint o trenta amb l’espasa, com puc anomenar-la, l’horror que em feia el lloc i els senyals d’aquells bàrbars malanats devorant-se els uns als altres, apaivagava la meva malícia.

Bé, a l’últim vaig trobar un punt al flanc de la muntanyola, on jo estava segur que podria esperar sense perill fins a veure venir alguna de llurs canoes, i podia aleshores, fins i tot abans que ells estiguessin per abordar, lliscar, no separat per massissos d’arbres, en un dels quals hi havia una balma prou gran per amagar-me del tot, i on jo podia romandre i observar totes llurs fetes sanguinàries, i prendre plena punteria davant llurs testes, quan estarien tan atapeïts que fos gairebé impossible que jo pogués perdre el meu tret, o que, al primer tret, jo pogués deixar de ferir-ne tres o quatre.

En aquest indret, doncs, vaig decidir de complir el meu projecte, i, per tant, vaig preparar dos fusells i la meva ordinària escopeta. Els dos fusells vaig carregar-los amb dos llengots cada un i quatre o cinc bales més petites, com a bales de pistola; l’escopeta vaig carregar-la amb un grapat, gairebé, de balins dels més grans. També vaig carregar les meves pistoles amb unes quatre bales cada una, i en aqueix estat, ben proveït de municions per a una segona i terça càrrega, vaig preparar-me per a la meva expedició.

Després que així vaig haver planejat el meu propòsit, i, en imaginació, el vaig haver posat en pràctica, contínuament dava el meu tomb cada matí al cim de la muntanyola, que distava del meu castell, com jo l’anomenava, unes tres milles o bé més, per a veure si podia atalaiar cap canoa en mar, venint cap a l’illa o romanent vora d’ella. Però vaig començar de cansar-me d’aquest deure feixuc, després d’haver per dos o tres mesos mantingut constantment la meva vetlla, i d’haver retornat sempre sense cap descobriment, mancat com va ésser tot aquest temps de la més petita compareixença, no per lluny que en tots sentits arribessin els meus ulls o les meves ulleres.

Per tant de temps com vaig prosseguir el meu tomb diari a la muntanyola, a atalaiar, vaig mantenir també el vigor de mon propòsit, i mon esperit semblava trobar-se tota aquella estona en el geni que convenia per a una tan desenfrenada execució com era matar vint o trenta salvatges nus, per un greuge que jo no havia debatut en els meus pensaments, ultra l’exaltació primera de les meves passions, per l’horror que em feia el costum inhumà de la gent d’aquell país, la qual semblava que hagués permès la Providència, en la meva assenyada disposició del món, que no tingués altre guiatge que el de les seves abominables i viciades passions, i, per tant, eren lliurats, i potser ho haurien estat de temps i més temps, a fer tan hòrrides coses i a admetre hàbits tan paorosos, on només la naturalesa del tot abandonada del Cel i impulsada per alguna infernal degeneració els havia pogut menar. Però aleshores, quan, així com he dit, vaig començar de cansar-me per l’estèril excursió que per tant de temps i tan lluny havia fet cada matí endebades, també la meva opinió del mateix acte començà d’alterar-se, i vaig emprendre de considerar amb pensaments més tranquils i més freds quina cosa anava a escometre: quina autoritat o missió tenia jo per a pretendre d’ésser jutge i executor d’uns homes, com a criminals, a qui el Cel havia cregut escaient de sofrir per tantes d’edats sense castigar-los, de manera que continuessin i fossin, talment, els executors dels seus judicis l’un vers l’altre. Fins a quin punt aquella gent m’havien fet dany, i quin dret tenia jo a entrar en la lluita d’aquella sang que ells promíscuament espargien l’un damunt l’altre? No solament a la platja o vora d’ella, sinó en tot l’oceà sovint vaig debatre amb mi mateix d’aqueixa manera: Com sabia jo el judici de Déu en aquest cas particular? Era palès que aquella gent no cometia pas allò com un delicte; no era pas amb el retret de llurs consciències, o, pel cap alt, amb un retret molt lleu. No saben pas que sigui un delicte, i el cometen desafiant la justícia divina com nosaltres fem en gairebé tots els pecats que cometem. Creuen que no és pas més delicte d’occir un captiu pres en guerra del que nosaltres creiem que sigui matar un bou; i per a ells menjar carn humana és tan normal com per a nosaltres menjar moltó.

Quan vaig haver-ho considerat una mica, vaig deduir necessàriament que jo no tenia raó; que aquella gent no eren pas homeiers en el sentit que jo els havia condemnats abans en els meus pensaments; no ho eren pas més que aquells cristians que tot sovint occeixen llurs presoners haguts en batalla, o, més sovint, en força ocasions, passen a espasa vers exèrcits sense donar-los quarter, per bé que ells llencin les armes i se sotmetin.

A més, se’m va acudir que baldament l’hàbit al qual així es lliuraven l’un envers l’altre fos brutal i inhumà, no tenia res a veure amb mi: aquella gent no m’havia fet cap dany. Si ells atemptaven contra meu, o jo veia necessari per a la meva immediata preservació de caure damunt ells, hauria pogut assistir-me més raó; però essent jo encara fora de llur poder, i no tenint ells, talment, coneixença que jo existís i, per consegüent cap designi contra mi, no fóra pas just que jo tirés damunt ells. Així justificaria el capteniment dels espanyols en tota la barbàrie que havien practicat a Amèrica, on destruïren milions d’aquella gent que, per bé que fossin idòlatres i bàrbars, i tinguessin en llur costum diversos ritus bàrbars i sagnants, com el dels sacrificis humans a llurs ídols, eren, però, pel que feia als espanyols, gent innocentíssima: i de llur extirpació d’aquell país se’n parla amb el més gran avorriment i detestació, fins pels espanyols mateixos, avui dia, i per totes les altres nacions cristianes d’Europa, com d’un cru carnatge, una feta de sagnant i inhumana crueltat, i injustificable davant de Déu o l’home, i per la qual el sol nom d’espanyol és tingut per paorós i terrible per tota la gent de la humanitat o que senti cristiana compassió; com si el reialme d’Espanya fos particularment assenyalat en la producció d’una raça d’homes sense principis de tendresa o sense aquelles comunes entranyes compassives envers els dissortats, que hom considera senyal d’una llei d’ànima generosa.

Aqueixes consideracions, realment, em portaren a una pausa i a una mena de punt final; i vaig començar de mica en mica a deseixir-me del meu projecte, i a concloure que no havien pas estat bones les meves mesures, en el determini d’atacar els salvatges; que no era afer meu d’haver-me-les amb ells, a menys que ells comencessin d’atacar-me; i el meu afer era, si podia, de prevenir això; però si era descobert i atacat, aleshores, ja sabia el meu deure.

D’altra banda vaig argüir amb mi mateix que aquella no hauria estat pas la manera d’alliberar-me, sinó d’arruïnar-me i destruir-me del tot; perquè a menys de tenir seguretat d’occir no solament tots aquells que serien a la costa en aquell moment, sinó tots els altres que vindrien després, calia comptar que un de sol que, escapant-se, anés a dir a la seva gent el que s’havia esdevingut, en faria venir milers a venjar la mort de llurs companyons, i així jo hauria determinat la meva destrucció segura, la qual cosa actualment no treia cap a res.

Tot plegat, vaig concloure que ni per principis ni per política no havia de preocupar-me en cap manera d’aquell afer; que el que em pertocava era d’amagar-me d’ells i de no deixar cap senyal pel qual endevinessin que hi havia criatures vivents a l’illa; vull dir, de forma humana.

La religió s’acordà amb aquest assenyament, i vaig romandre convençut per molts estils que jo estava ben lluny del meu deure quan preparava tots els meus projectes sagnants de destrucció d’innocents criatures: vull dir innocents relativament a mi. Pel que feia a les malvestats de les quals eren culpables l’un envers l’altre, jo no hi tenia res a veure: eren crim nacional, i em calia deixar-les a la justícia de Déu, que és Senyor de les Nacions, i sap, amb càstigs nacionals, lliurar, als greuges que igualment ho són, una justa retribució, i a aquells que públicament l’ofenen sotmetre a públiques sentències, per les vies que més li plauen.

Això se’m mostrava ara amb tanta claredat, que la meva més gran satisfacció era que no se m’hagués consentit de fer una cosa que ara per tants de motius creia que hauria estat no pas més lleu delicte que un homei premeditat, si jo l’hagués comès. I agenollat dava gràcies humilíssimes a Déu, perquè així m’havia alliberat del delicte de sang, implorant-li que m’atorgués la protecció de la seva providència, per tal que jo no pogués caure en mans dels bàrbars o no hagués de posar-los les meves al damunt, si no era que tingués una més clara missió del Cel per a fer-ho, en defensa de la meva pròpia vida.

En aquesta disposició vaig continuar fins un any després, i tan lluny estava de desitjar una avinentesa per a abatre’m damunt aquells malanats, que en tot aquell temps ni una vegada no vaig pujar a la muntanyola a veure si n’hi havia d’altres a les envistes, o a saber si alguns havien estat o no a la costa, per ço que no em vingués la temptació de renovellar cap de mos enginys contra ells, o ésser esperonat per algun avantatge que pogués presentar-se’m si m’abatia al damunt d’ells. Només això vaig fer: vaig anar a treure la meva llanxeta, que tenia a l’altra banda de l’illa, i la vaig portar a l’extrem oriental, on vaig arrecerar-la en una petita cova que vaig trobar sota roques altes, i on sabia que, amb motiu dels corrents, els salvatges no gosarien, o almenys no voldrien, entrar amb llurs canoes de cap de les maneres.

Amb la meva llanxeta vaig emportar-me’n tot el que allí havia deixat de pertanyent a ella, per bé que no fos necessari per a anar fins allí: això és un arbre i una vela que per a ella havia fet, i una cosa com una àncora, però que hom, talment, no podia anomenar-la àncora ni ganxo, però, el millor enginy que jo pogués fer d’aquella mena. Tot això vaig llevar, perquè no pogués esdevenir-se l’ombra més lleu de cap descobriment, o haver-hi cap indici de llanxa o d’un habitatge humà dins l’illa.

A més, vaig romandre, com he dit, més retirat que mai, i clares vegades eixia de la meva cel·la, que no fos per al meu constant ofici, això és, munyir les cabres i tenir cura de mon ramadet bosquerol, que, romanent ben a l’altra part de l’illa, era del tot fora de perill, perquè era evident que aquella gent salvatge que de vegades visitava l’illa mai no venia amb pensament de trobar-hi cap cosa, i per això mai no s’allunyava de la costa. I no dubto gens que prou van ésser manta vegada a la costa, després que l’aprensió d’ells m’havia fet cautelós, igual com abans; i, talment, girava els ulls amb horror en pensar quina no hauria estat la meva condició si abans hagués topat amb ells de cop i volta i m’haguessin descobert, llavors que, nu i desarmat, si no és amb un fusell i aquest carregat les més de les vegades només que amb balins, em passejava pertot arreu, sotjant i més sotjant per l’illa si veia quelcom que em convingués; quina sorpresa si, quan vaig descobrir una petjada humana hagués vist en lloc d’ella quinze o vint salvatges, i els hagués trobat encalçant-me, sense poder, per la rapidesa de llur correguda, escapolir-me’n!

Aquests pensaments de vegades atuïen el meu esperit, i m’afligien l’ànima en tanta de manera, que poc podia refer-me’n aviat, tot pensant què cosa hauria fet i com no solament poc hauria pogut fer-los resistència, sinó que no hauria tingut prou presència d’esperit per a fer el que hauria convingut, i molt menys el que ara, després de molta de consideració i preparació, podria arribar a fer. Talment, després de pensar seriosament en aquestes coses, em sentia una melangia gran i de vegades em durava una bella estona, però a la darreria vaig convertir-ho tot en gratitud envers aquella Providència que m’havia alliberat de tants de perills invisibles i m’havia apartat d’aquells mals passos dels quals jo mateix no hauria pogut preservar-me, perquè no tenia el més lleu pensament que tal cosa s’esdevingués o la més lleu suposició que ella fos possible.

Això renovellà una contemplació que tot sovint m’havia vingut al pensament en els meus temps primers, quan vaig començar de veure les disposicions del Cel, plenes de mercè, en els perills que correm en aquesta vida: que meravellosament som alliberats sense saber-ne res!; com, en trobar-nos en un trencacoll, com en diem, en dubte o vacil·lació d’anar d’aquesta o d’aquella banda, una secreta indicació ens fa anar per ací quan volíem anar per allí; és més, mentre el seny, o la nostra inclinació o potser els nostres afers ens han cridat cap allí, tanmateix una estranya impressió en l’esperit, per no sabem quines molles, ni per quin poder, ens obliga de venir cap ací; i en acabat es mostrarà que si haguéssim anat cap allí on volíem, i on àdhuc, segons la nostra imaginació, calia que anéssim, ens hauríem arruïnat i perdut. Darrera aquestes i moltes d’altres reflexions semblants, vaig fer-me després una regla positiva: que sempre que sentís aquestes indicacions o impulsos del meu esperit per a fer o no fer qualsevol cosa proposada, o d’anar per l’una o per l’altra via, mai no deixaria d’obeir el dictat secret, baldament no sabés altra raó per a fer-ho que aquell impuls o indicació damunt el meu esperit. Podria dar molts d’exemples de l’èxit d’aqueix capteniment en el camí de la meva vida, però més especialment en la darrera part de mon estatge en aquella illa malaurada, deixant de banda diverses ocasions que és molt probable que l’hagués reparada si l’hagués vista amb els mateixos ulls que la veig ara. Però mai no és massa tard per a criar seny, i no puc fer altrament que aconsellar a tots els homes reflexius, si llurs vides seran acompanyades d’incidents tan extraordinaris com és ara la meva, o àdhuc no pas tan extraordinaris, que no menyspreïn aqueixes secretes intimacions de la Providència. Vinguin de la invisible intel·ligència que vinguin —això no ho discutiré, ni potser podria dar-ne raó—, certament són una prova de la conversa dels esperits i la secreta comunicació entre els vivents i els incorporats, i una prova que mai no serà bandejada. I tindré ocasió de dar-ne alguns exemples molt assenyalats en la resta de la meva solitària residència en aquell trist indret.

Crec que el lector d’aqueix llibre no ho trobarà pas estrany si confesso que aqueixes angúnies, aqueixos perills constants en els quals vivia, i la preocupació que ara m’afeixugava, posaren terme a tota invenció i a tots els enginys que havia preparat per a mos futurs ajustaments i conveniències. Ara tenia més entre mans l’esment de la meva seguretat que no pas el del meu menjar. No gosava de clavar un clau o de tallar un tros de fusta, per por que hom sentís la fressa que faria, i molt menys disparar un fusell, per la mateixa raó. I, sobretot, m’anguniava intolerablement de fer gens de foc, tement que el fum que és, de dia, visible a gran distància, no em traís; i per aqueixa raó vaig transportar aquella part de mos afers que li calia el foc, com és ara la cuita dels meus pots i pipes, etc., a mon nou estatge dels boscos, on, després que vaig haver-hi estat per algun temps, vaig trobar, amb un consol de no dir, una senzilla cova natural sota terra, esbarjosa i on gosaré dir que cap salvatge, per bé que s’hagués aturat a la boca d’ella, no s’hauria arriscat a aventurar-se ni tampoc cap més home; però qui era com jo, res no freturava tant com un recer segur.

La boca d’aquesta balma era al fons d’una gran roca, on, per simple accident (com jo diria, si no veiés raons abundoses per a adscriure, ara, totes aqueixes coses a la Providència) tallava jo algunes branques gruixudes d’arbres a carbonar. I abans que passi endavant he de fer avinent la raó d’aquest carbonar, que era aquesta:

Tenia por de fer fum damunt el meu habitatge, com he dit, i tanmateix poc podia viure sense coure’m el pa, cuinar-me les viandes, etc. Així és que vaig enginyar de cremar alguna llenya en aquell indret, com havia vist fer a Anglaterra, sota d’herbeis, fins que esdevindria carbó, i aleshores apagava la brasada i conservava el carbó per a emportar-me’l a casa meva i fer-li fer aquells serveis que reclamaven foc, i sense perill de fum.

Però això és dit tot passant. Mentre jo tallava allí un poc de llenya, vaig reparar que darrera una brancada molt espessa de brossa o de matolls hi havia una mena de lloc balmat. Tenia curiositat de dar-hi una ullada i, arribant amb dificultat a la seva boca, vaig trobar que era a bastament gran, això és, suficient per a estar-hi jo dret, i potser un altre amb mi. Però he de confessar-vos que vaig eixir-ne amb més pressa que no hi havia entrat quan, mirant més endins del lloc, que era completament fosc, vaig veure dos ullassos fulgurants d’alguna criatura, no sabia pas si home o diable, que parpellejaven com dos estels, per ço com la tèrbola llum de la boca de la cova hi anava de dret i en causava el reflex!

Al cap d’una curta pausa, però, vaig refer-me i vaig començar de dir-me mil vegades ximple, i que qui tenia por de veure el diable no era bo per a viure una vintena d’anys tot sol en una illa, i que em calia tenir prou ardiment per a creure que dins aquella cova poc hi havia una cosa més paorosa que jo mateix. Aleshores, replegant tot el meu coratge, vaig agafar un gran tió inflamat, i vaig precipitar-me a dins altra vegada, amb el pal fogallejant a la mà. No havia fet tres passes cap a dins, que vaig esparverar-me gairebé tant com la primera vegada, perquè vaig sentir un sospir molt fort, com d’un home adolorit, al qual seguí una fressa tota trencada com de mig expressades paraules, i després un altre sospir pregon. Vaig recular, i la sorpresa que va colpir-me fou tan gran que em va dar una suor freda; i si hagués tingut un capell al cap no respondria que el meu cabell no l’hagués tirat a terra. Però encara, aplegant el meu coratge tan bé com vaig saber, i enardint-me una mica amb la consideració que el poder i la presència de Déu són pertot, i em protegirien, vaig avançar un altre cop i, a la llum del tió inflamat, sostenint-lo una mica al damunt de la meva testa, vaig veure jaient en terra un monstruós i paorós cabró que feia el testament, diríem, alenava tot panteixant, morint, talment, només, que de vellura.

Vaig bellugar-lo una mica per a veure si reeixia a treure’l d’allí, i ell provà d’aixecar-se, però no pogué. I jo vaig pensar que tant se valia que hi restés, perquè si m’havia espaordit d’aquella manera, certament espaordiria qualsevol dels salvatges, si algun d’ells fos prou gosat d’entrar allí mentre l’animal conservés un alè de vida.

Ara jo estava refet de la meva sorpresa i vaig començar de mirar al meu volt, i vaig trobar que la cova era molt petita: és a dir, devia ésser d’uns dotze peus d’un cap a l’altre, però sense forma definida ni rodona, ni quadrada, no havent-se esmerçat a bastir-la d’altres mans que les de la sola Natura. Vaig reparar també que hi havia un lloc en son últim extrem, que tirava més endavant, però era tan baix que m’hauria exigit d’arrossegar-me damunt mans i genolls per a entrar-hi, i no sabia pas on anava. Així és que, no tenint candela, vaig deixar-ho córrer per un poc de temps, però vaig decidir de retornar l’endemà, proveït de candeles i una capseta d’esca, que havia fet emprant la clau d’un dels meus fusells, amb una mica de foc greguesc a la cassola.

Per consegüent, l’endemà vaig anar-me-n’hi proveït de sis grans candeles per mi mateix obrades —perquè ara feia molt bones candeles de sèu de cabra— i, en entrar en aquell lloc tan baix, no vaig tenir més remei que anar de quatre grapes, com he dit, per unes deu iardes; cosa que, tot passant, vaig trobar que era arriscar-me prou coratjosament, considerant que no sabia pas fins on podia estendre’s, ni què hi havia més enllà. Quan vaig haver passat aquell estret, vaig trobar que el sostre s’enlairava, penso que uns vint peus. Però mai no es veié un espectacle tan esplèndid a l’illa, gosaré dir, com el que oferia el tomb dels costats i els sostres d’aquell subterrani o cova. Les parets reflectien en cent mil alimàries les meves dues candeles. Què cosa hi hagués en la roca —diamants, o cap altra pedra preciosa o bé or, com més aviat em penso que era— jo no ho sabia pas.

El lloc on em trobava era la més delitosa espluga o cavitat que en sa mena hom pogués esperar, per bé que fos perfectament obscura. El sòl era eixut, i pla, i tenia una mena de petita arena fluixa al damunt, de manera que hom no hi veuria cap criatura nauseosa o metzinosa, no hi havia cap humitat o mullena als costats o al sostre. L’única dificultat que oferia era la de l’entrada: tractant-se, però, d’un lloc de seguretat i un recer com a mi em convenia, vaig pensar que allò era una conveniència, de manera que vaig alegrar-me’n bella cosa d’aquell descobriment i vaig resoldre de portar-hi el magatzem de pólvora i totes les meves armes sobreres, és a dir, dues escopetes, perquè en tenia tres, i tres fusells, per ço com en tenia vuit. Així és que al castell no n’hi restaren sinó cinc que eren a punt, muntats com a peces de canó, en el meu clos exterior, i eren també a punt per a ésser retirats per a una expedició.

Aquesta avinentesa del transport de les meves municions vaig aprofitar-la per a obrir el barril de pólvora que jo havia tret de la mar i que s’havia banyat, i vaig trobar que l’aigua havia penetrat unes tres o quatre polzades dins la pólvora per tots indrets, i l’havia empastada, i aquella pasta s’havia endurit, preservant l’interior com en una closca, de manera que jo tenia prop de seixanta lliures de boníssima pólvora al centre del barril, i això era per a mi, en aquella tongada, un descobriment agradable. Vaig emportar-me-la, doncs, tota cap allí, mai més no conservant sinó unes dues o tres lliures de pólvora al meu castell, per por d’una sorpresa de qualsevol mena. També vaig transportar tot el plom que m’havia restat per a bales.

M’imaginava a mi mateix, ara, com un d’aquells antics gegants, que hom diu que vivien en coves i forats de les roques, on ningú no els podia atènyer; perquè estava convençut, mentre era allí, que si cinc-cents salvatges em percacessin, no podrien mai trobar-me, o, si em trobaven, no gosarien atacar-me en aquell indret.

El vell cabró que jo havia trobat a les acaballes morí a la boca de la cova l’endemà del meu descobriment, i em va semblar molt més fàcil de cavar un gran clot allí mateix, i tirant-l’hi i colgar-lo de terra, que no pas arrossegar-lo a fora. Així, doncs, vaig enterrar-lo per a evitar molèsties al meu nas.

Em trobava ara en el meu any vint-i-tres de residència en aquella illa, i estava tan naturalitzat en el lloc i en aquella mena de vida que, només que hagués gaudit la seguretat que cap salvatge no vindria prop meu a destorbar-me, hauria capitulat amb gust, despenent la resta dels meus anys en aquell indret, fins als meus últims moments, fins que m’ajauria i moriria, com el vell cabró de la cova. També havia assolit alguns divertiments i distraccions, que em feien passar el temps més plaentment que no pas abans. Primerament, havia ensenyat el meu Poll, com he dit abans, de parlar, i ho feia tan familiarment i parlava d’una manera tan planera i articulada, que em dava molt de plaer, i visqué amb mi no pas menys de vint-i-sis anys. Quant de temps visqué després, no ho sé pas, però sé que al Brasil són del parer que viuen cent anys. Potser el pobre Poll encara és allí, cridant fins avui dia el pobre Robinson Crusoe. No desitjo pas a cap anglès la mala sort d’anar a raure allí i de sentir-lo, però, si li esdevingués, certament creuria que era cosa del diable. Mon ca em fou un companyó plaentíssim i amorosíssim per setze anys, si més no, i després finà de simple vellura. Pel que fa als meus gats, es multiplicaren, com ja he observat, tant, tant, que vaig haver d’occir-ne uns quants a la primeria, per a impedir que em devoressin a mi i totes les meves coses. Però, a l’últim, finats aquells dos vells que jo havia portat a casa meva, i després d’esquivar-ne contínuament, i de deixar-los sense menjar, tots anaren a raure als boscos, on es tornaren fers, llevat de dos o tres favorits, que vaig conservar manyacs i els menuts del quals, quan en tenien, jo sempre ofegava. I aquells dos o tres eren part de la meva família. A més, sempre tenia a casa dos o tres cabrits, que havia avesat a nodrir-se a la meva mà. I tenia dos lloros més, que parlaven molt bé, i tots cridaven Robin Crusoe, però no cap com el meu primer. Ni, talment, amb cap no havia pres la pena que havia tingut amb aqueix. Tenia també diverses polles marines, els noms de les quals no sé pas: les havia agafades a la platja i les havia eixalades. I essent ara convertides les petites estaques que havia plantat davant la muralla del meu castell en un bell boscatge atapeït, les polles vivien entre arbres baixos, i hi criaven, la qual cosa m’era ben plaent. Així, doncs, com he dit abans, hauria començat de sentir-me d’allò més content de la vida que feia, només que hagués estat garantida contra la por dels salvatges.

Però les coses prengueren un altre tomb. I tal vegada no serà inescaient per a tots els qui llegiran la meva història que ella els meni a aquesta observació, és a dir, que sovint en el curs de les nostres vides el mal que més cerquem d’esquivar, i que, un cop hi som caiguts, ens és més terrible, és de vegades el mateix mitjà o porta de la nostra salvació per la qual podem eixir de bell nou de l’aflicció en la qual érem caiguts.

Podria dar-ne molts d’exemples en el curs de la meva estranya vida, però cap de més especialment albirable que les circumstàncies de mos últims anys de solitària residència en aqueixa illa.

Era, doncs, el mes de desembre, com he dit abans, de la meva anyada vint-i-tresena; i l’escaiença del solstici meridional, perquè no puc pas dir-ne hivern, en el temps especial de la meva collita, i això m’exigia de passar moltes d’estones a fora, en els camps, quan una vegada, eixint d’hora en el matí, fins i tot abans que fos ben bé de dia, em va sorprendre de veure la llum d’algun foc a la costa, a una distància d’unes dues milles, cap a l’extrem de l’illa on havia observat que havien estat alguns salvatges, però no pas a l’altra banda, sinó, amb gran aflicció meva, a la banda meva.

Em colpí terriblement aquella vista, i vaig parar-me dins el meu boscatge, no gosant pas d’eixir, tement d’ésser sorprès; i tanmateix no gaudia de més pau a dins, per l’aprensió que tenia que si aquells salvatges, trescant per l’illa, trobaven els meus conreus, en saó o segats, o qualsevol de les meves obres o millores, no concloguessin tot seguit que hi havia gent a l’indret, sense dar-se pau fins que m’haurien descobert. En aqueixa extremitat, vaig tornar de dret al meu castell, vaig llevar l’escala al meu darrera, i vaig fer que les coses que em voltaven tinguessin un aire tan deixat i natural com vaig saber.

Després vaig preparar-me jo dins el meu clos, en posició de defensa. Vaig carregar tots els meus canons, com jo els anomenava, és a dir, els meus fusells, que eren muntats damunt la meva nova fortificació, i totes les meves pistoles, i vaig determinar de defensar-me fins al meu darrer alè, no oblidant pas d’encomanar-me greument a la protecció divina, i pregant seriosament a Déu que m’alliberés de les bàrbares mans. I en aqueix ajustament vaig continuar per dues hores, si fa no fa, però vaig començar d’impacientar-me per saber què passava a fora, perquè no tenia pas espies a fer-hi anar.

Després de romandre una mica més, i rumiar què faria en un cas com era aquell, no vaig poder comportar d’ésser-ne dessabentat per més temps, així és que vaig plantar la meva escala al costat del meu turó, allà on hi havia un lloc pla, com he observat abans, i després, llevant l’escala al meu darrera, vaig plantar-la de bell nou, i vaig pujar al cim del turó, i traient-me la meva ullera, que m’havia emportat expressament, vaig ajeure’m de bocaterrosa i vaig començar d’examinar l’indret. Tot seguit vaig veure que hi havia no menys de nou salvatges, seient al volt d’un petit foc que havien fet, no pas per a escalfar-se, perquè no els calia, essent el temps molt calent, sinó, a mon juí, per a cuinar un poc de llur bàrbara dieta de carn humana que havien portat amb ells, si viva o morta no ho podia pas saber.

Havien vingut en dues canoes, que havien varat a la costa, i com que era l’hora del reflux em va semblar que esperaven el retorn de la marea per a tornar-se’n. No és fàcil d’imaginar en quina confusió va deixar-me aquell espectacle, especialment veient que venien a la meva banda de l’illa, i tan prop de mi; però quan se m’acudí que llur vinguda havia d’ésser per força amb el corrent de reflux, vaig començar de tenir més tranquil·litat d’esperit; segur que podia fer les meves eixides sense perill, tot el temps de la marea, si no havien vingut abans a la costa. I feta aquesta observació, vaig sortir cap a les meves collites amb la més gran calma.

Com jo suposava, així va resultar, perquè tot seguit que la marea tirà cap a l’oest vaig veure que tots ells s’embarcaven a les canoes i remaven mar endins. Hauria hagut d’esmentar que, per espai d’una hora i més abans d’anar-se’n, es posaren a dansar, i jo podia destriar fàcilment, amb l’ullera, llurs positures i gestos. No vaig poder destriar, per més fi que mirés, sinó que anaven tots nus i no portaven cap cosa al damunt, però no sé pas si eren homes o dones: això em fou impossible.

Tantost els vaig veure embarcats i allunyats, vaig carregar dos fusells damunt les meves espatlles i dues pistoles en el meu cinyell, i l’espasa sense beina al meu costat, i, tan cuitosament com vaig poder, vaig anar-me’n cap a la muntanyola on havia descobert la primera vinguda i tot seguit, tantost hi vaig ésser arribat, que no fou sinó dues hores després (perquè no podia anar rabent, carregat d’armes com estava), vaig veure que hi havia hagut tres canoes més de salvatges en aquell indret, i guaitant més enllà, vaig veure com eren en mar totes plegades, fent via a la terra ferma.

Fou, sobretot, un terrible espectacle per a mi de veure, en davallar a la platja, els senyals d’horror que havia deixat la festa bròfega a la qual s’eren lliurats, és a dir, la sang, els ossos, i part de la cara dels cossos humans que aquells malanats devoraren amb goig i divertiment. Aquella vista m’omplí d’indignació en tanta de manera, que vaig començar de premeditar la destrucció dels vinents que allí trobaria, fossin els que fossin.

Em semblà evident que les visites que així feien a l’illa no sovintejaven pas, és a dir, jo no els vaig veure, ni cap petjada o senyal seu, en tot aquell temps; i durant les estacions plujoses, és segur que no feien pas eixides, o almenys tan lluny. Però en tot aquell temps vaig tenir un viure inquiet, per la meva constant aprensió que vinguessin per sorpresa, d’on dedueixo que l’expectació d’un mal és més amarga que no pas el sofriment, sobretot si no hi ha manera d’espolsar-se aquella expectació o aprensions.

Durant tot aquell temps vaig conservar la meva humor homeiera, i vaig esmerçar la major part de les meves hores, que podia aprofitar millor, a enginyar com els voltaria i cauria damunt ells la primera vegada que els tornés a veure, especialment si eren dividits, com l’última vegada, en dues colles. No em va passar pel cap que si n’occia una partida —deu o dotze, suposem— encara me’n caldria matar una altra el mateix dia o setmana o més, i després una altra i així «ad infinitum», de manera que al capdavall no seria menys criminal del que eren ells menjant carn humana, i potser molt més.

Despenia els meus dies en gran perplexitat i neguit, tement que un dia o altre cauria en mans d’aquelles implacables criatures, i en qualsevol temps que m’arrisqués a eixir, no ho feia pas sense mirar al meu volt amb la més gran cura i cautela imaginables. I aleshores vaig veure, amb gran consol, quina sort era que m’hagués proveït d’un ramat de cabres manyagues, perquè de cap de les passades no hauria gosat disparar el fusell, sobretot prop d’aquell costat de l’illa on ells solien venir, tement d’alarmar els salvatges; i si ells haguessin fugit de mi una vegada, era segur que haurien tornat, portant potser dues-centes o tres-centes canoes, al cap de pocs dies, i ja sabia el que em calia esperar-ne.

Tanmateix, però, vaig passar un any i tres mesos més, abans que tornés a veure salvatges, i aleshores els vaig trobar una altra vegada, com aviat observaré. És veritat que podien haver estat allí una o dues vegades, però o bé no hi feren sojorn o bé no els vaig sentir. Al mes de maig, tan aproximadament com puc calcular, sí que vaig tenir-hi un estranyíssim encontre, del qual es parlarà en son lloc.

La pertorbació del meu esperit durant aqueix interval de quinze o setze mesos fou grandíssima. Dormia inquiet, somniava sempre coses paoroses, i tot sovint interrompia mon son nocturn. De dia, greus preocupacions m’atuïen l’esperit, i de nit somniava espesses vegades d’occir els salvatges i de les raons que justificaven de fer-ho. Però bandegem tot això per una estona: fou a la meitat de maig, al setzè dia, em penso, segons els comptes del meu pobre calendari de festa —perquè encara anava a marcar la post—, quan es descabdellà una gran tempesta de vent tot el dia, amb una pila de llampecs i de trons, i la nit que va seguir-hi fou d’allò més bròfega. Estant jo llegint la Bíblia, i, no sé amb quin particular motiu, embrancat en pensaments molt seriosos al volt de la meva actual condició, va sorprendre’m un soroll com de canonada disparada en mar.

Aquesta era, verament, una sorpresa de mena molt diferent de les que havia fins aleshores tingut, perquè les nocions que em féu venir al pensament eren de tota altra llei. Vaig alçar-me amb la més gran pressa imaginable, i en un no-res vaig plantar la meva escala al lloc mitjà de la roca, i després vaig llevar-la al meu darrera i, pujant-la per segona vegada, vaig enfilar-me al cim del turó, en el mateix moment que una flama de foc em féu esperar una segona canonada, la qual, talment, vaig sentir al cap de mig minut, i pel so vaig conèixer que venia d’aquella banda de mar on havia jo estat arrabassat, corrent avall, en la meva llanxeta.

Tot seguit vaig considerar que devia ésser algun vaixell en perill, i que tenien algun companyó o altre vaixell amb qui anaven de conserva, i que engegaven aquelles canonades en senyal de dissort, i per a aconseguir ajut. Vaig tenir en aquell minut la presència d’esperit de pensar que, per bé que jo no pogués ajudar-los a ells, tal volta ells podrien ajudar-me a mi, així és que vaig aplegar tota la llenya seca al meu abast i, fent-ne un bell amuntegament al cim del turó, vaig calar-hi foc. La llenya era molt seca i s’encengué fàcilment i, encara que el vent era tot enfurit, feia tan bella flamarada, que vaig estar segur que si vaixell hi havia, la veurien prou, i no dubto pas que la veieren, perquè tantost el meu foc aixecà flama, vaig sentir una altra canonada, i després d’altres, totes elles del mateix indret. Vaig mantenir el meu foc tota la nit fins a trenc de dia, i quan fou ben bé de dia, i l’aire aclarit, vaig veure quelcom en mar, a gran distància, completament a l’est de l’illa, i no podia destriar, ni amb l’ullera, si era vela o bé casc d’un vaixell, tan gran era la distància; i a més el temps era una mica entelat encara, almenys mar endins.

Vaig guaitar cap allí tot sovint en aquell dia, i aviat vaig reparar que no es movia pas, de manera que no vaig trigar a concloure que era un vaixell ancorat; i delerós com podeu comprendre d’assegurar-me’n, vaig agafar el fusell i vaig córrer cap a la banda sud de l’illa, envers les roques on havia estat una vegada arrabassat pel corrent, i enfilant-m’hi, essent ja el temps aleshores perfectament clar, vaig poder veure plenament, amb molt de dol, la carcanada d’un vaixell, abandonat, de nit, damunt aquelles roques amagades que jo vaig trobar en l’eixida que vaig fer en el meu bot, i les quals, contrastant la violència del corrent, i fent una mena de contracorrent o reflux, foren ocasió que jo em recobrés de la condició més desesperada en la qual m’hagi trobat en la vida.

Així, el que per a l’un és seguretat, per a l’altre és destrucció; perquè sembla que aquells homes, qualssevol que fossin, dessabentats d’aquelles roques, que a més eren totes colgades sota l’aigua, havien estat engegats contra elles, bufant amb fúria el vent est i est-nord-est. Haguessin vist l’illa, la qual he de suposar necessàriament que no veieren, haurien provat, com jo pensava, de salvar-se abordant la costa amb l’ajut de llur llanxa. Però el fet que haguessin disparat canonades demanant auxili, especialment quan veieren, segons jo creia, el meu foc, m’omplí de qui-sap-los pensaments. De primer vaig imaginar que, en veient la meva lluminària, haurien entrat en llur llanxa i fet per manera d’abordar a la costa, però que muntanyejant la mar, n’havien estat foragitats. D’altres vegades vaig imaginar que podien haver perdut la llanxa abans, com podia haver succeït de tantes de maneres, especialment per la irrupció de la mar en llur vaixell, que moltes de vegades obliga els mariners a afonar o a trossejar llur bot, i de vegades a tirar-lo per la borda amb llurs pròpies mans. D’altres vegades vaig imaginar que havien anat amb algun altre vaixell o vaixells de conserva, els quals davant els senyals de desgràcia que aquells havien fet els havien presos i se’ls havien emportat. Altres estones fantasiejava com havien eixit a mar tots plegats en la llanxa, i essent empesos cap enfora pel corrent, en el qual jo havia estat, eren precipitats al gran oceà, on no els esperava sinó misèria i mort, i tal vegada en aquell moment cuidaven morir d’inanició i eren en condició de menjar-se els uns als altres.

Tot això no eren sinó, pel cap alt, conjectures, de manera que en la meva situació no podia fer sinó considerar la calamitat d’aquella pobra gent i apiadar-me’n; la qual cosa tingué encara aquest bon efecte de part meva, que em donà més i més causa de regraciar Déu, que tan sortosament i confortablement m’havia ajustat en la meva desolada situació; car de dues tripulacions de vaixells que eren ara abandonades en aquell indret de món, cap altra vida no havia estat salvada sinó la meva. Una altra vegada vaig aprendre a observar com és raríssim que la providència de Déu ens meni a cap condició de vida tan mesquina o a cap misèria tan gran que no hi puguem trobar una o altra cosa a agrair, i que no vegem d’altres en circumstàncies pitjors que les nostres.

Aquest, certament, era el cas d’aquells homes dels quals no veia ni manera de suposar que s’haguessin mort allí, tret de l’única possibilitat d’ésser presos per un altre vaixell amb el qual anessin en conserva; i això, talment no era sinó una possibilitat, perquè no vaig veure el menor senyal o indici de semblant cosa.

No puc explicar amb cap possible energia, de paraules, quina estranya recança o adeleradament de desigs vaig sentir en mon esperit després d’aquell espectacle, i de vegades l’esplaiava així: —Oh, hi hagués hagut, baldament no haguessin estat sinó un o dos, un sol que fos, de salvat en aquest vaixell, que hagués fugit cap a mi, hauria tingut mal no fos sinó un companyó, un germà que em parlés i amb el qual conversar!—. En tot el temps de la meva vida solitària mai no havia sentit un desig tan greu, tan intens de la societat del meu proïsme, i una recança tan pregona de la seva mancança.

Hi ha algunes secretes movibles molles en els afectes que, quan en disparar-se per algun objecte en vista, o si voleu un objecte que ni en vista sigui, però que es faci present a la ment pel poder imaginatiu, arrosseguem en llur moviment l’esperit a abraçades tan violents i adelerades de l’objecte, que la seva absència és insuportable.

D’aquesta mena eren aquells desigs que almenys un home hagués estat salvat. —Oh, baldament no hagués estat sinó un!—. Crec que vaig repetir les paraules: —Oh, baldament no hagués estat sinó un!— un miler de vegades, i els desigs n’eren tan esperonats, que quan deia aquelles paraules les meves mans encaixaven l’una amb l’altra, i mos dits premien les palmes de les mans, i si hagués tingut a la mà alguna cosa blana l’hauria esclafada involuntàriament i les meves dents topaven violentament i es llançaven tan fortament les unes contra les altres, que per algun temps no vaig poder pas descompartir-les.

Que els naturalistes expliquin aquestes coses i llur estil i raó. Altre no puc dir-los que descriure el fet, que em sorprengué fins i tot a mi, quan vaig descobrir-lo, bo i no sabent d’on venia. Era sens dubte l’efecte d’ardents desigs i d’intenses idees formulades en la meva ment, en adonar-me del reconfort que hauria estat per a mi la conversa amb un companyó cristià.

Però això no havia d’esdevenir-se. O llur fat o el meu, a tots dos, ho prohibiren, perquè fins a l’any darrer de la meva estada en aquesta illa no vaig saber si gent d’aquell vaixell s’havia salvat o no, i només vaig tenir l’aflicció, alguns dies després, de veure el cos d’un minyó, ofegat, tirat a la costa, cap a l’extrem de l’illa pròxim al naufragi. No duia cap vestit si no és una armilla de mariner, uns calçotets curts de fil i una camisa de fil, blava, però no res que em guiés per a endevinar a quina nació pertanyia. No tenia res a la butxaca, sinó dues peces de vuit i una pipa. Això darrer em fou vint vegades de més preu que no les monedes.

Feia ara bonança, i tenia moltes de ganes d’arriscar-me a eixir en el meu bot cap al vaixell perdut, no dubtant que podria trobar a bord alguna cosa que em fes servei. Però això no m’empenyia pas tant com la possibilitat que hi hagués encara alguna criatura vivent, car no solament podria salvar-li la vida, sinó que podria, en salvar-la, reconfortar la meva en grau sobirà; i aquesta idea s’aferrava en tanta de manera al meu cor, que ja no hauria pogut aquietar-me de nit ni de dia, si no m’hagués arriscat a anar, en la meva llanxeta, fins al vaixell perdut; i lliurant totes les coses a la providència de Déu, vaig creure que la impressió era tan forta en mon esperit, que devia venir d’alguna invisible direcció, i que faria mancament contra mi mateix si no hi anava.

Sota el poder d’aquesta impressió, vaig tornar corrents al meu castell i vaig ajustar-ho tot per al meu viatge; vaig prendre una quantitat de pa, un gran pot d’aigua fresca, un compàs per a governar-m’hi, una ampolla de rom —perquè en tenia encara qui-sap-lo en reserva— i una cistella plena de raïms. I així carregat de totes les coses necessàries, vaig davallar fins al meu bot, vaig llevar-ne l’aigua i el vaig fer surar, vaig posar-hi tot el meu carregament, i després vaig tornar-me’n a casa en cerca d’altre. El meu segon carregament fou un gran sac ple d’arròs, l’ombrel·la a estendre damunt el cap per a ombrar-me, un altre pot gran ple d’aigua fresca, i unes dues dotzenes de les meves coques d’ordi, més que no pas abans, amb una ampolla de llet de cabra i un formatge, totes les quals coses, amb grans treballs i suor, vaig portar al meu bot; i pregant a Déu que em guiés en el meu viatge, vaig empènyer la llanxeta i, remant al llarg de la costa, vaig arribar finalment al promontori extrem de l’illa per aquella banda, això és, la nord-est. I ara havia de tirar-me mar endins, i arriscar-me o no arriscar-me. Vaig contemplar els cuitosos corrents que s’engegaven constantment per ambdós costats de l’illa, de lluny estant; i m’eren ben paorosos, per la recordança de l’atzar en el qual m’havia vist abans, i el cor va començar de defallir-me, perquè vaig preveure que si era precipitat en un d’aquells corrents seria conduït qui-sap-l’endins de la mar, i potser, altra vegada, fora de l’abast o la vista de l’illa; i aleshores, essent el meu bot tan menut, si s’aixecava un cop de vent, petit que fos, jo era perdut inevitablement.

Aquests pensaments m’anguniaven en tanta de manera, que vaig començar d’abandonar la meva empresa, i, havent varat el meu bot en una cala de la costa, vaig saltar-ne a fora i em vaig asseure damunt un cabessó, molt pensívol i anguniós, entre la por i el desig del meu viatge; quan, mentre estava cavil·lant, vaig poder reparar que la marea havia canviat i que el flux pujava, la qual cosa feia impracticable per manta hora el meu viatge. Aleshores, aviat se’m va acudir de pujar a la major elevació que hi hagués en vista i observar, si podia, quins eren els ajustaments de cada corrent en venir el flux, per calcular si, arrossegat per un d’aquests corrents, no podia ésser reconduït per l’altre amb la mateixa rapidesa. Tantost vaig tenir aquest pensament en testa, vaig pegar ullada a una muntanyola, que a bastament dominava la mar per tots dos costats, i on vaig tenir una clara vista dels corrents, o ordenament de la marea, i de com havia de guiar-me per al meu retorn. Allí vaig trobar que el corrent del reflux eixia del costat de la punta sud de l’illa, i el corrent de la marea entrava del costat nord, i que no em calia sinó tirar al nord de l’illa en el meu retorn, i reeixiria prou bé.

Encoratjat amb aquesta observació, vaig decidir la meva partida per al matí següent, amb l’inici de la marea, i talment vaig emprendre-la, després d’haver reposat aquella nit a la llanxeta sota el gros capot que ja havia esmentat. Vaig governar a la primeria a ple nord, fins a sentir-me beneficiat pel corrent que tirava cap a l’est, i que m’arrossegà per bella estona, i tanmateix, però, no va accelerar-me tant com havia fet el corrent del costat meridional, fins a impedir-me tota direcció del bot, sinó que fent una bella solcada amb el meu rem, vaig anar de dret al vaixell perdut, i en menys de dues hores el vaig atènyer.

Quin bròfec espectacle! El vaixell que era, per la seva construcció, espanyol, estava encallat, inserit entre dues roques; la popa i l’anca havien estat trossejades per la mar; i com que el seu castell de proa havia topat contra el rocam, brandant amb una gran violència, el seu arbre major i el seu arbre mitjà havien estat precipitats per la borda, és a dir, arranats, però el bauprès estava en regla, i la proa i l’esperó semblaven ferms. Quan vaig ésser a tocar-hi, un ca va aparèixer damunt el vaixell, el qual, en veure’m venir es posà a lladrar i a saltar, i, tot seguit que vaig cridar-lo saltà a mar per a venir-me a l’encontre, i jo el vaig prendre a la llanxeta, però el vaig trobar gairebé mort de fam i de set. Vaig dar-li una coca i ell la menjà com un llop famolenc que ha passat quinze dies de gana entre la neu. Després vaig dar a la pobra criatura un poc d’aigua, i si li hagués deixada beure tota, hauria begut fins a esclatar.

Després d’això vaig anar a bord, però la primera cosa que vaig trobar van ésser dos homes morts, a la cuina, en el castell de proa, i amb els braços estrets l’un contra l’altre. Vaig suposar, com talment és probable, que en encallar-se el vaixell, al mig de la tempesta, el rompent era tan alt i tan continu damunt ell, que els dos homes no se n’havien pogut defensar, i el constant abraonament de l’aigua els havia ofegat, no pas menys que si haguessin estat sota l’aigua. Fora del ca, ningú no havia restat en vida al vaixell ni hi havia béns que jo pogués veure que l’aigua no hagués malmès. Hi havia algunes bótes de licor, no sabia si vi o aiguardent, al capdavall de la cala i que havent-se’n escorregut l’aigua, vaig poder veure: però eren massa grosses per a manegar-les. Vaig veure diverses caixes que vaig creure que pertanyien a alguns dels mariners, i vaig portar-ne dues al bot, sense escorcollar el que hi havia.

Si hagués estat la popa la no endanyada i la proa la rompuda, estic persuadit que hauria fet un bon viatge, perquè pel que vaig trobar en aquelles dues caixes hi havia motiu per a suposar que el vaixell tenia qui-sap-la riquesa a bord, i si m’és lícit de conjecturar-ho per la ruta que seguia devia venir de Buenos Aires i el Riu de la Plata, a la part meridional d’Amèrica, més enllà del Brasil, cap a l’Havana, al golf de Mèxic, i d’allí, potser a Espanya. Portava, sens dubte, un gran tresor, però que aleshores no era de cap servei per a ningú; i del que s’havia esdevingut de la resta de la seva tripulació per aquell temps no vaig saber-ne res.

Vaig trobar, a més d’aquelles caixes, un barril ple de licor, d’uns vint galons, que vaig portar a la meva llanxeta amb molta dificultat. Hi havia diversos fusells en una cabina i un flascó de pólvora, amb quatre lliures de pólvora dins. Pel que feia als fusells, no m’eren d’utilitat, així és que vaig deixar-los, però vaig prendre el flascó. Vaig prendre una paleta per al foc i uns molls, dels quals tenia grandíssima fretura, i també dos tupins de coure, una xocolatera de coure i unes graelles. I amb aquest carregament i el ca, vaig departir-me’n, car la marea començava d’avançar cap a l’illa. I el mateix vespre, una hora després de fer-se fosc, vaig arribar a l’illa cansat i mort.

Vaig reposar aquella nit a la llanxeta, i al matí vaig determinar de desar el que havia adquirit a la meva cova, en lloc de portar-ho al meu castell. Després d’esmorzar, vaig portar tot el meu carregament a la platja, i vaig començar d’examinar-ne els detalls. El licor del barril vaig veure que era una mena de rom, però no pas com el que teníem al Brasil, i, en una paraula, no gens bo, però en posar-me a obrir les caixes vaig trobar diverses coses de gran servei per a mi. Per exemple, en una vaig trobar una bella caixa d’ampolles de forma extraordinària i plenes d’aigües cordials, boníssimes; les ampolles, de la cabuda de tres pintes, duien taps guarnits d’argent. Vaig trobar dos pots d’excel·lents confitures, tan ben tapades que l’aigua de la mar no les havia pas malmeses i dues més de la mateixa mena que l’aigua havia malmès. Vaig trobar algunes camises molt bones, a les quals vaig dar la més gentil benvinguda, i prop d’una dotzena i mitja de mocadors blancs de fil, i corbates de color: els primers foren també molt ben acollits, essent una cosa en gran manera retornadora de poder-me eixugar la cara en dies càlids. A més d’això, en arribar al fons de la caixa, vaig trobar-hi tres sacs de peces de vuit, que tots plegats contenien cap a mil cent peces: i en un d’ells, embolicats en un paper, hi havia sis doblons d’or i algunes barretes i lingots d’or, que tots junts em penso que devien pesar una lliura.

L’altra caixa que vaig trobar tenia algunes robes, però de poca vàlua; pel seu aspecte devia pertànyer al mestre canoner, per bé que no hi havia pólvora, si no era unes dues lliures de polvorina en tres flascons, conservada, em penso, per a carregar escopetes quan n’hi hagués avinentesa. Tot plegat, poca cosa vaig aconseguir en aquest viatge que em fos servidora, perquè, pel que fa al diner, no tenia avinentesa que em fos útil, era per a mi com el llot que trepitjava, i l’hauria donat tot per tres o quatre parells de sabates i mitges angleses, que eren coses de les quals estava freturosíssim, però que per molts d’anys no havien dut mos peus. Havia, talment, aconseguit dos parells de sabates, ara, que havia tret dels peus dels dos ofegats que havia vist en el vaixell, i en vaig trobar dos parells més en una de les caixes, que vaig prendre contentíssim, però no eren com les nostres sabates angleses, ni per la comoditat ni pel servei, sinó més aviat el que anomenem escarpins que no pas sabates. Vaig trobar a la segona caixa unes cinquanta peces de vuit en rals, però no pas or. Suposo que aquesta pertanyia a un home més pobre que no l’altra, que ben segur era la d’algun oficial.

Bé, vaig portar, però, aquests diners a la meva cova, i els hi vaig desar, així com havia fet amb els que abans havia portat del nostre vaixell; però era gran llàstima, com he dit, que l’altra part d’aquest vaixell no m’hagués pertocat, perquè estic segur que hauria pogut carregar la meva llanxeta de diner qui-sap-les vegades, i aquest diner, si jo hagués pogut escapar-me a Anglaterra, hauria restat allí mateix, prou segur, fins que jo hauria tornat a cercar-lo.

Després d’haver desembarcat totes les coses i haver-les endreçades, tornant a la meva llanxeta, i tot remant i costejant, vaig dur-la a son antic port, on la vaig arrecerar, i vaig córrer cap al meu estatge, que romania tot quiet i segur. Vaig començar, doncs, de reposar-me, de viure de la meva antiga manera i de tenir compte de mos afers familiars, i per un cert temps vaig viure amb prou tranquil·litat, només que vigilava més del que havia tingut per costum, em posava a l’aguait més sovint i no feia tantes d’eixides, i si en algun temps em bellugava amb alguna llibertat era sempre a la banda oriental de l’illa, on estava ben segur que mai no anaven els salvatges, i per on podia trescar sense tantes de precaucions i un feix tan gran d’armes i municions com el que sempre traginava en anar per altra via.

En aquesta condició vaig viure prop de dos anys més. Però la meva testa infeliç, que sempre m’havia d’assenyalar que jo era nat per a fer malaventurat el meu cos, estigué aquests dos anys plena de projectes i de plans al volt de com, si era possible, podria deixar l’illa. De vegades volia fer un nou viatge al vaixell perdut, per bé que la meva raó em digués que no hi havia restat cap cosa que valgués la pena del risc del meu viatge; de vegades volia fer una eixida per tal banda, de vegades per l’altra; i crec, tanmateix, que si hagués tingut la xalupa en la qual vaig fugir de Salé m’hauria arriscat a la mar, fent ruta a qualsevol lloc, no sé pas on.

He estat, en totes les meves circumstàncies, un «memento» per als contagiats d’aquell general flagell de la humanitat d’on, a mon juí, ve la meitat de les seves misèries, vull dir del no ésser satisfet de l’estament en el qual per Déu i la natura som posats. Car, sense tornar a la meva primitiva condició i al consell excel·lent del meu pare, l’oposició al qual fou, com bé podria dir, mon «pecat original», les meves errades subsegüents de la mateixa mena havien estat els mitjans que jo arribés a aquesta condició miserable; perquè si la Providència que tan sortosament m’havia establert al Brasil com a plantador m’hagués beneït amb limitats desitjos, i jo hagués estat content de prosperar de mica en mica, hauria estat cap a aquell temps —vull dir el temps del meu estatge a l’illa— un dels plantadors més benestants del Brasil. I fins estic persuadit que, vistes les millores que havia fet allí en el poc temps que vaig ésser-hi, i les altres que probablement hi hauria fet si hi hagués romàs, hauria ben pogut tenir cent mil «moidores». I per què havia hagut de deixar una fortuna fixa, una plantació ben proveïda, millorada i prosperosa, per a anar de sobrecàrrec a Guinea a cercar negres, quan la paciència i el temps haurien acrescut tant les nostres collites a casa que hauríem pogut comprar-los, a la nostra porta, d’aquells que tenien per ofici d’anar-los a cercar? I per bé que ens haguessin costat una mica més, la diferència del preu no valia pas la pena d’estalviar-la, essent tan gran l’atzar.

Però així com ordinàriament no és altra la sort de les testes jovençanes, així la reflexió al volt de la follia comesa és ordinàriament l’exercici d’un major nombre d’anys, o bé de l’experiència del temps carament comprada. I això era el que m’esdevenia a mi. I tanmateix, l’errada havia tan pregonament arrelat en el meu temperament que no podia satisfer-me en la meva situació, sinó que a totes hores estava neguitejant-me pel que feia als mitjans i possibilitats de la meva fugida d’aquell indret. I per ço que pugui, amb més gran plaer per al llegidor, continuar la part que manca de la meva història, no serà inescaient de contar una mica les meves primeres concepcions sobre aquest bajà propòsit de la meva fugida, i com i amb quin fonament obrava.

Cal ara suposar-me retirat en el meu castell després de mon darrer viatge al vaixell perdut, desada i assegurada la meva fragata sota l’aigua com de costum, i la meva vida igual a la d’abans. Tenia més riquesa, talment, que no hagués assolit fins aleshores, però no era pas més ric, perquè no podia servir-me’n, igual que els indians del Perú abans que els espanyols hi fessin cap.

Era una de les nits de l’estació plujosa, per març, l’any vint-i-quatre d’ençà que per primera vegada havia posat el peu en aquesta illa de solitud. Jeia en mon llit o hamaca, despert, molt bé de salut; no tenia cap física dolor, cap destrempament, cap molèstia corporal, no, ni cap inquietud d’esperit més gran que l’acostumada, però no podia en cap manera cloure els ulls, vull dir adormir-me, ni fer el son més breu en tota la nit, altrament que com diré.

És tan impossible com innecessari repassar tota la multitud innombrable de pensaments que s’arremolinaven per aquella vasta via de cervell, la memòria, durant la nit. Recorria en miniatura o abreujament, com podria dir, tota la història de la meva vida, fins a la meva vinguda a aquesta illa i també la part de la meva vida d’ençà que vaig ésser-hi. En les meves reflexions al volt de mon cas, d’ençà que havia abordat a l’illa, comparava la sortosa posició d’uns afers en els primers anys que vaig viure-hi, amb la vida d’angúnia, temença i preocupació, en la qual havia viscut sempre més d’ençà que havia vist la petjada d’un peu a l’arena. No pas que jo cregués que els salvatges no haguessin freqüentat mica l’illa en tota aquella estona; podia haver-n’hi hagut, de vegades, a cents a la costa; però jo mai no ho havia sabut, i no me n’esqueia cap aprensió. La meva satisfacció era perfecta, per bé que el meu perill fos el mateix, i era tan feliç no coneixent el meu perill com si mai no hi hagués estat realment exposat. Això proveïa a mos pensaments de moltes de profitoses reflexions, i especialment aquesta: que infinitament bona és aquesta Providència que ha determinat, en el seu govern dels homes, límits tan estrets a llur vista i coneixement de les coses: i per bé que l’home caminarà enmig de tants de milers de perills, la vista dels quals, si li fossin descoberts, alteraria la seva ment i abatria el seu coratge, romandrà calmós i serè perquè són amagats als seus ulls els esdeveniments de les coses i no sap dels perills de la seva rodalia.

Després que aquests pensaments m’havien ocupat per algun temps, entrava a reflexionar seriosament al volt del real perill en el qual havia estat per molts d’anys en aquesta illa, i com havia rodat per les seves terres amb la més gran seguretat i amb tota la tranquil·litat possible, fins i tot quan potser no cap altra cosa sinó el greny d’una muntanyola, un gran arbre o la casual vinguda de la nit s’havien interposat entre mi i la pitjor llei de destrucció, és a dir, la caiguda en mans de caníbals i salvatges que m’haurien agafat en el mateix temperament que jo agafava una cabra o una tortuga, i no haurien pas cregut que hi hagués més delicte a occir-me i devorar-me que jo cregués que n’hi havia a occir i devorar un colom o un xamerlí. Em calumniaria injustament si digués que no em sentia sincerament agraït al meu gran Preservador, de la singular protecció del qual reconeixia, jo, amb gran humilitat, que tots aquells inconeguts alliberaments eren dons, sense els quals hauria caigut inevitablement en mans que no coneixien mercè.

Quan aquests pensaments eren passats, ocupava per algun temps la testa a considerar el natural d’aquelles malanades criatures —els salvatges, vull dir—, i com podia arribar a esdevenir-se en el món que l’assenyat Ordenador de totes les coses lliurés cap de les seves criatures a aquella inhumanitat; és més, a quelcom per sota i tot de la brutalitat, com era devorar el propi llinatge. Però com que això acabava en algunes especulacions, per aquell temps estèrils, se m’acudia d’inquirir en quin indret del món vivien aquells malanats; a quina llunyania era la costa d’on venien; per què s’arriscaven tan enllà de llur país; quina mena de canoes tenien; i per què no podia ajustar-me jo, amb les meves coses, de manera d’ésser tan capaç d’anar allí com ells eren de venir on jo era.

Mai no vaig arribar a preocupar-me de considerar què cosa faria quan arribaria allí, què cosa s’esdevindria de mi si queia a les mans dels salvatges o com podria escapar-me si ells atemptaven contra mi; no, ni tan solament com era possible que jo assolís llur costa sense que m’escometessin uns o altres d’ells, sense cap possibilitat, per part meva, d’alliberar-me; i cas de no caure en llurs mans, què hauria hagut de fer per al meu proveïment, o quina ruta hauria pres? No, cap d’aquests pensaments, dic, no arribava a interposar-se en el meu camí, sinó que el meu esperit era del tot absort en la idea de mon trànsit en una llanxa cap a la terra ferma. Considerava la meva present condició la més miserable que pogués haver-hi; no podia tirar-me a cap cosa, tret de la mort, que fos pitjor; si arribava a la costa del continent, tal vegada trobaria algun ajut, o bé podia costejar, com vaig fer vora l’Àfrica, fins que arribés a algun país habitat, i, al capdavall, potser podria topar amb algun vaixell cristià que m’acolliria, i en el cas pitjor no podia esdevenir-me més que la mort que posaria, d’una vegada, terme a totes aqueixes misèries. Tingueu present, si us plau, que tot això era el fruit d’una ment pertorbada, d’un temperament neguitós, esdevingut, com si diguéssim, desesperat per la llarga continuació de les meves penes, i les decepcions que m’havia reservat el vaixell perdut, del qual havia estat a bord, i on havia estat tan a la vora d’assolir allò que tan greument desitjava, és a dir, algú amb el qual parlar, i haver algun coneixement del lloc on era i dels probables mitjans del meu alliberament. M’agitaven, repeteixo, del tot aquests pensaments: tota la meva calma d’esperit en la resignació a la Providència i en l’espera dels determinis del Cel semblava suspesa, i no tenia, talment, poder de girar mos pensaments a cap cosa diversa del projecte de viatge al continent, que em dominava amb tanta de força i tanta d’impetuositat de desig, que hom no la resistiria pas.

Quan això havia agitat els meus pensaments per dues hores o més, amb tanta de violència que em feia fermentar la mateixa sang, i batre el pols com si hagués tingut febre, només per l’extraordinària fervor que la ment hi posava, la natura, com si m’hagués tingut fatigat i exhaurit amb aquell pensament, em dava un son pregon. Hom hauria pensat que en somiaria, però no en somiava pas, ni de cosa que hi tingués a veure. Somiava, però, que al matí eixia, com era acostumat, del meu castell i veia a la costa dues canoes, i onze salvatges venint en terra i que portaven un altre salvatge, el qual occirien per a menjar-se’l, quan de cop i volta el salvatge que anaven a matar pegava una gambada i corria per a salvar-se. I jo pensava en el meu somni que ell arribava, corrent, al boscatge, davant la meva fortificació, per amagar-se, i que jo, veient-lo tot sol i no reparant que els altres el cercaven per aquella via, em mostrava a ell i, somrient-li, l’encoratjava; que ell s’agenollava al meu davant, semblant pregar-me que l’assistís, i que llavors jo li mostrava la meva escala, el feia pujar i me l’emportava a la meva cova, i ell esdevenia el meu servent, i que, tantost havia aconseguit aquell home, jo em deia a mi mateix: —Ara puc, certament, aventurar-me cap a la terra ferma, perquè aquest minyó em servirà de pilot, i em dirà quina cosa caldrà que faci, i on caldrà anar per als proveïments i quins indrets defugir per por d’ésser devorats, a quins llocs aventurar-se i de quins escapolir-se. Em despertava amb aquest pensament, i tan grans eren les meves inexpressables i joioses impressions davant la perspectiva de la fugida en el meu somni, que les decepcions que sentia en tornar a mi mateix, i trobar que allò no havia estat sinó un somni, eren igualment exagerades en l’altre sentit i em lliuraven a un terrible aclaparament.

Aleshores, però, jo arribava a aquesta conclusió: que la meva única manera de cercar d’intentar la fugida, era de menar, si era possible, un salvatge a la possessió meva; i, si era possible, seria un d’aquells presoners condemnats a ésser menjats i portats allí per a occir-los. Però aquests pensaments trobaven encara aquesta dificultat: que era impossible d’efectuar-ho sense atacar tota una caravana de salvatges i occir-los tots. I això no sols era un intent desesperadíssim i que podia no reeixir, sinó que, altrament, jo tenia grans escrúpols que em fos legítim, i em tremia el cor davant la idea d’escampar tanta de sang, baldament fos per a la meva salvació. No cal que repeteixi els arguments que contra això se m’acudiren, essent els mateixos esmentats abans. Però per bé que ara tingués altres raons a oferir, això és, que aquells homes eren enemics de la meva vida, i jo tant obrava amb la meva defensa com si ells verament m’estiguessin assaltant, i altres arguments semblants, el pensament d’escampar sang humana per a la meva salvació m’era paorosíssim, i en cap manera no podia reconciliar-m’hi per bellíssima estona.

Nogensmenys, al capdavall, després de moltes de secretes disputes amb mi mateix, i després de grans perplexitats al voltant del cas —perquè tots aquells arguments en l’un i l’altre sentit lluitaven en la meva testa per qui-sap-lo temps—, el delerós, prevalent desig de la salvació senyorejà tota altra cosa, i vaig resoldre, si era possible, de fer-me meu un d’aquells salvatges a qualsevol preu. La cosa següent, aleshores, fou d’enginyar com ho faria, i això, talment, era molt difícil de determinar. Però com que no podia pas ajustar-me per qui sap quina probabilitat, vaig decidir d’estar a l’aguait per a veure quan vindrien a la costa, i deixar la resta a l’esdeveniment, prenent les mesures que l’avinentesa oferís, fossin les que fossin.

Amb aquestes resolucions al pensament, vaig posar-me a explorar tan sovint com era possible; i, tanmateix, tan sovint, que vaig arribar a cansar-me’n de bo de bo, perquè vaig estar prop d’un any i mig esperant, i bella part d’aqueix temps vaig eixir a l’extrem oest, i a l’angle sud-oest de l’illa gairebé cada dia, per a veure les canoes, però no en va aparèixer cap. Això era molt desencoratjador, i començava d’atribular-me molt, per bé que no puc dir que en aquest cas hagués fet el mateix que un cert temps abans, és a dir, esmussar el caire del meu desig; sinó que, quant més llargament allò era ajornat, més delerós n’era jo; en una paraula, no havia estat a la primeria tan curós de defugir la vista d’aquells salvatges, com era afanyós ara d’escometre’ls.

Altrament, jo em creia capaç de governar un salvatge, i àdhuc dos o tres, si els tenia, fins a fer-me’ls completament esclaus, que complirien qualsevol cosa que jo els comandaria i als quals jo impediria que en cap temps poguessin causar-me dany. Feia una bella estona que jo em complaïa amb aquest projecte, però no hi havia res a fer. Totes les meves fantasies i plans no treien cap a res, perquè no vingueren salvatges a la meva vora per temps i més temps.

Cap a un any i mig després de nodrir aquells pensaments, quan en llarga cavil·lació els havia exhaurits endebades per manca d’una avinentesa de dur-los a compliment, em sorprengué un matí, d’hora, de veure no menys que cinc canoes, totes a la costa, a la meva banda de l’illa, i amb la gent que els pertanyia tota desembarcada i fora del meu esguard! Llur nombre destruïa totes les meves mesures, perquè veient tantes de canoes, i sabent que ells sempre anaven quatre o sis, i de vegades més, en una canoa, no sabia què pensar-ne, o com prendre les meves mesures, tot sol, per atacar vint o trenta homes, així és que vaig romandre quiet en el meu castell, perplex i abatut. Vaig posar-me, però, en tot el mateix ajustament per a l’atac que abans havia preparat i era igualment a punt per a l’acció si alguna cosa s’hagués ofert. Havent esperat una bella estona, parant l’oïda a escoltar si feien cap fressa, a l’últim, molt impacient, vaig posar mos fusells al peu de la meva escala i vaig pujar al cim del turó —per mos dos pisos, com era acostumat—, posant-me de manera, però, que el meu cap no sobreeixís, perquè no em poguessin destriar en cap manera. Allí vaig observar, amb l’ajut de la meva ullera, que no eren pas menys de trenta, que havien encès un foc, i que tenien menja cuinada. No sabia pas com l’havien cuinada ni què cosa era, però tots ells dansaven amb no sé quants de gestos i figures al voltant del foc.

Mentre així els guaitava, vaig percebre, amb la meva ullera, dos miserables infeliços arrossegats des dels bots, al volt dels quals sembla que havien estat, i portats ara per a la matança. Vaig reparar que l’un d’ells queia tot seguit, essent aterrat, suposo, amb una maça o una espasa de fusta —perquè aquest era llur estil—, i dos o tres més es posaren a l’obra tot seguit, fent-ne peces per a llur cuina, mentre que l’altra víctima romania allí, pel seu compte, fins que estiguessin a punt per a ella. En aquell mateix moment el pobre infeliç, veient-se una mica en llibertat, li inspirà la natura esperances de vida, i pegà escapada lluny d’ells, i corregué amb una rapidesa increïble arenes a través, de dret cap a mi, vull dir cap a aquella part de la costa on era el meu habitatge.

Vaig tenir una por terrible, cal que ho reconegui, quan vaig veure que corria cap a mi, i especialment quan l’imaginava perseguit per tota la colla; i ara esperava que s’esdevindria l’altra part del meu somni i que ell s’arreceraria certament en el meu boscatge, però, pel que feia a la resta, no me’n podia pas refiar, del meu somni, és a dir, que els altres salvatges no el perseguissin fins allí i no el trobessin. Vaig continuar, però, en el meu lloc, i vaig començar de reprendre el meu coratge en veure que l’empaitaven només que tres homes, i encara més em vaig encoratjar en veure que ell els guanyava avantatge de manera que només que pogués continuar per mitja hora, era bo de veure que s’escapoliria de tots.

Entre ells i el meu castellet hi havia el rierol que tot sovint he esmentat en la primera part de la meva història, i on desembarcava els meus carregaments del vaixell, i jo veia palesament que ell l’havia de travessar nedant o altrament hi seria atrapat. Però quan el salvatge escàpol arribà allí no s’encomanà a Déu ni al diable, sinó que tirant-se a l’aigua la travessà a desgrat de la marea alta en cosa d’unes trenta braçades, aterrà, i seguí corrent amb extraordinària força i lleugeresa. Quan els tres perseguidors arribaren al rierol vaig veure que dos d’ells podien nedar, però no pas el terç, i aquest, romanent enllà, mirava ençà però no seguí pas endavant, i poc després se’n tornà a pleret, la qual cosa, pel que va succeir després, va reeixir-li, tot amb tot.

Vaig observar que els dos que nedaven hi esmerçaven més que no el doble del temps que el minyó que fugia d’ells. Se m’acudí, aleshores, molt arboradament, i d’una manera irresistible, que ara era el temps d’aconseguir un servent, i potser un companyó o ajudant, i que jo era recaptat clarament per la Providència per a salvar la vida d’aquella pobra criatura. Immediatament vaig davallar per l’escala amb tota la pressa possible, vaig agafar els dos fusells, perquè tots dos eren al peu de l’escala i, tornant a pujar amb la mateixa pressa al cim de la muntanya, vaig avançar cap a la mar; i havent anat pel dret, i rost avall, vaig precipitar-me entre perseguidors i perseguit, cridant ben fort al que fugia, el qual, en mirar enrera, fou potser a la primeria tan espaordit de mi com dels altres dos, però jo vaig fer-li senyal amb la mà, que reculés, i mentrestant vaig avançar lentament envers els dos que el seguien, i després, abraonant-me de cop i volta damunt el més avançat, vaig abatre’ls amb la culata del fusell. Em recava de disparar, perquè no volia que la resta ho sentissin, encara que a aquella distància no hauria pas estat fàcil, i no podent veure el fum, poc haurien sabut, planament, a què cosa atribuir-ho. Abatut aquell subjecte, l’altre que empaitava en companyia d’ell s’aturà, com si s’hagués espaordit, i jo vaig avançar corrents cap a ell, però en ésser-li més prop, vaig veure que tenia un arc i una sageta i que els estava ajustant per a disparar-me a mi, de manera que em calgué disparar-li jo primer, com vaig fer, i el vaig occir del primer tret. El pobre salvatge fugitiu s’havia parat; tot i veure sos dos enemics caiguts —i morts a son juí—, era, però, tan esparverat del foc i el soroll de la meva arma que encara estava palplantat, i no anava endavant ni endarrera, per bé que semblés més inclinat a seguir fugint que no pas a atansar-se. Vaig cridar-lo de bell nou, i vaig fer-li senyals que avancés, que ell fàcilment capí, i s’acostà una mica, i després s’aturà altra vegada, i s’acostà una mica més i va aturar-se encara; i aleshores vaig veure que estava tot tremolós com si l’haguessin fet presoner i l’haguessin d’occir, com als seus dos enemics. De bell nou vaig indicar-li que vingués, i li vaig donar tots els senyals d’encoratjament que se m’acudiren, i ell vingué més i més a la vora agenollant-se a cada deu o dotze passes en senyal de reconeixement, perquè jo li havia salvat la vida. Vaig somriure-li i li vaig fer bona cara i vaig assenyalar-li que s’acostés encara més. A l’últim vingué ran de mi, i aleshores s’agenollà un altre cop, besà la terra, i posant la testa en terra i agafant-me el peu, posà mon peu damunt la seva testa. Això, sembla, era en fermança que ell jurava d’ésser mon esclau per sempre més. Jo el vaig aixecar i vaig fer-ne gran cabal i el vaig encoratjar tant com vaig saber. Però encara hi havia més feina parada, perquè vaig veure que el salvatge que jo havia abatut no era pas mort, sinó atordit del cop, i començava de retornar-se, així és que vaig fer un senyal, mostrant-li el salvatge que era bé prou en vida. Aleshores ell em digué algunes paraules, i per bé que jo no les pogués capir, bé penso que em fou plaent de sentir-les, per ço com foren el primer so de veu humana que jo hagués sentit, llevat de la meva, per uns vint-i-cinc anys. Però aleshores mancava el temps per a semblants reflexions. El salvatge que jo havia abatut va refer-se fins a seure en terra, i jo veia que el meu salvatge començava d’atemorir-se, però en adonar-me’n, vaig acarar la meva altra arma a aquell home com si el volgués occir. Aleshores el meu salvatge —perquè així l’anomeno ara—, féu senyal que jo li prestés la meva espasa que penjava tota nua del cinyell, al meu costat, i jo vaig fer-ho. Tot seguit que ell la tingué, corregué cap al seu enemic, i d’un cop li tallà la testa, tan ben tallada, que cap executor alemany no ho hauria fet més prompte ni millor, cosa que em semblà ben estranya per a qui, com jo, tenia motius per a creure que mai no havia vist una espasa en sa vida, encara que, com vaig saber més tard, fan llurs espases de fusta tan esmolades, tan feixugues, i llur fusta és tan dura, que tallen les testes àdhuc amb elles, sí, i els braços, i d’un sol cop. Quan això hagué fet, vingué tot rient cap a mi en senyal de triomf, a retornar l’espassa; i amb abundor de gestos, que jo no entenia, va deixar-la en terra amb el cap del salvatge que havia occit al davant meu.

Però el que l’astorava més era saber com jo havia occit l’altre indià de lluny estant. Així és que, tot assenyalant-lo, em demanà, per signes, que el deixés anar envers ell, i jo li ho vaig permetre tan bé com vaig saber. Quan s’hi va haver acostat va restar com a esverat, mirant-se’l, girant-lo primer d’un cantó i després d’un altre, examinant la ferida de la bala, que sembla que era justament al pit, on havia fet un forat sense que en brollés una mica de sang; havia, però, sagnat interiorment, perquè era ben mort. Va replegar el seu arc i sagetes, i tornà endarrera; jo vaig creure que convenia de partir i li vaig fer senyal que em seguís, dant-li entenent que podien venir-ne d’altres al seu darrera.

Aleshores ell em féu senyal que colgaria els morts en l’arena, que no fossin trobats per la resta, si venia en seguiment, i jo vaig indicar-li també que ho fes. Es posà a la tasca i en un instant hagué obert un clot a la sorra, amb les seves mans, gran a bastament per a colgar-hi el primer, i després l’hi arrossegà i igualment féu amb l’altre. Crec que en un quart els va colgar tots dos. Després, cridant-lo, me’l vaig emportar no pas al meu castell, sinó més lluny, a la meva cova, a la banda més reculada de l’illa. No vaig voler, doncs, que el meu somni es realitzés en aquella part, això és, que ell trobés recer en el meu boscatge.

Allí vaig dar-li pa i un raïm per menjar i un poc d’aigua, de la qual vaig veure, talment, que estava en gran fretura per la correguda que havia fet. I, retornat que fou, vaig dar-li entenent que anés a jaure i a dormir, mostrant-li un indret on havia posat un gran munt de palla d’arròs, i una manta al damunt, i on solia dormir jo mateix, de vegades; i així la pobra criatura s’ajagué i trencà el son.

Era un bell i galant minyó, molt ben plantat, de rectes i fortes extremitats, no pas massa gruixudes, alt i ben format, i, pels meus comptes, d’uns vint-i-sis anys. Tenia molt bon posat: una cara no pas ferrenya i aspra, però que tenia quelcom de molt viril, i tanmateix tenia igualment en el seu posat tota la blanor i dolcesa d’un europeu, especialment quan somreia. El seu cabell era llarg i negre, no pas rullat com la llana, el seu front molt alt i ample, i els ulls de gran vivacitat i de promptitud guspirejadora. La color de la seva pell no era del tot negra, sinó molt torrada, però no d’un torrat lleig, groc, fastigós com són els brasilians i els virginians i d’altres nadius d’Amèrica, sinó d’una mena lluent d’un bru oliva, que tenia quelcom de molt agradable, per bé que no molt fàcil de descriure. La seva cara era rodona i grassona, el seu nas petit, no pas pla com el dels negres, boníssima boca, llavis prims, dents boniques, ben meses i blanques com l’ivori. Després que hagué fet la becaina, més bé que no dormit, per una mitja hora, es despertà, i eixí de la cova envers mi, perquè jo havia estat munyint les meves cabres, que eren en el clos veí. Espiant-m’hi ell, se m’acostà corrents, posant-se altra vegada de boca terrosa, amb tots els senyals possibles d’una humil disposició agraïda, fent una pila de gestos grotescos per a demostrar-la. A l’últim, ajagué la testa en terra vora el meu peu, i posà el meu altre peu damunt la seva testa, com havia fet abans, i després acudí a tots els senyals de subjecció, servatge i submissió imaginables, per a dar-me entenent que em serviria tota la vida. Vaig entendre’l en moltes coses, i vaig fer-li capir que estava molt complagut d’ell. I primerament li vaig fer entendre que el seu nom seria Divendres, que era el dia que jo li havia salvat la vida. Vaig ensenyar-li a dir-me Senyor, i després li vaig fer saber que aquell seria el meu nom. Igualment vaig ensenyar-li a dir Sí i No, i a conèixer-ne el sentit. Vaig dar-li llet en un pot de terra i li vaig fer veure com jo la bevia i hi sucava el meu pa. I vaig dar-li una coqueta perquè ell fes el mateix, la qual cosa complí tot amatent, i féu senyal que ho trobava molt bo.

Vaig romandre allí amb ell tota la nit, però tantost va ésser de dia, vaig dar-li entenent que vingués amb mi i que li donaria alguna peça de roba, de la qual cosa semblà molt content, perquè anava tot nu. Quan fórem a l’indret on ell havia colgat els dos homes, assenyalà exactament on eren, i em mostrà les marques que ell havia fet per a trobar-los de bell nou, assenyalant-me que els descolgaríem i ens els menjaríem. Aleshores jo vaig mostrar-me molt irat, vaig expressar-ne el meu avorriment i vaig assenyalar-li amb la mà que se n’allunyés, la qual cosa féu ell tot seguit, amb gran submissió. Jo vaig portar-lo aleshores al cim del turó a veure si els seus enemics se n’havien anat, i traient la meva ullera vaig mirar, i vaig veure planament, l’indret on havien estat, però no cap indici d’ells ni de llurs canoes, de manera que era palès que havien partit i havien deixat dos companyons darrera ells, sense fer-ne recerca.

Però jo no m’acontentava d’aquest descobriment; sinó que tenint ara més coratge i, per tant, més curiositat, vaig emportar-me’n el meu servent Divendres dant-li l’espasa, que la duia a la mà, com també duia l’arc i les sagetes a l’esquena, que sabia jugar, pel que vaig veure, molt destrament, i em portava un fusell per a mi, i jo en portava dos, i ens n’anàrem cap a l’indret on aquelles criatures havien estat, perquè ara tenia el propòsit d’arribar-ne a un coneixement més complet. Quan vaig arribar a aquell lloc, se’m glaçà la sang de les venes i se’m nuà el cor davant la horror de l’espectacle, talment, una vista paorosa; almenys ho fou per a mi, per bé que Divendres no se n’alterés. L’indret era cobert d’ossos humans, la terra tenyida de sang, grans peces de carn abandonades, ací i allí, mig menjades, esqueixades i escorxades; tots els senyals, en una paraula, de la festa triomfal que havien tingut allí després d’una victòria damunt llurs enemics. Vaig veure tres cranis, cinc mans, i els ossos de tres o quatre cames i peus, i abundor d’altres parts dels cossos; i Divendres, amb els seus senyals, em va fer capir que havien portat allí quatre presoners per a banquetejar-hi, que tres havien estat devorats i que ell —signant-se a si mateix— era el quart; que hi havia hagut una gran batalla entre ells i llur reietó, un dels súbdits del qual sembla que era ell, i que havien fet un gran nombre de presoners, tots els quals foren menats a diversos indrets per aquells que els havien fet captius en la lluita, per a servir-ne àpats, com havien fet aquells malanats amb els que menaren aquí.

Vaig ordenar a Divendres que replegués tots els cranis, ossos, carn i qualsevulla deixalles i en fes un munt, i encengués un gran foc al voltant, i ho reduís tot a cendra. Vaig veure que Divendres tenia encara un estómac cobejós de carn d’aquella, i era encara un caníbal en el seu natural, però vaig mostrar-li tant d’avorriment de la sola idea d’allò, i del seu més petit indici, que no gosà palesar-ho, perquè jo, d’una manera o altra li havia assenyalat que el mataria si n’era capaç.

Fet això, anàrem al nostre castell, i allí em vaig posar a treballar per al meu servent Divendres, i primer de tot vaig dar-li uns calçons de fil que havia tret de la caixa, ja esmentada, del pobre canoner, que vaig trobar en el vaixell perdut, els quals, amb una lleugera alteració, li van caure d’allò més bé. Després vaig fer-li un gec de pell de cabra, tan bé com va consentir-me el meu enginy, i ara ja m’havia convertit en un sastre passador; i vaig dar-li un barret que havia fet d’una pell de llebre, molt còmode i bastant elegant, i així es vestí, de moment, prou bé, i li va plaure en gran manera de veure’s gairebé tan ben vestit com el seu senyor. Veritat és que a la primeria portava totes aquestes coses molt matusserament; els calçons li feien fer una estranya fila i les mànegues del gec li empallegaven les espatlles i els braços, però, eixamplant-los-hi una mica quan es planyé que el mortificaven, i acostumant-se ell a dur-los, a l’últim s’hi va fer.

L’endemà del dia que vaig tornar amb ell a la meva llodriguera, vaig començar de considerar on l’allotjaria; i per ço que ell pogués estar bé, jo, però tenir tota la meva tranquil·litat, vaig fer-li una petita tenda en l’espai vagatiu entre les meves dues fortificacions, dins la darrera i fora de la primera. I com que allí hi havia una porta o entrada cap a la meva cova, vaig fer una real caixa d’escala, de fusta, i una porta que hi donava, de taulons, i vaig clavar la porta on era el passatge, una mica endins de l’entrada; i fent que la porta s’obrís per la part de dins, hi passava el bernat, de nit, emportant-me’n també les meves escales, de manera que Divendres no podia arribar fins a mi dins la meva més interior muralla, sense fer tant de soroll en traspassar-la que m’hagués de despertar. Perquè la meva primera muralla tenia ara un sostre complet de llargues estaques que cobrien tota la meva tenda, recolzades contra el costat del turó, i creuades amb branques més petites en lloc de travesses, i després cobertes d’un gran gruix de palla d’arròs, que era forta com canyes: i en el forat o lloc que havia estat deixat per a entrar o eixir per l’escala, jo hi havia posat una mena de trampa, que si hagués estat violentada per la part de fora, no s’hauria pas obert, sinó que hauria caigut i fet un gran renou; i, pel que fa a les armes, les posava totes al meu costat cada nit.

Però cap d’aquestes precauciones no era necessària, perquè mai cap home no ha tingut un servent més fidel, més afectuós, més sincer que Divendres ho era per a mi: sense cops de geni, bots, ni maquinacions, perfectament agraït i atret; sos sentiments el lligaven a mi, com un fill a son pare, i gosaré dir que hauria sacrificat la seva vida per a salvar la meva en qualsevol avinentesa. Els molts testimonis que d’això em donà em vedaren tot dubte i aviat em vaig convèncer que, pel seu compte, no necessitava prendre precaucions per a la meva seguretat.

La qual cosa tot sovint em dava motiu per a observar, i això amb meravella, que per bé que hagi plagut a Déu, en la seva providència, i en el govern de les obres de les seves mans, de negar a tan bella part del món de ses criatures els millors usos als quals són adaptades les facultats i potències de llurs esperits, tanmateix els ha atorgat les mateixes potències, la mateixa raó, els mateixos afectes, els mateixos sentiments de bondat i obligació i totes les capacitats de fer bé i de rebre’l que ens ha donat a nosaltres; i que quan li plau d’oferir-los ocasions d’exercitar-s’hi, ells són tan amatents i encara més amatents en aplicar-los als rectes usos pels quals foren destinats que no pas nosaltres. I això m’emmelangia de vegades considerablement, reflexionant, a mesura que les diverses ocasions es presentaven, quin ús tan mesquí no fem de tots aquells poders, baldament els tinguem il·luminats pel gran Fogar de Ciència, l’Esperit de Déu, i per la coneixença de la seva paraula, afegida al nostre enteniment, i per quina cosa no haurà plagut a Déu d’amagar aquest assabentament salvador de tants de milions d’ànimes que, si puc judicar, per aqueix pobre salvatge, en farien molt millor ús que nosaltres no en fem.

D’aquest punt endavant, jo, de vegades, era menat massa lluny, i com si diguéssim, a interpel·lar la justícia d’una tan arbitrària disposició de coses, que amaga aqueixa llum a alguns i la revela a altres, i espera, tanmateix, un igual compliment de tots. Però hi posava terme i aturava els meus pensaments amb aquesta conclusió: primer, que no sabem per quina llum i llei aquells seran condemnats, però que essent Déu, necessàriament i per la seva pròpia natura, infinitament sant i just, no podia succeir sinó que, si eren sentenciades totes aquelles criatures a l’absència d’Ell, fos per haver pecat contra aquella llum que, com l’Escriptura diu, els era una llei, i segons regles que llurs consciències reconeixerien com a justes, per bé que llur fonament no fos revelat, i segonament com que tots nosaltres som com l’argila en les mans del terrisser, cap vaixell no podia dir-li: per què m’has format així?

Però tornant a mon novell companyó, jo n’era en gran manera delectat, i tenia compte d’ensenyar-li tot allò que era escaient per a fer-lo útil i d’ajut, però sobretot el feia parlar i capir-me quan jo parlava; i ell era tan alegre, tan constantment diligent i estava tan satisfet quan podia entendre’m o fer que jo l’entengués, que m’era plaentíssim de parlar amb ell. I aleshores la meva vida anà esdevenint tan tranquil·la que vaig començar-me a dir que, si hagués jo estat alliberat de vingudes dels salvatges, tant se me n’hauria donat de no eixir mai del lloc on vivia.

Després de dos o tres dies que vaig haver tornat al meu castell, vaig pensar que, perquè Divendres abandonés la seva hòrrida manera de nodrir-se i els gustos d’un estómac caníbal, li havia de fer tastar altra carn; així és que un matí vaig emportar-me’l als boscos. Havia eixit, talment, proposant-me de matar un cabrit del meu propi ramat, i portar-lo a casa i cuinar-lo, però tot caminant vaig veure una cabra ajaguda a l’ombra i dos cabrits vora d’ella. Vaig aferrar Divendres: —Atura’t!— vaig dir-li. —Estigues quiet!— i vaig fer-li senyal que no es bellugués. Tot seguit vaig apuntar la meva arma, vaig disparar i vaig matar un dels cabrits. La pobra criatura que m’havia vist a distància occir aquell salvatge enemic seu, però no sabia ni podia imaginar com ho havia fet, visiblement sorprès, tremolava i trontollava, i semblava tan astorat que jo em creia que hauria caigut sense sentits. No veia el cabrit al qual jo havia disparat, ni que jo l’hagués mort, sinó que s’arremangava el gec per a veure si l’havia ferit a ell, i pel que vaig veure, tot seguit pensà que jo havia determinat d’occir-lo, perquè s’agenollà al davant meu, i abraçant els meus genolls digué moltes de coses que no vaig comprendre, però vaig veure fàcilment que llur sentit era de pregar-me que no l’occís.

Aviat vaig trobar manera de convèncer-lo que no li faria mal, i agafant-li la mà vaig riure’m d’ell, i assenyalant-li el cabrit que havia mort, li vaig dar entenent que anés a dreçar-lo i me’l portés, com va fer, i mentre estava perplex i desitjós de veure com la criatura havia estat occida, vaig carregar de bell nou el meu fusell, i veient al cap d’una estona un gran ocell, com un falcó, parat en un arbre i a tret, vaig indicar una mica a Divendres el que faria: vaig fer-lo venir altra vegada, i vaig assenyalar-li l’ocell —que era un lloro, per bé que jo hagués cregut que era un falcó— i després vaig assenyalar el meu fusell i la terra sota del lloro, dant-li entenent que el faria caure, per a fer-li capir que jo dispararia contra l’ocell i el mataria. Vaig disparar, doncs, fent-li-ho mirar, i ell tot seguit veié el lloro com queia. Altra vegada restà tot espaordit, a desgrat de tot el que li havia explicat: i vaig veure que estava més astorat, perquè no m’havia vist posar cap cosa dins el fusell, i pensava que devia haver-hi una deu meravellosa de mort i destrucció en aquell atuell, capaç d’occir home, bèstia, ocell o qualsevol cosa que fos, de prop o de lluny; i l’astorament que això li produïa no pogué esvair-se per molt de temps, i crec que, si l’hagués deixat fer, m’hauria adorat a mi i al meu fusell! No va voler pas tocar-lo, el fusell, fins després de diversos dies, però li enraonava i li conversava, com si ell li respongués, quan estava tan sol: i era, com després em va dir, per a demanar-li que no l’occís.

Bé, després que hagué passat una mica el seu astorament del meu fet, vaig assenyalar-li que em portés l’ocell que jo havia mort, i ell ho féu, però trigant una mica, perquè el lloro, no essent mort del tot, s’havia arrossegat un bell tros enllà d’on havia caigut. Ell, però, el trobà, l’agafà i va portar-me’l, i com que jo m’havia adonat abans de la seva ignorància pel que feia al fusell, vaig valer-me d’aquell avantatge per a carregar l’arma de bell nou, no deixant-li veure que ho feia, perquè jo pogués estar a punt per a una altra peça que es presentés. Però cap més no se’n presentà aquella vegada. Així és que vaig portar a casa el cabrit, i aquell mateix vespre vaig llevar-li la pell i el vaig tallar tan bé com vaig poder, i, tenint una olla per a aquest objecte, vaig bullir o estofar una part de la carn, i vaig fer un brou excel·lent, i després que vaig haver començat de menjar-ne, vaig dar-ne al meu servent, el qual semblà molt content, i li plagué en gran manera. Però la cosa que li semblà més estranya fou de veure que jo hi posava sal. Em féu un senyal que la sal no era bona per a menjar, i, posant-se’n una mica a la boca, va semblar-ne nauseat, i l’escopí, i glopejà després aigua fresca. Però jo vaig prendre un poc de carn a la boca, sense sal, i vaig fer veure que, fet com era, em feia escopir, com la sal li feia fer a ell. Però fou endebades: mai no li plagué de posar sal al menjar o al brou, o, almenys, per una bella estona, i en acabat no se’n posava sinó una mica.

Havent-lo així nodrit amb carn bullida i brou, vaig determinar de fer-lo banquetejar l’endemà rostint una peça de cabrit. Això vaig fer-ho penjant-la damunt del foc, amb una corda, com havia vist fer a molta de gent a Anglaterra; hom plantava dos pals, un a cada costat del foc, amb un altre pal travesser, i es lligava la corda a aquest pel darrera, i es feia giravoltar contínuament la peça de vianda. Divendres admirà molt aquest enginy, i, quan arribà a tastar la carn, em digué per tants d’estils el molt que li plaïa, que no hi havia manera de no entendre’l; i a l’últim em digué que mai més no menjaria carn humana, i jo vaig estar contentíssim de sentir-ho.

L’endemà vaig ocupar Divendres en la batuda i garbellament del gra, de la manera que jo solia fer-ho, com he observat abans, i aviat va saber-ne tant com jo, sobretot un cop va haver entès quin sentit tenia, i que era per a fer-ne pa, perquè en acabat vaig fer que em veiés pastar-lo i coure’l; i al cap d’un quant de temps, Divendres tingué la mateixa traça meva per a tota la tasca.

Vaig començar ara de considerar que, amb dues boques a nodrir en lloc d’una, havia de conrear més terra, i plantar més gran quantitat de blat que no solia, així és que vaig escollir una peça de terra més gran i vaig posar-me’n a fer el clos de la mateixa manera que abans, en la qual cosa Divendres no solament va treballar de molt bona gana i amb molt de braó, sinó molt alegrement. I jo li vaig dir perquè ho fèiem, allò; que volia blat per a fer més pa, perquè ell vivia amb mi i calia que n’hi hagués a bastament per a tots dos. Semblà molt agraït per aquell concepte, i em féu saber que ell creia que jo tenia molta més feina pel seu compte que no pas pel meu, i que ell treballaria molt més bravament per mi, i no calia sinó dir-li què havia de fer.





Aquell fou l’any més plaent de tots els que vaig passar en aquell indret. Divendres començà de parlar bastant bé, i d’entendre els noms de gairebé totes les coses que jo tenia ocasió de demanar, i de tots els llocs on em calia que anés, i em parlava qui-sap-lo; de manera que jo començava d’emprar una mica la llengua, de bell nou, de la qual cosa fins aleshores havia tingut poquíssima avinentesa, en el parlar vull dir. A més del plaer de parlar-li, el minyó, en si mateix, em dava una singular satisfacció. La seva senzilla honradesa sense artificis se’m mostrava més i més cada dia, i vaig començar de portar-li una real estimació; i, per la seva part, crec que m’estimava més que no li hagués estat possible, abans, d’estimar cap cosa.

Una vegada vaig tenir ganes de provar si li havia restat cap enyorívola inclinació de retornar al seu país; i havent ell après l’anglès tan bé que podia respondre’m gairebé totes les preguntes, vaig preguntar-li si la nació a la qual pertanyia ell mai no vencia en la batalla. A la qual cosa va somriure, i digué: —Sí, sí, sempre vencem. I així, començàrem aquesta conversa:

—Sempre venceu —vaig dir-li jo— com és, doncs, que us feren presoner, Divendres?

Divendres. —La meva nació vencé força, força, però.

Robinson. —Com s’entén, vencé? Si la vostra nació vencé, com és que us feren presoner?

Divendres. —Ells molts més que la meva nació en el lloc que jo era: van fer un presoner, dos, tres, i jo. La meva nació va vèncer-los en un lloc més enllà, on jo no era: la meva nació empresonà un, dos, tres mil.

Robinson. —Però, perquè els vostres no us recobraren, aleshores, de les mans dels vostres enemics?

Divendres. —Ells s’abraonaren damunt un, dos, tres i jo, i em ficaren a la canoa: la meva nació no tenia canoa allí.

Robinson. —Bé, Divendres, i què en fa, la vostra nació, dels homes que captiva? Se’ls emporta lluny i se’ls menja, com feren aquests?

Divendres. —Sí, la meva nació menjar homes, també; devorar-los tots.

Robinson. —On els porten?

Divendres. —Van a un altre indret que venir-los pensament.

Robinson. —Què? Vénen aquí?

Divendres. —Sí. Sí, vénen aquí: també a qualsevol lloc, lloc altre.

Robinson. —Que hi havíeu estat aquí, amb ells?

Divendres. —Sí, he estat aquí. (I assenyalà el costat nord-oest de l’illa, que sembla que era llur indret).

Això m’assabentà que el meu servent Divendres havia estat entre els salvatges que solien abordar a la costa de l’extrema part de l’illa, en les mateixes avinenteses de festins de carn humana que l’havien fet venir darrerament. I algun temps després, quan vaig enardir-me a portar-lo a aquell costat, el que ja he dit, conegué tot seguit el lloc, i em digué que fou allí una vegada que menjaren vint homes, dues dones i un infant. No sabia dir vint en anglès, però assenyalà la xifra posant altres tantes pedres en regle, i assenyalant-me que digués quants.

He contat aquest fet perquè és preparatori d’un que segueix, i és que havent tingut amb ell aquesta conversa, li vaig demanar a quina distància era la nostra illa de la terra ferma, i si les canoes no es perdien tot sovint. Ell em digué que no hi havia perill; mai no es perdia cap canoa, però que, una mica enfora, cap a mar, hi havia un corrent i un vent, sempre en un sentit al matí i en l’altre a la tarda.

Vaig entendre que això no era sinó l’ajustament de la marea en la seva eixida i entrada. Però després vaig saber que era ocasionat per la gran tirada i reflux del poderós riu Orinoco a la boca o golf del qual, com vaig descobrir després, era la nostra illa; i aquella terra que jo destriava a l’oest o nord-oest era la gran illa Trinitat, a la punta septentrional de la boca del riu. Vaig fer a Divendres mil preguntes al volt del país, els habitants, la mar, la costa, i quines nacions eren veïnes. Ell em digué tot el que sabia, amb la més gran franquesa imaginable. Vaig preguntar-li els noms de les diverses nacions del seu llinatge, però no vaig poder aconseguir altre nom que el de Caribs, per on vaig entendre fàcilment que eren els Caribes, que els nostres mapes assenyalen a l’indret d’Amèrica que va de la boca del riu Orinoco a la Guiana, i amunt fins a Santa Marta. Ell em digué que molt més enllà de la lluna —això és, més enllà de la posta de la lluna, que devia ésser el ponent del seu país— hi havia homes blancs i barbats com és ara jo —i assenyalava els meus grans mostatxos que he esmentat abans—, i que havien mort molts d’homes. Per la qual cosa vaig capir que es referia als espanyols, les crueltats dels quals a Amèrica s’havien difós per tots els països i eren recordades per totes les nacions de pares a fills.

Vaig preguntar si podia dir-me si aconseguiria d’eixir d’aquesta illa i arribar fins a aquells homes blancs. Ell em digué: —Sí, sí, jo podria anar-hi en dues canoes—. No podia entendre què cosa volia dir, fer-li descriure què volia expressar per dues canoes, fins que a l’últim, amb molts de treballs, vaig trobar que em deia que havia d’ésser en una llanxa gran, ampla, tan grossa com dues canoes.

Aquesta part del parlament de Divendres començà de plaure’m en gran manera, i d’aleshores endavant vaig nodrir alguna esperança que una hora o altra podria trobar una avinentesa per a la meva fugida d’aquell indret, i que aquell pobre salvatge podria ésser-me un ajut per a dur-ho a compliment.

Durant el llarg temps que Divendres havia estat ja amb mi, i que ja començava de parlar-me i m’entenia, no havia pas deixat de fonamentar en el seu esperit el coneixement de la religió. Especialment, una vegada li havia preguntat qui l’havia fet. La pobra criatura no em comprengué poc ni gaire, sinó que es pensà que li demanava qui era son pare. Però jo el vaig agafar per un altre mànec i li vaig preguntar qui havia fet la mar, i la terra on caminàvem i les muntanyes i els boscos. Ell em digué que era el vell Binamuqui, que vivia més que tothom. No podia descriure-me’n res, d’aquest gran personatge, sinó que era molt vell, «molt més vell —va dir-me— que no pas la mar i la terra, que la lluna o els estels». Jo vaig preguntar-li aleshores: —Si aquest vell personatge ha fet totes les coses, per què no l’adoren totes elles?—. Ell va fer un posat molt greu, amb mirada de perfecta innocència, i respongué: —Totes les coses li diuen oh!—. Vaig preguntar-li si la gent que moria en el seu país anaven a algun lloc. Em digué: —Sí, tots van cap a Binamuqui—. Després li vaig demanar si aquells que ells menjaven, també hi anaven. —Sí —va dir-me.

Darrera aquestes coses vaig començar d’assabentar-lo en el coneixement del ver Déu. Li vaig dir que el gran Creador de totes les coses vivia allí, i li assenyalava el cel; que governa el món amb el mateix poder i providència amb els quals el va fer: que és omnipotent, això és, pot fer totes les coses per a nosaltres, dar-nos-ho tot, llevar-nos-ho tot; i així per graus, vaig anar obrint els seus ulls. Ell hi posava molta d’atenció, i va rebre amb plaer la idea de Jesucrist, tramès a redimir-nos, i la manera de fer les nostres pregàries a Déu, i la seva aptesa d’escoltar-nos, fins i tot del cel estant. Em digué un dia que si el nostre Déu podia sentir-nos de més enllà del sol, devia ésser un Déu més gran que no pas llur Binamuqui, que no vivia sinó una mica enllà, i així i tot no podia sentir-los fins que ells pugessin a les gran muntanyes, on habitava, a parlar-li. Li vaig preguntar si ell hi havia anat mai. Va dir-me: —No, mai no hi va el jovent—. Ningú no hi anava, si no eren els vells, els quals ell anomenava Urocaquis, això és, pel que jo vaig fer-li explicar, llurs religiosos o clergues, i aquests anaven a dir-li: Oh! (d’això en deia ell fer les pregàries), i després tornaven i deien el que Binamuqui els havia dit.

Vaig fer per manera de palesar aquest frau a mon servent Divendres, i li vaig dir que la ficció de llurs vells de pujar a les muntanyes a dir Oh! a llur déu Binamuqui, era una trapelleria, i llur portar-ne les paraules que ell havia dit, una altra de més gran; que si allí rebien cap resposta o bé parlaven amb algú, devia ésser amb un mal esperit. I després vaig posar-me-li a fer un llarg parlament al volt del diable: quina havia estat primerament la seva rebel·lió contra Déu, la seva enemistat contra l’home, la raó d’ella, la seva exaltació en les parts ombrívoles del món per a ésser adorat en lloc de Déu i com a Déu, i les moltes estratagemes de les quals es valia per a portar enganyosament la humanitat a la seva ruïna, i com tenia una entrada secreta a les nostres passions i als nostres afectes, per a ajustar els seus paranys a les nostres inclinacions, perquè nosaltres fóssim els nostres mateixos temptadors i correguéssim envers la destrucció nostra per la nostra lliure elecció.

Vaig trobar que no era tan difícil d’estampar en la seva ment idees justes pel que feia al diable com ho havia estat d’estampar-hi de l’essència divina. La natura m’ajudava en tots els meus arguments quan li demostrava àdhuc la necessitat d’una gran Causa primera i Poder de govern omnipotent, amb secreta providència directiva, i de l’equitat i justícia de retre homenatge a Aquell que ens féu, i així per l’estil. Però, com que a tot això era oposada la noció d’un mal esperit, del seu origen, el seu ésser, el seu natural i sobretot la seva inclinació al mal obrar i a arrossegar-nos-hi, la pobra criatura m’encaparrà en tanta de manera, amb una pregunta purament natural i innocent, que amb prou feines vaig saber què cosa dir-li. Havia estat parlant-li una bella estona del poder de Déu, la seva omnipotència, la seva terrible aversió del pecat, el seu foc consumidor per als faedors d’iniquitat, i de com, així com a tots ens havia creats, podia destruir-nos i destruir tot el món en un moment; i ell m’escoltava tota aquella estona amb molta de gravetat.

Després d’això li vaig dir com el diable era l’enemic de Déu en els cors dels homes; i emprava tota la seva malícia i traça a desfer els bons designis de la Providència i arruïnar el reialme de Crist en el món. —Bé —digué Divendres— però voleu dir que Déu és tan fort, tan gran; no ésser tan fort, tan poderós com ésser el diable? —Sí, sí —vaig dir jo—. Divendres, Déu és més poderós que no el diable. Déu està damunt el diable, i per això preguem Déu perquè l’esclafi sota els nostres peus, i ens faci aptes a resistir les seves temptacions i apagui les seves sagetes roents. Però —féu ell encara— si Déu ésser més fort, més poderós que no el diable, per què no matar el diable, i així el diable no poder fer més gent dolenta?

Em va sorprendre estranyament la seva pregunta: al capdavall, per bé que ara jo ja fos un home madur, no era sinó un doctor jovençà, i bastant mal qualificat per a esdevenir casuista o anorreador de dificultats. I a la primeria no vaig saber què cosa dir, així és que vaig fer veure que no l’havia sentit, i li vaig demanar què cosa deia. Però massa seriosament esperava ell la contesta per a oblidar la pregunta, de manera que va repetir-la igual. Aleshores jo m’havia refet una mica i vaig dir: —Déu a la darreria el castigarà severament: és reservat per al judici, i serà precipitat al pou sense fons, on no haurà sinó foc eternal. —Això no va pas satisfer Divendres, sinó que replicà, tot repetint les meves paraules: —Reservar… a la darreria… no entendre. Però per què no matar el diable ara, per què no fer això molt de temps ha? —Tant se valdria que em preguntéssiu —vaig fer jo— per què Déu no ens occeix a vós i a mi quan fem en el món coses mal fetes que l’ofenen. Som preservats per tal que ens penedim i siguem perdonats. —Ell, en sentir això, va rumiar una mica. —Bé, bé —digué, afectuosíssimament —això està bé: així vós, jo, el diable, tots els dolents, tots serem preservats i ens penedirem, i Déu ens perdonarà a tots—. Altra vegada, aleshores, em va confondre de bo de bo, i ell, en testimoni que les simples nocions de la natura, per bé que guiïn les criatures raonables al coneixement de Déu, i del culte o homenatge degut al suprem Ésser diví, com a conseqüència de la nostra natura, no atenyen la Revelació divina, única que pot formar en el coneixement de Jesucrist, i de la Redempció per a nosaltres pagada, d’un Mitjancer en el pacte nou i un Intercessor a l’escambell del tron de Déu; i, per tant, l’evangeli de Nostre Senyor i Salvador Jesucrist, vull dir la Paraula de Déu, i l’Esperit de Déu promès per al guiatge i santificació del seu poble, són els instructors absolutament necessaris dels esperits dels homes en el reparador coneixement de Déu i els mitjans de salvació.

Jo, per tant, vaig girar la conversa, aixecant-me cuitosament, com per algun motiu sobtat, d’eixir, i, trametent-lo després per alguna cosa bon tros lluny, vaig pregar Déu greument, que volgués dar-me aptesa a instruir per a la seva edificació aquell pobre salvatge, ajudant amb son Esperit el cor de la pobra criatura ignorant, per tal que rebés la llum del coneixement de Déu en Crist, reconciliant-se’l i guiant-me a mi a parlar-li de la Paraula de Déu, de manera que la seva consciència pogués ésser-ne convençuda, els seus ulls oberts, la seva ànima salvada. Quan Divendres tornà li vaig adreçar un llarg discurs girant al volt de la redempció dels homes pel Salvador del món, i de la doctrina de l’Evangeli, vinguda del cel, és a dir, de penediment envers Déu i fe en el nostre benamat Senyor Jesús. Després vaig explicar-li, tan bé com vaig saber, per què el nostre Redemptor no es revestí de la natura dels àngels, sinó d’aquella del sement d’Abraham, i com per aquesta raó els àngels caiguts no tingueren part a la redempció, que Ell vingué solament en cerca de l’ovella perduda de la casa d’Israel, i així per l’estil.

Jo tenia, Déu ho sap, més sinceritat que no pas coneixement de tots els mètodes que emprenia per a l’assabentament d’aquella pobra criatura, i he de reconèixer una cosa que crec que a tots els que obraven segons igual principi, succeirà, això és, que en mostrar-li les coses, jo talment m’informava i m’instruïa en moltes de coses que, o bé no sabia o bé no havia del tot considerat abans, però que em venien naturals al pensament en fer recerca per a la informació d’aquest pobre salvatge. I més delit que mai no hagués sentit abans vaig tenir aquella vegada en l’escorcollament de les coses de manera que hagués fet o no cap bé a aquell pobre infeliç selvàtic, tenia grans motius per agrair que ell hagués vingut envers mi. La meva recança se’m va fer més lleu, el meu habitatge se’m tornà més avinent fora mesura: i quan reflexionava que en aquella vida soliua a la qual jo havia estat confinat ni tan solament no havia sentit l’impuls d’aixecar els ulls al cel, i de cercar-hi la Mà que m’havia portat allí, i ara era instrument de la Providència per a salvar la vida i, ben segur, l’ànima d’un pobre salvatge, portant-lo al coneixement de la vera religió i de la doctrina cristiana, per tal que ell pogués conèixer Jesucrist, el coneixement del qual és vida sense fi; quan reflexionava tot això, dic, una secreta joia corria per tots els indrets del meu esperit, i tot sovint m’alegrava d’haver estat conduït a aquell indret, la qual cosa tantes vegades m’havia semblat la més paorosa de totes les afliccions que poguessin haver-me esdevingut.

Després que Divendres i jo esdevinguérem més íntimament coneguts l’un de l’altre, i que ell entenia gairebé tot el que jo li deia, i em parlava amb fluència, per bé que mal aixafant l’anglès, vaig contar-li la meva història, o almenys, aquella part relacionada amb la meva vinguda a aquest indret, i com havia viscut aquí, i quant de temps. Vaig mantenir-lo en el misteri (perquè ho era per a ell) de la pólvora i les bales, i vaig ensenyar-li de disparar. Vaig dar-li un ganivet, que rebé amb prodigiosa alegria, i vaig fer-li un cinyell, amb una beina que en penjava, com les que ens serveixen a Anglaterra per al coltell de caça, i en la beina, en lloc de coltell de caça, vaig posar-li una destral, que no solament era una arma igualment útil en alguns casos, sinó molt més útil en altres avinenteses.

Li vaig descriure les terres d’Europa, i particularment l’Anglaterra, d’on jo venia: com vivíem, com adoràvem Déu, com ens capteníem els uns amb els altres i com fèiem comerç, amb els vaixells, a tots els indrets del món. Vaig fer-li una relació del naufragi que jo havia sofert, i vaig mostrar-li, tan de prop com vaig poder, el lloc on jeia el perdut vaixell, però ja era fet a miques i desaparegut.

Vaig mostrar-li les desferres de la llanxa que perdérem en eixir de bord, i que jo no vaig poder sorollar aleshores amb tota la meva força; però ja era gairebé tota ella feta a miques. En veient-la, Divendres restà tot consirós per una bella estona, sense dir res. Vaig preguntar-li què cosa pensava. A l’últim, em digué: —Jo veure barca així arribar lloc de la meva nació.

No vaig entendre’l per qui-sap-lo temps, però al capdavall, després d’haver resseguit més les paraules, vaig capir que una llanxa, com aquella, havia abordat al país on ell vivia; això és, com ell explicà, hi fou menada per la violència del temps. Tot seguit vaig imaginar que algun vaixell europeu devia haver naufragat en aquella costa, i el bot s’havia desfermat i, a la deriva, abordat a la costa, però jo estava tan espès que ni un moment no vaig pensar en homes que s’escapessin d’un naufragi, i molt menys d’on podien venir; així és que només vaig demanar una descripció del bot.

Divendres em va descriure la llanxa amb prou acurament, però es féu capir millor en afegir, amb algun escalf. —Vam salvar homes blancs d’ofegar. —Tot seguit vaig preguntar-li si hi havia homes blancs a la llanxa. —Sí —féu— la llanxa tota plena d’homes blancs. —Vaig preguntar-li quants. Ell em digué, amb els dits, que disset. Jo li vaig demanar què se n’havia esdevingut. Ell em digué: —Viuen, estatjar a la meva nació.

Això em posà nous pensaments en testa, perquè no vaig trigar a imaginar que aquells devien ésser els homes pertanyents al vaixell que havia naufragat enfront de la meva illa, com jo l’anomenava ara; els quals, un cop el vaixell va haver encallat, i el veieren inevitablement perdut, se salvaren en llur bot i havien desembarcat en aquella costa fera, entre els salvatges.

Aleshores vaig demanar-li més detalladament què s’havia esdevingut d’ells. Ell m’assegurà que encara vivien allí, que hi havien estat uns quatre anys, que els salvatges els deixaven sols, i els donaven queviures. Vaig preguntar-li com era que no els occissin i se’ls mengessin. Ell digué: —No, fets germans amb ells—; això és, segons jo vaig capir, que havien establert una treva. I després afegí: —No mengen homes sinó quan fan guerra—; això és, que no mengen altres homes sinó els que aniran a lluitar amb ells i seran fets presoners en batalla.

Després d’això, havia passat molt de temps, quan essent al cim de la muntanyola, al costat oriental de l’illa —des d’on, com he dit, jo havia descobert, un dia clar, la terra ferma o continent d’Amèrica—, Divendres, essent el dia molt serè, mirà tot greument cap a la terra ferma, i, amb una mena de colpiment, es posà a saltar i ballar i a cridar-me, perquè jo era a alguna distància d’ell. Vaig preguntar-li què passava. —O alegria! —va dir— o alegre! Aquí veig terra meva, nació meva.

Vaig observar que la seva cara traspuava un extraordinari sentiment de plaer, i els seus ulls guspirejaven, i el seu posat descobria un singular deler, com si tingués ganes de trobar-se de bell nou en son país: i això desvetllà en mi molts de pensaments que, a la primeria, no em consentiren d’estar tan tranquil com havia estat abans pel que feia a mon nou servent Divendres; i no vaig dubtar que si Divendres podia tornar al seu país, no tan sols oblidaria la seva religió, sinó tota la seva obligació envers mi, i seria prou gosat per a fer al seus paisans una relació de mi i tornar potser amb cent o dos-cents d’ells, i fer-me plat d’una festa, en la qual tindria tanta de joia com solia tenir quan anava als àpats dels enemics fets presoners en guerra.

Però vaig ésser injustíssim amb la pobra i honrada criatura, la qual cosa em va recar moltíssim, després. Creixent, però, la meva gelosia, i durant-me algunes setmanes, vaig ésser una mica més circumspecte i no pas tan familiar i benevolent com era abans: en la qual cosa errava també, no tenint l’honrada i agraïda criatura cap pensament d’aquells, sinó en quant fos compatible amb els millors principis, tant d’un cristià devot com d’un agraït amic, com es palesà després amb plena satisfacció meva.

Mentre durà la meva gelosia d’ell podeu estar segurs que cada dia l’escandallava per veure si li descobria cap dels nous pensaments que sospitava que arrecerés, però vaig trobar que tot el que deia era tan innocent i de bona fe, que no vaig trobar cosa que nodrís la meva sospita; i, a desgrat de tota la meva inquietud, del tot va conquerir-me altra vegada; i com que no reparava gens ni mica el meu recel, no podia sospitar-ne tampoc la falsedat.

Un dia, tot pujant a la mateixa muntanyola —però sense que poguéssim veure el continent, per ço com hi havia broma a la mar—, el vaig cridar i li vaig dir: —Divendres, no desitjaríeu d’ésser al vostre país, a la vostra nació? —Sí —va dir-me—, jo estaria, oh, content d’ésser a la meva nació. —Què hi faríeu? —vaig dir jo—. Us tornaríeu fer altra vegada; tornaríeu a menjar carn humana i a ésser tan salvatge com éreu abans? —Semblà tot anguniat, i, movent el cap, va dir—: No, no; Divendres diria que fossin bons, diria fer pregàries, diria menjar pa d’ordi, carn de bestiar, llet: no menjar homes mai més. —Bé, doncs —vaig dir-li—, aleshores us occirien. —Ell, en això, va fer un posat tot greu, i després digué—: No, no m’occirien: plaure a tots d’aprendre. —I afegí que havien après molt dels homes barbats que havien arribat en el bot. Aleshores li vaig preguntar si tornaria envers ells. Ell somrigué en sentir-ho i digué que no podia nedar fins allí. Vaig dir-li que li faria una canoa. Ell em va dir que hi aniria si jo hi anava amb ell. —Jo anar-hi! —vaig fer—; ves, em menjarien si hi anés. —No, no; féu ell, jo faria que ells no menjar vós; jo faria estimar-vos molt. —Volia dar entenent que els diria com jo havia occit els seus enemics i salvat la seva vida, i així me’n guanyaria l’amor. Després em va dir, tan bé com va saber, com havien estat bons envers els disset blancs, o homes barbats, com ell els deia, que havien abordat allí darrera el naufragi.

Des d’aquest temps, ho confesso, vaig tenir el propòsit d’arriscar-me a passar la mar, i veure si m’era possible d’unir-me a aquells homes barbats que, ben segur, eren espanyols o portuguesos, no dubtant que, si reeixís, un cop fos al continent, i amb bella companyia, podria escapar-me d’aquells indrets, millor que no pas trobant-me en una illa a quaranta milles de la costa, sol i vern. Així és que, al cap d’alguns dies, vaig sospesar de bell nou Divendres, i vaig dir-li que li daria una canoa per a tornar a la seva nació, i vaig portar-lo a la meva fragata que era arrecerada a l’altre costat de l’illa i, havent-la desaiguada —perquè jo sempre la mantenia sota l’aigua—, la vaig fer surar, la hi vaig mostrar i vam entrar-hi tots dos.

Vaig trobar que era un minyó habilíssim per a la maniobra, i que la feia lliscar gairebé tan ràpida i segura com jo mateix. De manera que, essent ell dins, li vaig dir: —Bé, Divendres, que hi anirem ara a la vostra nació? —Ell va fer un posat tot somort, aleshores, que sembla que era perquè aquella llanxa li semblava massa petita per a anar tan enfora. Vaig dir-li que en tenia una de més grossa. Així, doncs, l’endemà vaig anar a l’indret on era la primera canoa que jo havia fet, però que no vaig poder moure. Ell digué que era grossa a bastament. Però com que no n’havia curat poc ni gaire, i havia jagut allí vint-i-dos o vint-i-tres anys, el sol l’havia fendida i estavellada de manera que era com a feta malbé. Divendres em digué que una canoa com aquella aniria molt bé, i traginaria «molt a bastament menges, beguda i pa»: aquest era son estil de llenguatge.

Tot plegat, jo estava per aquell temps tan decidit en mon propòsit d’anar-me’n amb ell al continent, que li vaig dir que en faríem una de tan grossa com aquella, i ell podria anar-hi, a la seva terra. Ell no respongué cap paraula, però semblà tot greu i entristit. Vaig preguntar-li què li passava. Ell em preguntà també: —Per què vós tan irat amb Divendres?, què he fet jo? —No irat! no irat! —digué ell, repetint les paraules diverses vegades— per què fer anar Divendres a la seva nació? —Ves —vaig dir jo—, Divendres, no havíeu dit que desitjaríeu d’ésser-hi? —Sí, sí —féu ell—, desitjaria tots dos ésser allí: no desitjar Divendres allà, Senyor ací. —En una paraula, que no volia anar-se’n sense mi. —Jo anar allí, Divendres! —vaig fer— què hi faria allí? —Ell em replicà tot amatent: —Vós fer molt de bé —va dir—; vós ensenyar salvatges ésser homes bons, sobris, manyacs: vós ensenyar, ells conèixer Déu, pregar i viure vida nova. —Ah, Divendres —vaig dir-li— no sabeu el que us dieu; jo també no sóc sinó un home ignorant. —Sí, sí —féu ell—, vós ensenyat a mi el bé, vós ensenyar a ells el bé. —No, no, Divendres —vaig respondre-li—; anireu sense mi; deixeu-me viure aquí sol i vern, com havia fet abans. —De bell nou va fer un posat tot confós en sentir aquelles paraules i, corrent cap a una de les destrals que solia portar, la prengué cuitosament, vingué cap a mi i me la va dar. —Què n’he de fer, d’això? —vaig dir-li—. Occir Divendres —digué—. I per què us he d’occir? —vaig dir-li. Ell, tot amatent, saltà—: Per què voleu, Divendres, anar lluny? Occir Divendres; no féu anar Divendres lluny. —I ho digué tan greument, que li vaig veure les llàgrimes als ulls. En un mot, vaig descobrir tan planament la seva gran amor per mi, i la seva ferma resolució, que vaig dir-li aleshores, i, en acabat, espesses vegades, que mai més no l’enviaria lluny de mi i que res no el destriaria de mi; igualment vaig veure que tot el fonament del seu desig d’anar a son país era en la seva amor abrandada, d’aquell poble i les seves esperances que jo els seria benfaent, cosa que, mancat de concepte de mi mateix, no tenia el més petit pensament o intenció o desig d’escometre. Però encara sentia un fort decantament a provar de fugir, com he dit abans, basat en la suposició replegada en la conversa, és a dir, que allí hi havia disset homes barbats; per tant, sense cap més adiament, vaig posar-me a la tasca amb Divendres en cerca d’un arbre gran, escaient per a aterrar i fer-li una gran piragua o canoa per a emprendre el viatge. Hi havia prou arbres a l’illa per a bastir un petit estol, no pas de piragües i canoes, sinó de vaixells de bella grandària. Però la cosa principal que jo cercava era d’aconseguir-ne un tan prop de l’aigua que poguéssim aviar-lo un poc la piragua en fos feta evitant l’errada que jo havia comès a la primeria.

A l’últim, Divendres escollí un arbre, i en allò vaig conèixer que sabia molt millor que jo quina mena de llenya era la més apta: i no podria dir, fins al dia d’avui, com es diu l’arbre que vam aterrar, sinó que era molt semblant al que anomenem fustoc, o bé entre aquell i la fusta de Nicaragua, perquè hi tenia molta de retirança com a color i olor. Divendres volia buidar-lo pel foc, però jo li vaig mostrar com era millor d’obrar la canoa amb eines; i un cop li vaig haver mostrat com calia emprar-les, ho féu molt traçudament, i en un mes d’aspre maldar, aproximadament, vam acabar-la, i vam fer-la bellíssima, especialment quan amb les nostres destrals, que jo vaig ensenyar-li de manejar, tallàrem i obràrem l’exterior, segons la seva forma de llanxa. Després d’això, però, ens costà prop d’una quinzena d’arrossegar-la polzada per polzada damunt grans cilindres dins l’aigua. Però, dins que fou, hauria portat vint homes esbarjosament.

Un cop fou a l’aigua, per bé que era tan grossa, m’astorà de veure amb quina traça i amb quina lleugeresa mon servent Divendres la portava, la girava i l’empenyia amb el rem; així és que vaig preguntar-li si era a ell plaent i a tots dos possible d’arriscar-nos-hi a viatjar. Ell digué que sí, que s’hi arriscaria prou, per bé que fes gran ventada. Jo, però, tenia un altre propòsit, del qual ell no sabia una titlla, i era de fer un arbre i una vela i de dotar-la d’una àncora i un cable. Pel que feia a un arbre, era cosa fàcil d’aconseguir: així és que vaig escollir un cedre jove i tot dret, que vaig trobar a la vora: talment, a l’illa n’hi havia abundor. I vaig encomanar a Divendres que treballés a aterrar-lo, i li vaig dar instruccions de com havia de conformar-lo i ajustar-lo. Però pel que feia a la vela, me’n captindria jo sol, jo sabia de tenir a bastament veles velles, o, més ben dit, peces de veles velles, però com que feia vint-i-sis anys que les tenia i no havia estat gaire acurat a conservar-les, no imaginant que mai em vagaria de destinar-les a aquest ús, no dubtava que serien totes malmeses, i talment, el major nombre ho eren. Vaig trobar, però, dues peces que semblaven d’allò més bones, i amb aquestes em vaig posar a la tasca, i amb moltes de penes i treballs, i cosidures tedioses i matusseres, en bona fe, per manca d’agulles, vaig fer a l’últim una lletja cosa triangular, com la que a Anglaterra anomenen vela «d’espatlla de moltó», que va amb botafora a sota i botavara al cim, com generalment naveguen les llanxes majors dels nostres vaixells, i de la millor manera que jo sabria endegar, per ço com un d’igual en tenia a la xalupa, en la qual vaig fugir de la Berberia, com he relatat a la primera part de la meva història.

Vaig esmerçar uns dos mesos en aquesta darrera obra, això és, aparellant i ajustant el meu arbre i vela; perquè vaig deixar l’obra molt ben acabada, fent un petit estai i una vela o trinquet, d’ajut, per a un cas que poguéssim guanyar l’avantatge. I, sobretot, vaig posar un timó a la popa per al govern; i per bé que jo no fos sinó un mestre d’aixa ben matusser, com que sabia la utilitat i àdhuc necessitat de tal cosa, vaig aplicar-m’hi amb tant d’esforç, que al capdavall vaig dur-ho a compliment, per bé que, considerant les moltes infelices invencions a les quals vaig recórrer i que falliren, em penso que em costà gairebé tant de temps com fer la canoa.

Un cop tot això va ésser fet, em calia ensenyar al meu servent Divendres tot el que pertanyia a la navegació de la llanxa, perquè encara que ell sabés molt ben captenir-se d’una canoa al rem, res no sabia del pertanyent a la vela i al timó, i s’astorà qui-sap-lo en veure’m i dirigir i fer voltar la llanxa en mar, amb el timó, i en veure que la vela es movia i es marejava, segons canviés la direcció en la nostra ruta: en veure-ho, dic, romangué tot badoc i astorat. Però amb una mica de pràctica, vaig fer-li familiars totes aquelles coses, i esdevingué un expert mariner, llevat que, de l’agulla de navegar, n’hi vaig poder fer capir ben poca cosa. Altrament, com que el temps era molt poc embromat, i clares vegades o bé mai no hi havia boira en aquells indrets, ben poca era l’avinentesa per a l’ús de l’agulla de navegar, car hom veia sempre els estels de nits i la costa de dies, tret de les estacions plujoses, i en aquell temps ningú no tenia ganes de prendre la fresca, ni en terra ni en mar.

Havia entrat, aleshores, en l’any vint-i-set de la meva captivitat en aquell lloc; per bé que els tres darrers anys que havia tingut amb mi aquell companyó valdria més que romanguessin fora del compte, essent aleshores la meva estada ben d’altra mena que no abans. Vaig celebrar l’aniversari de la meva arribada aquí amb la mateixa gratitud envers Déu per les seves mercès, com abans havia fet. I si abans havia tingut tanta de causa de reconeixement, moltes més en tenia ara, amb aquells addicionals testimonis de la cura que de mi tenia la Providència, i les grans esperances meves d’ésser eficaçment i ràpidament alliberat; perquè hi havia en la meva pensa una invencible impressió que el meu alliberament era a tocar i que jo no romandria pas un altre any en aquell indret. Vaig continuar, però, els meus conreus cavant, plantant i circuint com era costumat; vaig collir i curar els meus raïms, i vaig fer tota cosa necessària, com sempre.

S’esdevingué mentrestant l’estació plujosa, durant la qual jo romania més a casa que en altre temps. Així, doncs, vaig allotjar el nostre nou vaixell tan segurament com vaig poder, amunt del rierol, on, com he dit al començament, desembarcava en mos rais venint del vaixell i, aturant-lo a la ribera, aprofitant el màxim nivell de la marea, vaig fer construir a mon servent Divendres una parada, gran tot just per a contenir-lo i profunda tot just per a dar-li un poc d’aigua per a flotar; i després, en el reflux, férem una forta resclosa a través de la seva boca, per a contenir l’aigua, i així no el banyaria la marea; i per a arrecerar-lo de la pluja vam ajustar una pila de branques, tan espessament, que la llanxa era coberta com una casa, i així esperàrem els mesos de novembre i desembre, en els quals jo em proposava de dar la meva aventura a compliment.

Quan l’estació favorable començà de venir, retornat el pensament del meu propòsit amb el temps gentil, cada dia em preparava per al viatge. I la primera cosa que vaig fer fou d’apartar una certa quantitat de queviures, que serien les provisions per al nostre viatge; i em proposava, al cap d’una setmana o bé una quinzena, d’obrir la parada i aviar la nostra llanxa. En algun afer d’aquests treballava un matí, quan vaig cridar Divendres, i li vaig encomanar que anés a les vores de la mar, a veure si hi havia cap tortuga: generalment en preníem una a la setmana, tant pels ous com per la carn. No feia gaire temps que Divendres se n’havia anat, quan tornà corrent i saltà damunt la meva muralla o clos exterior com si no sentís la terra sota les seves passes i, abans no hagués jo tingut temps de parlar-li, em cridà:

—Oh senyor! Oh senyor! Oh malaventura! Oh cosa dolenta!

—Què passa, Divendres? —vaig fer jo.

—Oh allà baix, allà —féu— una, dues, tres canoes! una, dues, tres! —Per la seva manera de parlar, vaig deduir que n’hi havia sis, però en acabat, preguntant, resultà que no n’hi havia sinó tres.

—Bé, Divendres —vaig dir—, no us espaordiu. —Vaig encoratjar-lo, doncs, tan bé com vaig saber. Però vaig veure que el pobre minyó era cruelíssimament regirat; perquè no pensava sinó que venien a cercar-lo i en farien peces i se’l menjarien, i el pobre minyó tremolava en tanta de manera que amb prou feines sabia què cosa fer-ne. Vaig reconfortar-lo com millor se m’acudí, i li vaig dir que en el mateix perill estava jo, i que tant em menjarien a mi com a ell.

—Però, Divendres —vaig dir—, hem de determinar-nos a combatre-hi. Podeu lluitar, Divendres?

—Jo disparar —féu ell—, però ells venir moltíssims.

—Això tant se val, —vaig replicar jo—, els nostres fusells espantaran els que no matarem. —Aleshores vaig preguntar-li si, resolent jo de defensar-lo, ell em defensaria a mi i estaria de la meva part, i faria allò que jo li manaria. Ell digué:

—Jo morir quan vós manareu de morir, senyor.

Jo, doncs, vaig anar a cercar una tirada de rom, i la hi vaig dar, perquè jo havia estat tan estalviador del meu rom que en tenia encara bella cosa. Quan l’hagué begut, li vaig fer prendre les dues escopetes, que sempre ens emportàvem, i carregar-les amb balins grossos, tan grossos com si fossin de pistoles petites. Després vaig prendre quatre fusells i els vaig carregar amb dos lingots i cinc bales petites cadascun, i les meves dues pistoles vaig carregar-les amb un parell de bales cadascuna. Vaig penjar-me al flanc, com era acostumat, la meva gran espasa nua i vaig dar a Divendres la seva destral.

Endegat així, vaig prendre l’ullera i vaig pujar al costat de la muntanya a veure què cosa podria descobrir. I tot seguit vaig veure, amb l’ullera, que hi havia vint-i-un salvatges, tres presoners i tres canoes, i que tot llur afer semblava ésser el banquet triomfant amb aquells tres cossos humans; talment, bàrbara festa, però no pas cosa diversa del que jo tenia observat que els era habitual.

Vaig reparar, també, que havien desembarcat no pas allà on ho feren quan Divendres es va escapar, sinó més a prop del meu rierol, on la costa era baixa i un bosc espès davallava gairebé ran de mar. Això, amb avorriment de l’afer inhumà que portava allí aquells malanats, m’omplí de tanta d’indignació, que vaig davallar en cerca de Divendres i li vaig dir que estava determinat d’anar envers ells i de matar-los a tots, i vaig preguntar-li si em faria costat. Ell ara havia dominat el seu esfereïment, i, un poc refet l’esperit amb la beguda que li havia dat, es mostrà tot joiós i em digué, com abans, que «ell morir quan jo manar-li de morir».

En aquest accés de fúria, vaig prendre i repartir entre nosaltres les armes que, com ja he dit, havia carregat. Vaig donar a Divendres una pistola a portar en el cinyell i tres armes llargues damunt la seva espatlla, i jo vaig prendre les altres tres i una pistola, i amb aquest equipament eixírem a fora. Vaig ficar-me una ampolleta de rom a la butxaca i vaig donar a Divendres un sac amb més pólvora i bales. I com a ordres, li vaig manar de romandre ben a la vora meu, i no bellugar-se ni disparar, ni fer cap cosa fins que jo li ho comandaria, i en l’endemig, ho dir cap paraula. Amb aquest ordenament vaig fer un tomb a mà dreta, de prop d’una milla, per a entrar al bosc, evitant el rierol, de manera que pogués arribar-los a tret, sense ésser descobert, la qual cosa havia vist, amb l’ullera, que era prou fàcil.

Mentre feia aquesta caminada, ja, reprenent-me els meus pensaments d’abans, va començar d’apaivagar-se el meu determini. No vull pas dir que em fes gens de temença llur nombre, perquè essent ells miserables tots nus i sense armes, és segur que jo els era superior, baldament hagués estat tot sol, però em vingué a la pensa quina missió, quin motiu, i molt menys quina necessitat tenia d’amarar de sang les meves mans, d’atacar una gent que no m’havia fet ni volgut cap mal, que envers mi eren innocents, i els costums bàrbars dels quals constituïen llur pròpia dissort, senyal com eren, talment, d’haver-los Déu abandonats, amb les altres nacions d’aquella part de món, a llur estupidesa i a aquelles vies inhumanes, però que no recaptaven que jo em prengués pel meu compte d’ésser jutge de llurs accions, i molt menys un executor de la justícia d’Ell; que quan Ell ho creuria escaient, es prendria la causa en les seves mans i amb nacional venjança els castigaria com a poble per llurs malvestats nacionals; però que, mentrestant, allò no era afer meu, ni poc ni gaire; que era veritat que Divendres podria justificar-ho perquè era un enemic declarat, i en estat de guerra, amb aquella mateixa gent, i li era lícit d’atacar-los, però jo no podia pas dir el mateix per la meva part. Aquestes coses, tan caldament s’estampaven en mos pensaments, mentre jo feia camí, que vaig decidir de no fer altre que atansar-m’hi per tal d’observar llur bàrbara festa, i obrar com Déu assenyalés, però que si alguna cosa no s’oferís que fos més recaptador de mi del que ja sabia, els deixaria en pau.

Amb aquesta resolució vaig entrar al bosc, i amb tota la possible marcialitat i silenci; Divendres em seguia de prop. Vaig caminar fins arribar a les fites del bosc, de la banda que era més pròxima a ells; entre ells i jo no hi havia sinó aquell extrem arbrat. Aleshores vaig cridar blanament a Divendres, i allí, mostrant-li un gran arbre, que era a l’últim caire del bosc, vaig manar-li que anés fins allí i vingués a dir-me si havia pogut veure planament què cosa feien. Ho féu i tornà tot seguit i em digué que d’allí estant hom podia veure’ls beníssim; que eren tots al voltant del foc, menjant la carn d’un de llurs presoners, i que n’hi havia un altre de lligat damunt l’arena, una mica enllà, per a occir-lo després, la qual cosa m’arborà l’ànima. Em digué que no era pas de llur nació, sinó un dels homes barbuts dels quals ell em parlava, que comparegueren a son país dins la llanxa. M’omplí d’horror només de sentir anomenar aquell home blanc barbut, i anant cap a l’arbre vaig veure planament amb la ullera un blanc que jeia damunt l’arena, mans i peus lligats amb gladioles, o unes coses com a joncs, i que era europeu i anava vestit.

Hi havia un altre arbre, i un petit matollar més enfora, a unes cinquanta iardes, més a prop d’ells que no pas el lloc on era jo, i vaig veure que, fent una mica de tomb, podria arribar-hi d’amagat, i aleshores els tindria a tret: vaig contenir, doncs, la meva ira, per bé que, talment, estigués enfurit una cosa de no dir i, reculant unes vint passes, vaig anar darrera d’alguna brosta que cobria tota la via fins arribar a l’altre arbre, i aleshores vaig arribar a un indret una mica enlairat, que me’ls feia veure del tot, a la distància d’unes vuitanta iardes.

No tenia un moment a perdre, perquè dinou d’aquells execrables malanats seien en terra, tots compactes, i acabaven de trametre els altres dos a executar el pobre cristià, per a portar-lo tal vegada, peça per peça, a llur foc, i s’havien acalat a desfer-li els lligams dels peus. Vaig girar-me a Divendres.

—Ara, Divendres —vaig dir-li—, fareu com us comandaré. —Divendres va dir que ho faria.

—Escolteu, Divendres —vaig dir jo—, feu exactament allò que em veureu fer. —Divendres va dir que ho faria. Vaig deixar, doncs, un dels fusells i l’escopeta a terra i Divendres féu el mateix amb les dues armes iguals: i l’altre fusell vaig apuntar-lo als salvatges, manant-li de fer igual cosa. Després, demanant-li jo si estava a punt, va dir-me: —Sí. —Dispareu, doncs —vaig dir jo, i al mateix moment jo també vaig disparar.

Divendres havia ajustat la seva punteria força més hàbilment que no pas jo, tant, que al costat on disparà va occir-ne dos i ferir-ne tres més, i jo, per la meva part, vaig occir-ne un i ferir-ne dos. El cop, podeu estar-ne segurs, els va terriblement consternar; i tots aquells que no eren ferits pegaren un bot, però sense saber immediatament cap on córrer o cap on mirar perquè no entenien d’on els era vinguda llur destrucció. Divendres tenia encara els ulls clavats en mi, perquè, com jo li havia comandat, observava el que jo faria. Així, doncs, tot seguit que el primer tret fou aviat, vaig llençar l’arma i vaig agafar l’escopeta, i Divendres féu el mateix: em veié com jo m’armava i apuntava, i, ell, altra vegada féu així com jo.

—Esteu a punt, Divendres? —vaig dir-li.

—Sí —digué ell.

—Endavant, doncs —vaig dir jo—, en nom de Déu. —I tot d’una vaig disparar de bell nou entre els sorpresos malanats, i igual va fer Divendres. I com que les nostres armes eren carregades aleshores de bales de pistola, només dos en caigueren, però vam ferir-ne tants que el més gran nombre corria d’un cantó a l’altre amb udols i esgarips, com a gent que ha perdut el seny, tots sagnants i miserablement ferits, i tres més en caigueren ràpidament després, encara que no fossin morts del tot.

—Ara, Divendres —vaig dir jo, deixant les armes descarregades i agafant el fusell que encara era carregat—, seguiu-me. —I ell, amb molt d’ardiment, ho va fer. I em vaig precipitar fora del bosc i em vaig mostrar amb Divendres als meus talons. Tot seguit que vaig reparar que em veien, vaig cridar tan fort com vaig saber, i vaig dir a Divendres que fes el mateix, i corrent tan de pressa com podia —que tanmateix, no era pas molt, carregat d’armes com anava— vaig anar de dret cap a la pobra víctima, que estava, com he dit, jaient a la sorra o platja, entre el lloc on ells segueren i la mar… Els dos executors, que havien estat a punt de començar-hi la tasca, l’havien deixat, en la sorpresa del nostre foc primer, i havien fugit terriblement espaordits a la vora de la mar, i havien saltat dins una canoa, i tres més de la resta feien el mateix camí. Vaig girar-me a Divendres i vaig dir-li que tirés endavant i disparés contra ells. Ell va capir-me tot d’una i, corrent unes quaranta iardes per a ésser-los prop, els disparà, i jo vaig pensar que havia occit tota la colla, perquè els vaig veure caure tots amuntegadament dins el bot, però dos van tornar a alçar-se de pressa. Ell, però, n’havia mort dos, i ferit el terç, el qual jeia al fons del bot com si mort hagués estat.

Mentre el meu servent Divendres els disparava, vaig treure’m el meu ganivet i vaig tallar aquells joncs que lligaven la meva pobra víctima, i afluixant-li mans i peus vaig aixecar-lo i li vaig preguntar en llengua portuguesa: —Què sou? —Ell respongué en llatí: —Christianus, —però estava tan feble i tan desesmat que amb prou feines podia tenir-se o parlar; vaig treure’m l’ampolla de la butxaca, i la hi vaig dar, fent-li senyal de beure, com ell va complir, i vaig dar-li un tros de pa, que ell va menjar. Després vaig preguntar-li: —D’on sou nadiu? —I ell respongué—: Espanyol —i, essent una mica refet, em va dar entenent, amb tots els senyals que podia fer, que em restava obligadíssim pel seu alliberament. —Senyor —vaig dir-li, en tot l’espanyol que vaig poder conjuminar—, més tard enraonarem: ara ens cal lluitar. Si us resta una mica de força preneu aquesta pistola i aquest coltell i comenceu d’abatre’n—. Ell els prengué tot agraït i tot d’una que tingué les armes a les mans, com si li haguessin infós una nova virior, es precipità damunt sos assassins com una fúria i n’acoltellà dos en un instant. Perquè la veritat és que com que tot plegat fou una sorpresa per a ells, les pobres criatures eren tan astorades del renou de les nostres armes que havien caigut en terra només d’estupefacció i d’esglai, i no tenien pas més poder d’intentar de fugir, que n’havia tingut llur carn de resistir el nostre plom. I cosa semblant havia succeït als cinc de la canoa, al quals Divendres havia disparat, perquè si tres en caigueren del dany rebut, els altres dos caigueren de l’esglai.

Jo tenia encara la meva arma a la mà, sense disparar-la, volent tenir la càrrega amatent, perquè havia dat a l’espanyol el meu coltell i la meva pistola. Així és que vaig cridar Divendres i vaig manar-li que corregués a l’arbre d’on havíem disparat a la primeria, i portés allí les armes descarregades, la qual cosa va fer molt cuitosament; i aleshores, dant-li el meu fusell, vaig asseure’m a carregar-les totes, i vaig fer-los avinent que podrien venir quan els caldria. Mentre jo carregava aquelles armes, s’esdevingué una fera escomesa entre l’espanyol i un dels salvatges, que se li tirà al damunt amb una de llurs grans espases de fusta, la mateixa arma que hauria hagut d’occir-lo abans si jo no ho hagués impedit. L’espanyol, tan gosat i tan brau com podrà ésser imaginat, tot i feble, lluità amb l’indià una bella estona, i li havia fet dues grans ferides al cap, però el salvatge, minyó cepat i vigorós, abraonant-s’hi, el tirà a terra, debilitat com era, i li arrabassava el meu coltell de la mà, quan l’espanyol, per bé que sota l’altre, amollant assenyadament el coltell, es tragué del cinyell la pistola, i travessà el cos del salvatge, d’un tret, abans que jo, que corria a ajudar-lo, pogués ésser-li prop.

Divendres, essent ara lliure, empaità els malanats fugissers sense més arma a la mà que la destral, i amb ella va despatxar aquells tres que, com he dit abans, ferits a la primeria, havien caigut, i tota la resta que pogué atènyer. I venint l’espanyol a demanar-me una arma, li vaig dar una de les escopetes, amb la qual perseguí dos dels salvatges, i els ferí tots dos; però com que no podia córrer, tots dos se li escaparen cap al bosc, on els empaità Divendres i n’occí un. L’altre, tanmateix, fou massa lleuger per a ell, i, per bé que ferit, es tirà a mar i nedà amb totes les seves forces envers aquells dos romasos a la canoa. Aquests tres de la canoa amb un de ferit, que no vam saber si havia mort o no, foren tots els que, de vint-i-un, s’escaparen de les nostres mans. Heus aquí el compte de tots plegats:

3 morts del nostre primer foc, de l’arbre estant.

2 morts del segon foc.

2 morts per Divendres al bot.

2 morts pel mateix, dels que a la primeria havien estat ferits.

1 mort pel mateix en el bosc.

3 morts per l’espanyol.

4 morts caiguts ací i allà de llurs ferides o morts per Divendres en percaçar-los.

4 escapats en el bot, dels quals un era ferit, si no mort.

Total, 21.

Els que eren a la canoa maldaren fort per a eixir de l’abast dels fusells i, per bé que Divendres els aviés dos o tres dispars, no vaig veure que n’ensopegués cap. Prou hauria volgut Divendres que jo hagués pres una de llurs canoes i els hagués perseguits, i talment, m’inquietava molt aquella fugida tement que, portades les noves a llur gent, tornessin en acabat amb dues-centes o tres-centes canoes i, només que pel gran nombre, reeixissin a devorar-nos. Així és que vaig consentir de perseguir-los per mar, i corrent a una de llurs canoes, vaig saltar a dins, i vaig ordenar a Divendres que em seguís; però quan vaig ésser a la canoa, em sorprengué de trobar-hi un altre salvatge, vivent, lligat de peus i mans, com l’espanyol havia estat per a la seva fi, i gairebé mort de por, no sabent què cosa s’esdevenia perquè ni tan sols havia pogut mirar pel damunt del costat de la canoa, tan asprament era lligat de cap a peus; i feia tant de temps que ho era, que no li restava sinó un curt alè de vida.

Tot seguit vaig tallar les gladioles o joncs recargolats amb els quals l’havien lligat, i vaig voler ajudar-lo a aixecar-se, però no podia tenir-se dret ni parlar, sinó que gemegava llastimosament, creient, sembla, que només el deslligaven per a occir-lo.

Quan Divendres li fou a prop, vaig dir que li parlés, i li contés el seu alliberament, i traient-me la meva ampolla, vaig fer-n’hi dar una tirada al pobre malanat, la qual cosa, amb les noves d’ésser alliberat, el reviscolà, i es va asseure en el bot. Però quan Divendres se li acostà per a sentir-lo parlar, i el mirà a la cara, qualsevol s’hauria commogut fins a les llàgrimes de veure com Divendres el besava, l’abraçava, l’agafava, plorava, reia, cridava, saltava, ballava, després tornava a plorar, cargolava les mans, es colpia la cara i el cap, i en acabat saltava i feia gambades com una criatura que hagués perdut el seny. Va passar una bella estona abans que jo pogués aconseguir que em parlés, o em digués què passava, però en recobrar-se una mica em digué que aquell era el seu pare!

No m’és fàcil d’expressar com em va commoure de veure quin èxtasi i filial afecció s’havien ensenyorit d’aquell pobre salvatge a la vista del seu pare, de trobar-lo alliberat de la mort; ni, talment, no puc descriure les extravagàncies del seu afecte en acabat, perquè entrà i eixí del bot qui sap les vegades. Quan hi entrava, s’asseia al costat del seu pare, obria els braços, i li tenia la testa ran del pit per espai de mitja hora, per a nodrir-lo; després li agafava els braços i les garretes, que eren testos i entumits dels lligalls, i els fregava amb les seves mans, i jo, veient de què es tractava, vaig dar-li un poc de rom de la meva ampolla per a fregar-los-hi, la qual cosa els féu molt de bé.

Aqueix esdeveniment posà fi a la nostra persecució de la canoa on eren els altres salvatges, els quals eren ja gairebé fora d’albir. I fou una sort per a nosaltres que ens n’estiguéssim, perquè començà un vent tan impetuós unes dues hores després, i abans que ells poguessin haver arribat a la quarta part de llur camí, i continuà amb tanta de fúria el vent tota la nit, i nord-oest que era, que poc vaig poder creure que llur canoa arribés a resistir-lo o que mai abordessin a llur costa.

Però tornant a Divendres, tan atrafegat estava amb el seu pare, que ni vaig tenir cor d’arrencar-lo d’allí per algun temps. Una vegada em semblà que podia deixar-lo una mica; aleshores sí que vaig cridar-lo, i ell vingué saltant i rient i satisfet ultra mesura. Vaig preguntar-li si havia dat al seu pare gens de pa. Ell mogué el cap i digué: —No, jo, gos lleig, menjat tot. —Jo, vaig dar-li una coca, d’una bosseta que portava expressament, i també li vaig oferir una tirada de rom per a ell, però no volgué tastar-lo, sinó que el dugué al seu pare. Tenia també a la meva bosseta dos o tres raïms, i vaig dar-li’n, per al seu pare, un manat. Tot seguit que va haver donat aquells raïms, el vaig veure eixir del bot i engegar a córrer com si hagués estat fetillat, i corria amb tant de delit —perquè era el minyó de peu més lleuger que mai no hagi vist—, que el vaig perdre d’albir en un instant, com si diguéssim; i per bé que el cridés, al darrera seu, res no hi valgué, sinó que corria i més corria; i al cap d’un quart el vaig veure que tornava, encara que no pas tan de pressa com se n’havia anat, i en acostar-se més, vaig veure que les seves passes eren més lentes perquè duia quelcom a la mà.

En arribar on jo era, vaig veure que havia anat a casa en cerca d’una gerra o pot de terrissa per a portar aigua al seu pare, i que havia dut dues coques o pans més. El pa va dar-me’l a mi, però l’aigua la traginà cap al seu pare. Com que jo, però, tenia també molta de set, vaig xarrupar-ne també una mica. Aquella aigua reviscolà el seu pare, molt més que no el rom que jo li havia dat, perquè es moria de set.

Quan el seu pare hagué begut, vaig cridar-lo per a saber si encara hi havia aigua. Em va dir que sí, i jo li vaig encarregar que la portés al pobre espanyol, que en tenia tanta de fretura com el seu pare, i vaig trametre també una de les coques, que Divendres havia portat, a l’espanyol, el qual era, talment, tot dèbil, i es reposava en un verd indret, a l’ombra d’un arbre: també les seves extremitats eren d’allò més testes i inflades pels aspres lligalls que les havien fermades. Quan vaig veure que en atansar-se-li Divendres amb l’aigua, seia i bevia i prenia el pa i començava de menjar, vaig anar envers ell i vaig dar-li un manat de raïms. Ell aixecà els ulls envers la meva cara amb tots els senyals de gratitud i d’obligació que puguin mostrar-se en cap posat, però era tan feble, baldament hagués tingut tant de delit en la lluita, que no podia tenir-se dret. Provà de fer-ho dues o tres vegades, però tanmateix no podia, tan inflades estaven les seves garretes i tant de mal li feien; així és que li vaig dir que reposés encara i vaig fer que Divendres li fregués les garretes i les hi banyés de rom així com havia fet amb el seu pare.

Vaig veure que la pobra i afectuosa criatura, tot el temps que fou allí, girava el cap per a veure si el seu pare era en el mateix lloc i positura que ell l’havia deixat assegut, i a l’últim s’adonà que havia esdevingut invisible. Aleshores pegà un bot i sense dir cap paraula, hi volà amb aquella rapidesa seva, que hom amb prou feines podia veure si, en la correguda, els seus peus tocaven a terra. Però en arribar-hi només trobà que el seu pare s’havia ajagut per a descans de sos membres, així és que Divendres, minyó fort i vigorós, es carregà l’espanyol a l’esquena i se l’emportà al bot i el deixà dolçament damunt el costat o borda de la canoa, amb els peus dins d’ella, i després, tornant-lo a alçar, el posà ben bé dins, i el deixà al costat del seu pare, i eixint tot seguit altra vegada, avià la canoa, i aleshores remà al llarg de la costa fent-la anar més llesta que no pogués jo caminar, per bé que el vent fos d’una bella embranzida. Així els portà tots dos al nostre rierol, i, deixant-lo al bot, corregué a cercar l’altra canoa. En passar davant meu vaig parlar-li i li vaig preguntar on anava. Ell em digué: —Vaig a cercar altre bot. —I s’allunyà com el vent, car, ben segur, mai home ni cavall no corregué com ell, i va tenir l’altra canoa al rierol gairebé tantost vaig arribar-hi jo per terra. Aleshores em féu passar a l’altra ribera i després anà a ajudar els nostres hostes novells a eixir del bot com féu, però cap d’ells no podia caminar, així és que el pobre Divendres no sabia què cosa fer.

Vaig començar a rumiar com ho remeiaria i, cridant Divendres, vaig dir-li que els fes seure a la ribera i que vingués on era jo, i aviat vaig haver fet una mena de baiard on ajeure’ls, i Divendres i jo plegats els hi transportàrem. Però en arribar al defora del nostre mur o fortificació, la dificultat fou pitjor que no abans, perquè era impossible de passar-los pel cim, i jo estava decidit de no fer cap bretxa. De bell nou vaig posar-me, doncs, a treballar; i Divendres i jo, en unes dues hores, vam fer un tendal bellíssim, cobert de peces de vela, i per damunt amb tanys d’arbres, al defora del nostre clos exterior, i entre ell i el boscatge que jo havia plantat; i allí vam fer-los dos llits amb aquelles coses que jo tenia, com eren bella palla d’arròs i mantes al damunt per a jeure-hi i d’altres per a cobrir-los.

Ara la meva illa era poblada i jo em creia ric a bastament en súbdits; i tot sovint alegrement pensava quin tirat de rei que jo tenia. Primerament, em pertanyia tot el país, de manera que tenia un indiscutible dret de domini. Segonament, el meu poble era perfectament sotmès. Jo era senyor i legislador absolut, tots em devien llurs vides i haurien estat amatents a retre-les per mi, si n’hi hagués hagut ocasió. Una altra cosa notable era que no tenia sinó tres súbdits i cadascun era d’una religió diferent. El meu servent Divendres era protestant, el seu pare era pagà i caníbal i l’espanyol era catòlic. Jo, però, vaig atorgar llibertat de consciència en tots els meus dominis. Però tot això és dit de passada.

Tot seguit que vaig tenir en lloc segur mos dos febles presoners rescatats, i els vaig haver dat aixopluc i un lloc de repòs, vaig començar de pensar a ajustar-los algun nodriment; i primer de tot vaig comandar a Divendres que prengués una cabra anyal, entre cabrit i cabra, del meu ramat particular, per matar-la; i jo vaig tallar-ne un quarter i el vaig trinxar a bocinets, i el vaig fer bullir i estofar per Divendres, i els vaig fer un plat boníssim, us ho asseguro, de carn i brou, havent posat també en el brou una mica d’ordi i arròs, i com que cuinava al res, perquè no hi feia mai foc, a dins el meu clos interior, vaig portar-ho tot al nou tendal, i havent-los-hi parat una taula vaig seure i vaig dinar així mateix amb ells, alegrant-los tan bé com vaig poder i dant-los coratge. Divendres era el meu torsimany, especialment pel que feia al seu pare, i tanmateix, pel que feia a l’espanyol també, perquè l’espanyol parlava la llengua dels salvatges bellament. Quan vam haver dinat, o més ben dit sopat, vaig ordenar a Divendres que prengués una de les canoes i anés a cercar els nostres fusells i altres armes de foc que, per mancança de temps, havíem deixat al camp de batalla, i a l’endemà vaig comandar-li que anés a enterrar els cadàvers dels salvatges que rebien el sol de ple, i serien ja ofenedors. També vaig ordenar-li de colgar les hòrrides despulles del bàrbar festí, car no comportava la idea de fer-ho jo mateix, és més, no hauria suportat de veure-ho si hagués anat per aquells indrets. Totes les quals coses ell complí puntualment, esborrant el més petit indici que mai hi hagués hagut salvatges; de manera que quan vaig tornar-hi, amb prou feines hauria pogut encertar el lloc si no hagués estat pel caire del bosc que hi apuntava.

Vaig començar aleshores d’entrar en una petita conversa amb els meus dos súbdits novells; i, primerament, vaig fer que Divendres demanés al seu pare què en pensava, de la fugida dels salvatges en aquella canoa, i si n’havíem de témer un retorn, en nombre massa gran perquè hi féssim resistència. La seva opinió immediata fou que els salvatges de la canoa en cap manera no podrien sobreviure a la tempesta desfermada el vespre de llur partida, sinó que necessàriament es negarien o serien arrossegats cap al sud a aquelles altres costes, on era tan infal·lible que serien devorats com que es negarien en cas de naufragi. Però quant a què farien si arribaven sense dany a la costa, digué que no ho sabia, però que era de parer que els havia tan mortalment espaordits la manera d’ésser escomesos, el renou i el foc, que creia que dirien a llur poble que els altres havien estat occits pel llampec i el tro, no pas per una mà d’home, i que els dos que ens havíem mostrat, és a dir, Divendres i jo, érem dos esperits celestials o fúries, davallats a destruir-los i no pas homes armats. Això, digué, ho sabia, perquè havia sentit com s’hi cridaven els uns als altres en llur llenguatge, perquè els era impossible de concebre que un home pogués disparar flames i parlar amb un terrabastall de tro i occir de lluny estant sense aixecar la mà, com suara havia esdevingut. I aqueix vell salvatge ho encertava, perquè, com vaig saber per altra gent, els salvatges no intentaren més de fer retorn a l’illa. Els esglaiaven en tanta de manera les relacions d’aquells quatre homes (ja que sembla que pogueren fer-se’n escàpols de la mar) que creien que qualsevol que aniria a aquella illa encantada els déus el destruirien amb el foc.

Això però, jo no ho sabia pas, aleshores i, per tant, raig romandre en contínues aprensions per una bella estona, i vaig mantenir encara la meva vigilància amb tota la meva host, perquè com que ja érem quatre, ens hauríem atrevit a batre’n un centenar, al camp obert, en qualsevol temps.

Poc temps després, tanmateix, no apareixent més canoes, s’esvaí la temença de llur retorn, i vaig començar de prendre en consideració els meus antics pensaments d’un viatge al continent, assegurant-me també el pare de Divendres que jo podia refiar-me del bell tracte de la seva nació, pel seu compte, si jo hi anava.

Però els meus pensaments romangueren un poc en suspensió quan vaig haver tingut una seriosa conversa amb l’espanyol, i quan vaig saber que hi havia setze connacionals seus i portuguesos, a més d’ell, que, havent naufragat i pogut salvar-se en aquella banda, vivien allí en pau, certament, amb els salvatges, però amb grans angúnies per allò que els calia i fins i tot per viure. Vaig preguntar-li totes les particularitats de llur viatge, i resultà que pertangueren a un vaixell espanyol que anava del Río de la Plata a l’Havana, amb l’ordre de deixar-hi llur carregament, que era sobretot d’argent i de pells, i de retornar amb aquells productes europeus que els escauria de trobar-hi; que tingueren cinc mariners portuguesos a bord, que recolliren d’un altre naufragi; que cinc de llurs homes es negaren a perdre’s el vaixell, i que els supervivents s’escaparen a través d’atzars i de perills infinits i havien arribat gairebé morts de fam a la costa caníbal, on temien d’ésser devorats el moment més impensat.

Em digué que se n’havien emportat algunes armes, però que eren perfectament inútils, perquè no tenien pólvora ni bales, havent fet malbé la mullena de la mar tota llur pólvora, si no era una mica, que empraren tot seguit de llur desembarcament per a proveir-se d’algun aliment.

Vaig preguntar-li quin creia que seria llur esdevenidor en aquell indret, i si no havien format cap projecte de fugida. Em digué que havien tingut moltes d’enraonies al volt d’això, però que, no tenint vaixell ni eines per a construir-ne, llurs consells acabaven sempre en llàgrimes i desesperança.

Vaig dir-li com creia que rebrien una proposta meva tendint a una fugida, i si, essent tots ells aquí, no seria cosa faedora. Vaig dir-li francament que jo temia sobretot llur traïdoria i que em vingués mal tracte d’ells si posava la meva vida en llurs mans, perquè l’agraïment no era pas virtut inherent a la naturalesa de l’home, ni els homes eren tan avesats a ajustar llurs tractes a les obligacions rebudes com als avantatges que esperaven. Vaig dir-li que seria ben agre que jo fos l’instrument de llur salvació i que ells després em fessin llur presoner a la Nova Espanya, on era segur que d’un anglès se n’havia de fer una víctima, fos qualsevol la necessitat o accident que li hagués portat. Vaig afegir que jo, altrament, era persuadit que, si tots fossin aquí, podríem, amb tanta de gent, bastir una barca prou gran perquè se’ns emportés a tots, o bé al Brasil, tirant al sud, o bé, tirant al nord, a les illes o a la costa espanyola; però que si en retorn ells, havent jo posat armes en llurs mans, m’havien de menar amb violència davant llur gent, amb massa de greuge, pagarien la meva bondat envers ells, i empitjorarien encara el meu estat.

Ell respongué amb molta de candor i d’ingenuïtat que llur condició era tan llastimosa, i ells n’eren tan colpits, que ell creia que detestarien la idea de malmenar qualsevol home que contribuís a llur salvació; i que si em plaïa, ell aniria a trobar-los acompanyat del vell i els en parlaria, i tornaria i em duria llur resposta; que els posaria per condició el jurament solemne que serien del tot sota el meu guiatge com a llur cabdill i capità, i que jurarien pels Sants Sagraments i l’Evangeli d’ésser-me fidels i anar a aquella terra cristiana a la qual jo accediria, i no a cap altra, i d’ésser governats totalment i absolutament per les meves ordres, fins que desembarcaríem feliçment en aquell país del meu grat; i que en portaria un contracte, firmat d’ells, a tal fi.

Després em digué que començaria per jurar ell que mai no es departiria de mi per tant de temps com viuria, sense la meva llicència, i que es posaria al meu costat, fins a la darrera gota de la seva sang, si s’esdevingués la menor deslleialtat entre els seus compatriotes.

Em digué que tots ells eren molt cortesos, gent honrada, i que es trobaven en la més gran misèria imaginable, sense armes ni robes ni queviures, del tot a la mercè i discreció dels salvatges, fora de tota esperança de mai retornar a llur país, i que estava segur, si jo m’emprenia de socórrer-los, que viurien i moririen per mi.

Davant aquestes seguretats, vaig decidir-me de socórrer-los si era possible, i trametre’ls el vell salvatge i l’espanyol per a fer tractes; però quan vam tenir totes les coses a punt per al viatge, el mateix espanyol avançà una objecció, que d’una banda era tan prudent i de l’altra tan sincera, que no vaig poder sinó romandre’n ben satisfet, i ajornar, pel seu consell, la salvació de sos companys, almenys per mig any. El cas era aqueix:

Ell, ara, ja havia estat amb nosaltres prop d’un mes, i durant aqueix temps jo li havia deixat veure de quina manera, amb l’ajut de la Providència, jo m’havia enginyat per al meu manteniment, i veié prou bé quina reserva d’ordi i d’arròs tenia desada, la qual, tot i més que suficient per a mi, no ho era pas, almenys sense cura estalviadora, per a la meva família, ara que érem quatre persones. Però molt menys suficient seria si sos compatriotes que eren, segons ell deia, catorze, venien aquí. I menys encara en fóra per a proveir el nostre vaixell, si en bastíem un, per a un viatge cap a les colònies cristianes d’Amèrica. Així és que ell em digué que li semblava més aconsellable que jo els deixés, a ell i als altres dos, cavar i conrear més trossos de terra, tants com jo pogués destinar grana a sembrar-ne, i que esperéssim una altra collita, perquè poguéssim tenir proveïment de blat per als seus paisans quan vindrien, car la fretura els fóra una temptació inconvenient, o bé no es creurien alliberats, sinó canviats d’una dificultat a una altra. —Ja sabeu —digué—, que els fills d’Israel, per bé que s’alegressin a la primeria que hom els hagués tret en llibertat de l’Egipte, es rebel·laren contra Déu mateix que els alliberava quan arribaren a necessitar el pa en el desert.

La seva precaució era tan enraonada i el seu consell tan bo, que no vaig poder sinó complaure’m en gran manera de la seva proposta, tant com era satisfet de la seva fidelitat. Així, doncs, ens posàrem a cavar tots quatre, tan bé com ens ho permetien les eines de fusta que teníem, i al cap d’un mes, a les acaballes del qual, era temps de sembra, vam haver artigat i ajustat tanta de terra com en calia per a sembrar onze mitges quarteres d’ordi i setze guerres d’arròs, que era, talment, tota la llavor que hi podíem destinar, i àdhuc no ens reservàrem prou ordi per al nostre manteniment els sis mesos que ens caldria esperar la nostra collita, és a dir, d’ençà que destriàrem la grana per a sement, ja que el gra no triga pas sis mesos a llevar en aquell país.

Tenint ara prou companyia, i essent prou nombre per a bandejar tota por dels salvatges si haguessin vingut, a menys que llur nombre no hagués estat molt gran, rodàvem lliurement per tota l’illa sempre que n’hi havia ocasió; i com que la nostra fugida o salvació no se’ns apartava del pensament, era impossible, almenys per a mi, de distreure’m dels seus mitjans. Amb aquest propòsit vaig assenyalar diversos arbres que em semblaren escaients per a la tasca i vaig fer que Divendres i son pare els abatessin, i després vaig encarregar a l’espanyol, a qui vaig comunicar els meus plans, que en vigilés i en dirigís el treball. Vaig mostrar-li amb quines infatigables penes havia tallat un gran arbre en taulons, i els vaig fer la mateixa cosa, fins que ajustaren una dotzena de grans taulons de bella alzina, de prop de dos peus d’amplada per trenta-cinc de llargada i de dues a quatre polzades de gruix. Quin esforç prodigiós no calgué esmerçar-hi! qualsevol s’ho pot imaginar.

Ensems vaig enginyar-me per a augmentar la meva petita ramada de cabres manyagues tant com vaig saber, i per això feia l’un dia a Divendres i l’espanyol, i jo i Divendres eixíem l’endemà, servant un torn, i així vam aconseguir una vintena de cabridets a criar amb la resta, perquè onsevulla que matéssim la cabra, salvàvem els cabrits, i els afegíem a la ramada. Però, sobretot, venint l’estació de curar els raïms, vaig fer-ne estendre una tan prodigiosa quantitat al sol, que crec que si haguéssim estat a Alacant, on hom prepara les panses, n’hauríem omplert seixanta o vuitanta barrils. I aquestes panses, amb el pa, eren una bella part de la nostra alimentació, i prou bona menja que són, us asseguro, de bell nodriment.

Vingué la collita, i els nostres camps feien goig. No fou pas la collita més abundosa que jo hagi vist a l’illa, però, tanmateix, bastava per a respondre al nostre fi, perquè d’onze quarteres d’ordi en traguérem prou reserva per al nostre manteniment fins a la pròxima collita i, baldament tots setze espanyols haguessin estat llestos per al viatge, hauríem proveït abundosíssimament el nostre vaixell, a qualsevol indret del món, vull dir d’Amèrica, que ens hagués hagut de portar.

Quan haguérem, doncs, desat i arrecerat el nostre proveïment de gra, ens posàrem a fer més obra de cistelleria, això és, grans coves en els quals el posàvem, i l’espanyol en això hi era molt llest i manyós i tot sovint em feia retrets perquè jo no emprava per a defenses aqueixa llei de treball, però jo no en veia pas la necessitat.

I ara, tenint tots els queviures que calien per a tots els hostes que esperava, vaig dar llicència a l’espanyol que anés al continent a veure què cosa feia amb els que hi havia deixat al seu darrera. Vaig dar-li instruccions inflexibles per escrit de no portar ningú que no jurés primerament, en presència seva i del vell salvatge, que en cap manera no perjudicaria, escometria o combatria la persona que trobés a l’illa, la qual era tan bona que els feia anar a cercar per a llur salvació, sinó que li farien costat i el defensarien contra tot atac de la mena susdita, i a tot arreu on anirien foren completament sotmesos i subjectes a sos comandaments; i això calia escriure, i signar-ho tots ells. Com ho complirien, sabent jo que no tenien ploma ni tinter, és una pregunta que mai no ens vam fer.

Sota aquestes instruccions, l’espanyol i el vell salvatge, pare de Divendres, partiren en una de les canoes en les quals hom podria dir que vingueren, o millor que foren portats, en arribar com a presoners per a ésser devorats dels salvatges.

Vaig dar-los a cadascú un fusell, i unes vuit càrregues de pólvora i bala, advertint-los que en fossin ben estalviadors, i no ho empressin sinó en avinentesa urgent.

Aquella tasca fou alegre i eren les primeres mesures que jo posava en joc per a la meva salvació, vint-i-set anys i alguns dies a aquella part. Vaig dar-los proveïment de pa i de panses que els bastaria a ells per a molts dies i bastaria a tots els espanyols per uns vuit dies; i, desitjant-los un bon viatge, els vaig veure partir convenint amb ells un senyal que ells farien voleiar a llur retorn, pel qual jo els coneixeria aleshores, de lluny estant, abans no arribarien a la platja.

Es feren mar endins amb una bella brisa el dia que la lluna feia el ple, en el mes d’octubre, segons el meu compte. Però pel que fa al compte exacte dels dies, un cop el vaig haver perdut, mai més no el poguí refer, ni havia servat tan puntualment el nombre dels anys que pogués estar segur del meu encert, baldament resultés més endavant, en examinar el meu càlcul, que ho havia ensopegat.

No feia pas menys de vuit dies que els havia esperats quan intervingué un accident tan estrany i imprevist, que tal vegada la història no en recordi un d’igual. Dormia com un soc a la meva barraca, un matí, quan Divendres vingué allà on era cridant: —Senyor, senyor, són vinguts, són vinguts!

Vaig pegar un bot, i, sense esment del perill, vaig eixir, tantost tirada la roba al damunt, a través del meu boscatge (que, de passada, s’era ja convertit en un bosc espessíssim); desatent, dic, al perill, anava sense armes, com no tenia pas costum de fer; però vaig restar tot sorprès quan, girant els ulls a mar, vaig veure tot seguit una llanxa, cap a una llegua i mitja de distància que encarava la proa a la costa, amb una vela d’«espatlla de moltó», com en diuen, bufant un vent molt fort que els acostava; també vaig observar tot seguit que no venien pas d’aquell indret on era el continent, sinó de l’extrem meridional de l’illa. Vaig dir aleshores a Divendres que entrés, i li vaig manar que no es mogués de prop perquè no era pas aquella la gent que esperàvem, i no podíem saber encara si eren amics o enemics.

Segonament, me’n vaig anar a cercar la meva ullera per a veure què cosa n’esbrinaria i, havent tret l’escala, vaig enfilar-me al cim del turó, com solia en ésser aprensiu d’alguna cosa, i dar més planament un cop d’ull sense exposar-me a l’esguard.

Amb prou feines havia petjat la testa del turó, quan mos ulls descobriren palesament un vaixell ancorat a unes dues llegües i mitja de distància de mi, al sud-sud-est, però no pas a més d’una llegua i mitja de la costa. Segons la meva observació, es mostrava, planament, ésser vaixell anglès, i la llanxa era també d’estil anglès.

No puc expressar la confusió en la qual em trobava, per bé que la joia de veure un vaixell i àdhuc un vaixell que tenia motius de creure tripulat pels meus paisans, i, per tant, amics, era cosa de no dir. Però encara m’assetjaven certs dubtes secrets —poc podria dir d’on venien— que em deien d’estar en guàrdia. En primer lloc se m’acudí de considerar quin afer podia portar un vaixell anglès en aquella part del món, per ço com no era ruta d’anada ni de retorn de cap indret del món amb el qual anglesos tinguessin tràfec; i em constava la mancança de tempestes que els haguessin tirat allí calamitosament; i si tanmateix eren anglesos, era probabilíssim que no fossin pas allí per a bon propòsit, i que valgués més que jo continués així com estava que no pas caure en mans de lladres i homeiers.

Ningú no menyspreï les secretes insinuacions i avisos de perill que de vegades li seran donats quan pensarà que no hi ha possibilitat que el perill sigui real. Que tals insinuacions i avisos ens siguin tramesos, em penso que pocs que hagin fet observació de les coses ho podran negar; que hi hagi certes manifestacions d’un món invisible i converses espirituals, no podem pas dubtar-ho, i si llur tirat sembla advertir-nos d’un perill, per què no hauríem de suposar que vénen d’algun amistós agent —si és suprem o bé inferior o subordinat no és pas del cas— i que hom ens el dóna per al nostre bé?

L’actual fet em confirma de la manera més plena en la justícia d’aqueix raonament, perquè, si no m’hagués fet caut aquella secreta admonició, vingués d’on vingués, jo hauria estat inevitablement destruït i en condició pitjor que no pas abans, com no trigareu pas a veure.

Poc era romàs molt de temps en aquella positura, quan vaig veure que el bot s’acostava més a la platja, com qui cerca una cala on arrecerar-se per al desembarcament. Com que no arribaren prou lluny, però, no veieren la caleta on jo havia fet abordar un temps els meus rais, sinó que vararen llur bot a la platja, cap a mitja milla de mi, la qual cosa fou per a mi una gran fortuna, perquè altrament haurien desembarcat, com si diguéssim, a la meva porta i aviat m’haurien, en la lluita, foragitat del meu castell i tal vegada saquejat de tot allò que tenia.

Quan foren a la platja em vaig convèncer completament que eren anglesos, almenys en la major part. Un o dos em vaig pensar que eren holandesos, però no ho resultaren pas. Tot plegat eren onze homes, tres dels quals eren desarmats i, pel que va semblar-me, lligats, i quan els primers quatre o cinc hagueren saltat a la platja, feren davallar aquells tres del bot com a presoners. Vaig poder destriar que l’un dels tres feia els gestos més apassionats de súplica, desconhort i desesperança, gairebé en una mena de follia: els altres dos vaig poder reparar que alçaven les mans de vegades i semblaven, tanmateix, colpits, però no pas en tant de grau com era el primer.

Va contorbar-me del tot aquella vista, i no capia quin podria ésser-ne el sentit. Divendres exclamà en anglès tan bé com pogué: —O senyor, vós veieu anglesos menjar presoners com salvatges homes fan. —Com s’entén? —vaig fer jo. —Divendres, vós us creieu que se’ls menjaran, doncs. —Sí —digué Divendres—, menjar-los ells. —No, no —vaig fer jo— em temo, Divendres, que els occiran, talment, però podeu estar segur que no se’ls menjaran pas.

En tota aquella estona no tenia pas idea del que efectivament passava, però tremolava de l’horror d’aquella vista, esperant a cada moment que hom occiria els tres presoners: i fins una vegada vaig veure un dels bergants com alava el braç amb un gran coltellàs o espasa per colpir un dels infeliços, i contínuament esperava de veure’l caure i hom diria que tota la sang del cos se’m glaçava a les venes.

Desitjava ara cordialment de tenir al meu costat l’espanyol i el salvatge que l’acompanyà, o bé de trobar alguna manera d’arribar d’amagat a tret d’on eren aquells, per a rescatar els tres homes, perquè no veia que aquella gent tingués armes de foc. Una altra idea, però, se’m va acudir.

En haver reparat com els tres homes eren tractats amb vilipendi pels mariners insolents, vaig observar que els mariners s’escampaven terra endins, com qui vol veure el país. Vaig observar que els altres tres homes també tenien llibertat d’anar on els plauria; però seien tots tres en terra, molt consirosos i amb el posat de gent sense esperança.

Això em féu venir a la memòria quan, per primer cop, vaig arribar a la costa, i vaig començar de mirar al meu volt: com vaig tenir-me per perdut, com vaig seguir amb folla mirada aquells topants, quines aprensions paoroses em van colpir, i com vaig estatjar-me a l’arbre tota la nit per temença que no em devoressin les bèsties salvatgines.

Així com jo, aquella nit, no tenia cap idea dels socors que havia de rebre pel providencial acostament del vaixell, menat per les tempestes i la marea, el qual, per tant de temps m’havia nodrit i sostingut, així aquells tres pobres homes desolats no tenien cap idea que els hagués d’escaure d’ésser alliberats i proveïts, i que jo els fos a la vora, i que efectivament i realment fossin en condició de seguretat, ensems que es creien perduts i en desesperada avinentesa.

Tan curt és l’abast de la nostra mirada en la terra, i tanta de raó tenim de refiar-nos alegrement del gran Creador del món, per ço com Ell no deixa tan absolutament destituïdes les seves criatures que en les pitjors circumstàncies no tinguin quelcom a agrair, i no estiguin, de vegades, més a la vora de llur salvació que no imaginen, i fins i tot conduïdes a llur salvació pels mitjans que semblaven ajustats per a destruir-les.

Havia estat justament al cim de la marea quan aquella gent havia desembarcat; i en part, enraonant amb els presoners que havien conduït, en part dant el tomb per a veure en quina mena de lloc eren, havien romàs allí, desesmadament, fins que la marea fou exhaurida i l’aigua refluí considerablement lluny, deixant la llanxa en terra eixuta.

Hi havien deixat dos homes a la llanxa, que, com vaig trobar en acabat, havent begut una mica massa d’aiguardent, s’havien adormit: un d’ells, però, desvetllant-se primer que no pas l’altre i trobant la llanxa massa ensorrada per a moure-la, féu un crit als altres, que rodaven pels voltants, i no trigaren pas, tots ells, a comparèixer vora la llanxa, però tots llurs esforços per menar-la a l’aigua no reeixiren pas, per ço com la llanxa era molt feixuga, i en aquell indret l’arena era tota banyada, i blana, gairebé com arena movedissa.

Aleshores ells, com a veritables mariners, que són potser la gent menys previsora de tota la humanitat, ho deixaren córrer, i se’n tornaren altra vegada a donar un tomb pel país, i vaig sentir-ne un que deia fort a l’altre, cridant-lo perquè deixés estar la llanxa: —Au, deixa-la tota sola, Jack, si pots: ja surarà a l’altra marea— la qual cosa em va dar plena seguretat en el principal escorcollament, que era de saber d’on serien nadius.

En tot aquest temps vaig estar-me molt a cobert, ni una sola vegada no gosant d’eixir del meu castell, si no era fins al meu lloc d’observació vora del cim; i ben content que estava de pensar que era ben fortificat. Sabia que no passarien menys de deu hores abans que el bot surés altra vegada, i cap a aquell temps ja seria fosc, i jo estaria més en llibertat de veure llurs moviments i de sentir llurs converses, si és que en tenien.

Mentrestant vaig ajustar-me per a una batalla, així com l’altre cop, encara que amb més cautela, sabent que me les havia d’haver amb ben altre enemic que no en el temps passat. Vaig manar a Divendres, també, del qual havia fet un excel·lent tirador, que es carregués d’armes. Vaig agafar les meves dues escopetes i li vaig dar tres fusells. La fila que jo feia era, talment, ben ferotge; anava engavanyat amb el meu formidable gec de pells, amb el gran barret que he esmentat, una espasa nua al flanc, dues pistoles al meu cinyell i un fusell a cada espatlla.

Era el meu propòsit, com ja he dit, de no fer cap provatura fins que fosquejaria; però cap a les dues, al ple de la calor, vaig veure que tots ells s’anaven escapant pels boscos, i, pel que jo creia, s’ajeien a fer la migdiada. Els altres pobres malaventurats, massa encaparrats de llur condició per aconseguir gens de son, s’havien, però, ajagut a l’ombra d’un gran arbre, a un quart de milla d’on jo era, si fa no fa, i eren, pel que em semblava, fora d’esguard de tots els altres.

Aleshores vaig decidir de manifestar-me a ells, i esbrinar alguna cosa de llur condició. Immediatament vaig avançar, amb la fila que he dit, amb el meu servent Divendres a bella distancia darrera meu, tan formidable per les armes com jo, però no fent del tot una figura espectral tan astoradora.

Sense que ells se n’adonessin, mentre fou possible, vaig acostar-me on eren i aleshores abans que ningú d’ells no em veiés, vaig cridar-los en espanyol:

—Qui sou, senyors?

Van alçar-se sobtadament en sentir el renou, però deu vegades més confosos restaren en veure’m, amb la fila matussera que feia. No van respondre; però, quan vaig creure que estaven per a córrer lluny de mi, vaig dir-los en anglès:

—Senyors, no us n’esvereu, de mi; potser teniu a prop un amic quan poc l’esperàveu… —Doncs deu venir directament del Cel— em digué un d’ells molt greument, i llevant-se’m el capell a l’ensems —perquè la nostra condició ja és massa enfora de l’ajut dels homes—. Tot ajut és del Cel, senyor —vaig dir-li—; però podríeu assenyalar a un estrany la manera d’ajudar-vos? Perquè em sembla que passeu algun cruel infortuni. Us he vist quan desembarcàveu; i quan heu demanat, em penso, alguna cosa als salvatges que us acompanyaven, he vist que un d’ells alçava l’espasa per a occir-vos.

El pobre home, amb les llàgrimes que li anaven cara avall, i tremolant, amb un aire com d’astorat, va replicar: —Parlo amb Déu o amb un home? Sou un home de bo o un àngel? —No en tingueu temença, d’això —vaig fer—; si Déu hagués tramès un àngel a auxiliar-vos, hauria vingut més ben vestit, i armat d’altra manera que no vaig. Bandegeu la vostra por; sóc un home, un anglès, i disposat a assistir-vos, com veieu. No tinc sinó un servent; posseïm armes i municions; parleu lliurement. Podem servir-vos? Què us ha passat?

—El que ens ha passat —va dir ell—, senyor, és massa llarg perquè us ho conti mentre els nostres assassins són tan a prop; però, en una paraula, senyor, jo era capità d’aquell vaixell; els meus mariners s’han arremorat contra meu; amb prou feines se’ls ha pogut convèncer que no m’assassinessin, i a la darreria m’han desembarcat en aquest indret desert, amb aquests dos homes —l’un el meu pilot, l’altre un passatger— on esperàvem de morir, creient que el lloc era inhabitat, i encara ens manca l’esma de pensar.

—On són aquests salvatges, els vostres enemics? —vaig dir jo—; sabeu on se n’han anat? —S’han ajagut per allí, senyor—, féu ell, tot assenyalant un massís d’arbres. —Em bat el cor de temença que ens hagin vist i us hagin sentit parlar; si així fos, certament, ens assassinarien a tots.

—Tenen cap arma de foc? —vaig dir jo. Ell respongué que no en tenien sinó dues, i una que n’havien deposat a la llanxa. —Bé, doncs —vaig fer—, deixeu la resta per a mi. Veig que tots dormen. És bo de fer de matar-los a tots; però no valdrà més fer-los presoners? —Ell em digué que entre ells hi havia dos criminals a tot drap i que no era gens segur de mostrar-los cap mercè; però que si hom s’assegurava de tots dos, la resta, ben segur, tornarien a llur deure. Vaig preguntar-li quins eren. Ell em va dir que a aquella distància no podia indicar-me’ls, però que obeiria les meves ordres en qualsevol cosa que jo disposaria. —Bé —vaig dir jo—, allunyem-nos a bastament de llur vista i llur oïda, per por que no es despertin, i determinarem el que caldrà. —De grat, doncs, van venir amb mi cap endarrera, fins que els boscos ens n’amagaren.

—Escolteu, senyor —vaig dir—, si m’arrisco a salvar-vos, voldreu comprometre-us a dues coses amb mi? —Ell s’avançà a les meves propostes, dient-me que tant ell com el seu vaixell, si era recobrat, serien completament comandats i governats per mi en tota cosa; i que, si el vaixell no era recobrat, ell viuria i moriria al meu costat a qualsevulla part del món que jo el menés i els altres dos homes digueren el mateix.

—Bé —vaig dir jo— les meves condicions són només dues. Primera, que mentre en aquesta illa romandreu amb mi, no hi pretendreu cap autoritat; i si us poso armes a les mans, sempre que convindrà me les lliurareu, sense causar-me perjudici a mi i al que em pertany en aquesta illa; i en l’endemig sereu governats per les meves ordres. Segona: que si el vaixell és o pot ésser recobrat, em portareu a mi i el meu servent a Anglaterra, amb passatge gratuït.

Ell va dar-me totes les seguretats que la imaginació i la lleialtat humanes poguessin inventar, que obeiria aquelles dues raonabilíssimes requestes i a més em deuria la vida i ho reconeixeria en tota avinentesa per tant de temps com li pertoqués de viure.

—Bé, doncs —vaig dir jo—, aquí hi ha tres fusells per a vosaltres, amb pólvora i bales; digueu-me ara quina cosa us sembla escaient de fer. —Ell em demostrà la seva gratitud tant com va saber, oferint, però, de seguir del tot el meu guiatge. Jo vaig dir-li que em semblava que qualsevol determini era arriscat; però que el millor mètode que se m’acudia era de disparar damunt d’ells, tot seguit, mentre jeien; i si n’hi havia que no fossin occits a la primera descàrrega, i oferien de sotmetre’s, els podríem salvar, deixant, doncs, del tot a la Providència divina de dirigir els trets.

Ell digué modestíssimament que li repugnava de matar si podia estar-se’n, però que aquells dos eren criminals incorregibles, i autors de tot l’arremorament del vaixell, i si s’escapaven estaríem perduts altra vegada, perquè anirien a bord, i portarien tota la marineria del vaixell i ens destruirien, a tots. —Bé, doncs —vaig dir jo—; la necessitat legitima el meu consell, perquè és l’única manera de salvar les nostres vides. —Veient-lo, però, recós encara de l’escampament de sang, vaig dir que ells mateixos hi anirien i farien com tinguessin per convenient.

A mitja conversa vam sentir que alguns mariners es deixondien i poc després en veiérem dos d’alçats. Vaig preguntar-li si cap d’ells era dels que m’havia dit que foren caps de la revolta. —No —féu ell—. Bé, doncs —vaig dir jo—; podeu deixar-los escapar; sembla, talment, que la Providència els hagi despertat a gratcient perquè se salvessin. Ara —vaig dir— si la resta se us escapen, serà culpa vostra.

Encoratjat d’això, prengué el fusell que jo li havia dat a la mà, i una pistola en son cinyell, acompanyant-se dels seus dos camarades, cada home amb una arma a la mà. Els dos que anaven amb ell, tot passant-li al davant, feren un poc de fressa, i en sentir-la un dels mariners que s’havien despertat es va girar, i veient-los venir, va cridar la resta. Però ja era massa tard, perquè al moment que ell cridà, els altres dispararen (només els dos camarades, reservant-se el capità assenyadament la seva arma). Havien pres tan bella punteria contra llurs coneguts, que l’un d’ells morí de cop i l’altre va estar greument ferit; però, no acabant, s’aixecà en peu, i cridà afanyosament els altres per ajut; el capità, però, avançant cap a ell, li digué que era massa tard per a demanar ajut, que havia de demanar a Déu que li perdonés la seva malvestat, i tot dient això, l’abaté amb la culata del fusell, i mai més no pogué parlar. N’hi havia tres més en aquell escamot, i un d’ells també va ésser lleument ferit. Però aleshores jo ja havia arribat; i quan veieren llur perill i que era endebades de resistir, imploraren mercè. El capità els va dir que els atorgaria la vida si li daven seguretat de llur avorriment de la traïdoria comesa, i li juraven d’ésser-li fidels per a recobrar el vaixell, i tornar-lo després a la Jamaica d’on venien. Ells li reteren totes les protestes de llur sinceritat que hom pogués desitjar, i ell va creure’ls volenterosament i els va atorgar la vida, i jo no vaig contrariar-lo, obligant-lo només a servar-los lligats de peus i mans mentre serien a l’illa.

Mentrestant, vaig trametre Divendres amb el pilot del capità a la llanxa, amb ordres d’assegurar-se’n i emportant-se’n els rems i la vela, com ho feren. Tot seguit tres mariners esgarriats, que s’havien destriat (sortosament per a ells) de la resta, comparegueren de bell nou havent sentit els trets; i en veure que llur capità, que abans era llur presoner, havia esdevingut ara llur vencedor, se sotmeteren igualment a ésser llegits. I així la nostra victòria fou completa.

Mancava ara que el capità i jo ens assabentéssim cadascun de les circumstàncies de l’altre. Vaig començar jo, i li vaig dir tota la meva història, que ell va sentir amb una atenció que arribava a l’astorament, sobretot davant la prodigiosa manera com m’havia proveït de queviures i municions. I, per ço com la meva història era tot un seguit de meravelles, el va commoure profundament. Però, en girar la reflexió sobre si mateix, i com jo semblava haver estat preservat allí expressament per a salvar-li la vida, les llàgrimes li caigueren cara avall, i no va poder dir cap més paraula.

Després que ens vam haver comunicat així, vaig portar-lo a ell i els seus companyons al meu estatge, menant-los precisament allí d’on havia eixit, és a dir, de dalt de la casa, on els vaig fer menjar un mos dels proveïments que jo tenia i els vaig mostrar tots els enginys que havia fet durant la meva llarga, llarga, estada en aquell indret.

Tot el que vaig mostrar-los, tot el que vaig dir-los, els sorprengué en gran manera; però el capità admirà sobretot la meva fortificació i com havia amagat perfectament el meu recer amb un boscatge, que, essent ara plantat de feia uns vint anys, i creixent allí els arbres molt més de pressa que no pas a l’Anglaterra, s’havia convertit en un petit bosc, i tan espès que hom m’havia reservat el meu petit corriol tortuós. Vaig dir-li que aquell era el meu castell i la meva residència, però que tenia un estatge camperol, com molts de prínceps tenen, on podia retirar-me en haver-n’hi avinentesa, i que l’hi mostraria un altre cop, però que ara la nostra tasca era de considerar com recobraríem el vaixell. Ell hi estava completament d’acord, però digué que no se li acudia poc ni gaire quines mesures prendre, perquè hi havia encara vint-i-sis homes a bord, els quals, havent entrat en una maleïda conspiració, per la qual s’havien bandejat de la llei, foren ara endurits per la desesperació i tirarien endavant, sabent que si hom els reduïa serien portats a les galeres tot seguit d’arribar a l’Anglaterra o a cap de les colònies angleses, i que, per tant, no esqueia d’atacar-los, pocs com érem nosaltres.

Jo vaig rumiar per una estona el que ell havia dit, i em va semblar una conclusió molt racional, i que quelcom, doncs, s’havia de resoldre a corre-cuita, tant per a menar els homes de bord a algun parany on els sorprendríem, com per a evitar que desembarquessin envers nosaltres i ens destruïssin. Aleshores se m’acudí tot seguit que la tripulació del vaixell, cercant de saber què cosa s’havia esdevingut de llurs companyons i de la llanxa, vindria certament en l’altra llanxa a la costa, a trobar-los, i que aleshores potser vindrien armats i serien massa forts per a nosaltres. Això reconegué ell que fóra natural.

Vaig dir-li, doncs, que la primera cosa que havíem de fer era esfondrar la llanxa que era a la sorra, perquè no poguessin emportar-se-la, despullant-la de tot perquè ja no fos en estat de vogar. Anàrem, per tant, a bord, prenguérem les armes i ens les emportàrem, com tota altra cosa que hi vam trobar; una ampolla d’aiguardent i una altra de rom, unes quantes peces de bescuit, un flascó de pólvora i una bella peça de sucre dins un tros d’encerat (el sucre pesava cinc o sis lliures); i tot això em fou benvingudíssim, sobretot l’aiguardent i el sucre que feia anys i anys que no veia.

Quan haguérem portat totes aquestes coses en terra (els rems, arbre, vela i timó de la llanxa ja li havien estat llevats, com he dit), vam fer un gran forat al fons de l’embarcació, i per bé que ells haguessin vingut amb prou força per a dominar-nos, no haurien pogut, tanmateix, emportar-se’n la llanxa.

Talment, jo no pensava gaire que poguéssim recobrar el vaixell; però el meu parer era que si se’n tornaven sense la llanxa, jo, ben segur, l’ajustaria de bell nou perquè ens portés a les illes Leeward, tot recollint en mon camí els nostres amics espanyols, perquè els tenia encara al magí.

Mentre així ens esmerçàvem en el nostre propòsit, i havíem, amb la nostra força aplegada, tirat la llanxa tan amunt de la sorra que la marea, al punt més alt, poc la faria surar, i a més li havíem fet un forat al fons, massa gros perquè hom l’adobés ràpidament, i sèiem tot rumiant què cosa podíem fer, vam sentir que el vaixell engegava una canonada, i vam veure que feia amb la bandera un voleiament, com a senyal perquè la llanxa no es movia; i els altres tiraren diverses vegades, fent altres senyals a la llanxa.

A la darreria, resultant estèrils tots llurs senyals i trets, veient que la llanxa no es bellugava, ells, com vam guaitar amb l’ajut de les meves ulleres, hissaren l’altra llanxa cap a fora i remaren cap a la costa, i descobrirem, quan s’atansaven, que a la llanxa no hi havia pas menys de deu homes, i que tenien armes de foc.

Com que el vaixell era ancorat a gairebé dues llegües de la costa, els veiérem de ple quan venien, i destriàrem clarament els homes, i àdhuc llurs cares, perquè havent-los tirat la marea una mica a l’est de l’altra llanxa, remaven costejant per arribar al mateix indret on els altres havien desembarcat i on era la llanxa.

Així, doncs, dic, els vèiem de ple, i el capità coneixia les persones i caràcters de tots els homes de la llanxa.

Digué que hi havia tres minyons molt honrats que, n’estava segur, eren arrossegats a aquesta conspiració pels altres, enjovats i espaordits. Però que el contramestre, que era el principal oficial que hi havia, i tota la resta, eren almenys tan violents com qualsevol altre de la tripulació, i sens dubte es jugarien el tot pel tot en llur nova empresa; i grandíssima aprensió tenia que foren massa poderosos per a nosaltres.

Vaig somriure-li, tot dient que els homes en les nostres circumstàncies ja no eren a l’abast de la por; que veient que gairebé totes les possibles condicions eren millors que no pas aquelles en les quals havíem cregut de trobar-nos, ens calia esperar que la conseqüència, fos la mort o la vida, seria, sens dubte, l’alliberament. Vaig preguntar-li què en pensava de les circumstàncies de la meva vida, i si no valia la pena d’arriscar-se per un alliberament. —I on ha anat a raure, senyor —li vaig dir— aquella creença que jo hagués estat preservat aquí per tal de salvar la vostra vida, que us animava fa un moment? Per la meva part —vaig fer— només hi veig un trencacoll, en el tomb de les coses. —Quin és? —va dir ell—. Ves! —Vaig dir jo— és que, com dieu vós, hi ha entre ells tres o quatre minyons honrats que caldria respectar. Si tots ells haguessin estat de la banda criminal de la tripulació, jo hauria cregut que la Providència divina els havia destriats per a lliurar-los a les vostres mans; perquè, us en podeu refiar, tot home d’aquests que desembarcarà, és nostre i morirà o viurà segons es captingui amb nosaltres.

Parlant així, amb alta veu i alegre posat, vaig veure que l’encoratjava en gran manera; així, doncs, ens tiràrem amb tota virior al nostre afer. Ja al primer indici que vingués una llanxa del vaixell havíem pensat a separar els nostres presoners, i talment ens n’havíem ben assegurat.

Dos d’ells, dels quals el capità es refiava menys, vaig fer que Divendres i un dels tres alliberats els portessin a la meva cova, on eren prou lluny i no hi havia perill que fossin sentits o descoberts o que haguessin trobat l’eixida dels boscos si haguessin pogut alliberar-se. Allí els deixaren lligats, però dant-los queviures i prometent-los que si hi romanien quiets hom els aviaria en llibertat al cap d’un dia o dos, però que si provaven d’escapar-se, hom els occiria sense mercè. Ells prometeren de suportar llur clausura amb fidelitat i paciència, i agraïren molt el bon tracte de deixar-los queviures i un llum, perquè Divendres els havia dat candeles (de les que fèiem nosaltres) per a llur comoditat. I ells no sabien que ell restava de sentinella, ben a la vora, a l’entrada.

Els altres presoners foren més ben tractats. Dos d’ells eren, talment, lligats de mans, perquè el capità no gosava fiar-se’n gaire, però els altres dos entraren al meu servei per recomanació de llur capità, i després de comprometre’s solemnement a viure i morir al costat nostre. Així és que entre ells i les tres altres persones de bé, fèiem set homes ben armats; i jo no dubtava que seríem capaços d’haver-nos-les bellament amb els deu que venien, considerant que el capità havia dit que entre ells també hi havia tres o quatre homes com cal.

Tot seguit que arribaren a l’indret on era l’altra llanxa, empenyeren llur llanxa a la sorra, i desembarcaren tots, assegurant l’embarcació, cosa que em va plaure perquè em temia que més aviat ancoraríem la llanxa a alguna distància de la costa, amb alguns mariners dins a custodiar-la, i aleshores no hauríem pogut arrabassar-los-la.

Un cop en terra, la primera cosa que feren fou de córrer tots cap a l’altra llanxa; i era palès llur gran astorament en trobar-la despullada, com s’ha dit, de tot el que hi havia i amb gran forat al fons.

Després que hagueren caboriejat una estona al volt d’allò, feren dos o tres gran aücs, cridant amb tota llur força, per veure si podien fer-se sentir de llurs companyons; però no els va servir de res. Aleshores van acoblar-se en un cercle i engegaren una descàrrega de llurs armes curtes, que prou sentírem, i els ecos en feren ressonar els boscos, però també endebades. Els que eren a la cova, n’estàvem segurs, no podien sentir-ho; i els que custodiàvem nosaltres, per bé que ho sentissin a bastament, no gosaren, però, de respondre-hi.

Tant va astorar-los aquella estranyesa que, com ens digueren després, determinaren de tornar-se’n tots plegats a llur vaixell, i assabentar els altres que els mariners havien estat assassinats i la llanxa esfondrada. Per tant, tot seguit vararen llur llanxa i en pujaren tots a bord.

El capità va ésser-ne terriblement esverat i àdhuc confós, creient que anirien a bord del vaixell altra vegada, i es farien a la vela, dant a llurs companyons per perduts, i així ell perdria el vaixell, que havia tingut esperances de recobrar. Però ben aviat va tenir una altra mena d’esverament.

Poc s’havien allunyat gaire dins la llanxa, quan els veiérem tornar a terra, però amb el propòsit de fer una altra cosa, que sembla que s’havien consultat entre ells; és a dir, deixar tres homes a la llanxa, i la resta desembarcar i trescar pel país a la recerca de llurs companys.

Això fou una gran decepció per a nosaltres, perquè no sabíem pas què cosa fer; si atrapàvem aquells set homes de la costa, no ens seria de cap avantatge, cas que la llanxa s’escapés, perquè aleshores remarien cap al vaixell, i era segur que la resta llevarien l’àncora i es farien a la vela i així ens fallia de recobrar el vaixell.

No teníem, però, més remei que esperar i veure quin tomb prenien les coses. Desembarcaren els set homes; i els tres que romanien a la llanxa la portaren a bella distància de la costa, i ancoraren per a esperar-los, de manera que ens esdevenia impossible d’acostar-nos als que eren a la llanxa.

Els desembarcats no es destriaven poc ni gaire, tot fent via cap al cim del turó sota el qual hi havia el meu habitatge; i podíem veure’ls planament, per bé que ells no ens poguessin descobrir. Prou goig ens hauria fet que s’haguessin atansat més a nosaltres, permetent-nos de disparar-los, o bé que haguessin anat més enfora permetent-nos de desemboscar-nos.

Però quan van haver arribat al cim del turó, d’on veien qui-sap-lo de les valls i les boscúries que s’esqueien cap a la banda nord-est, per on l’illa planejava més, aücaren i s’escridassaren fins a cansar-se’n. Sense cap ganes, sembla, d’arriscar-se lluny de la costa, ni l’un ni l’altre, s’assegueren tots plegats sota un arbre a considerar quin determini caldria prendre. Haguessin cregut escaient de fer-hi una dormida, com l’altre escamot d’ells, ens haurien enllestit la feina; però massa eren reblerts d’aprensions de perill per arriscar-se a dormir, per bé que no haguessin pogut dir quin era el perill que els calia témer.

El capità va fer-me una proposta molt escaient en veient llur conversa, és a dir, que com que ells altra vegada farien tots plegats una descàrrega, procurant que els sentissin llurs companyons, podríem escometre’ls en el precís moment que totes llurs armes serien descarregades, i ells es retrien certament, i els hauríem sense escampament de sang. Em va plaure la proposta, mentre poguéssim obrar prou a la vora per a llançar-nos-hi abans no haguessin carregat les armes de bell nou.

El fet, però, no s’esdevingué, i vam romandre encara una bella estona insegurs de la via a seguir. A la darreria vaig dir-los que a mon parer no hi hauria res a fer fins a la nit, i aleshores, si no tornaven a la llanxa, tal vegada podríem trobar manera d’interposar-nos entre ells i la costa; i ens convenia, doncs, d’emprar algun estratagema amb els de la llanxa per a fer-los desembarcar.

Vam esperar molt de temps, encara que amb prou impaciència, que es belluguessin, i ens recremà de veure’ls, després de llargues consultes, com s’aixecaven tots i baixaven cap a la mar. Sembla que tenien aprensions tan basardoses del perill de l’indret, que resolgueren de tornar a bord del vaixell, donar llurs companyons per perduts, i seguir llur projectat viatge en el vaixell.

Tot seguit que els vaig veure anar cap a la costa vaig imaginar, com era talment, que havien abandonat llur recerca, i volien tornar endarrera; i el capità, tantost li vaig haver dit el meu pensament, només de la temença va estar a punt de caure en defalliment; però jo vaig imaginar tot d’una un estratagema per a fer-los recular que va reeixir fil per randa.

Vaig ordenar a Divendres i al pilot que anessin cap a la petita cala ponentina, envers el lloc on havien desembarcat els salvatges quan Divendres fou alliberat; i els vaig encomanar que tot seguit que arribessin a un cabessó, a una mitja milla de distància, cridessin tan fort com podrien, i esperessin fins a veure que els mariners els sentien; que tantost sentissin que els mariners els feien resposta, hi tornessin, i després, mantenint-se emboscats, dessin un tomb, sempre responent quan els altres cridarien, per a portar-los ben endins de l’illa, i entre els boscos, si podien, i després tornar cap a mi pels camins que vaig assenyalar-los.

Estaven precisament per ficar-se a la llanxa quan Divendres i el pilot cridaren; i ells els sentiren immediatament i, responent, corregueren per la costa cap a la banda ponentina, envers la veu que sentien, però aviat els aturà el rierol que, essent altes les aigües, no pogueren travessar i cridaren a la llanxa que s’atansés i els fes passar, tal com jo esperava.

En haver passat, vaig observar que el bot, un bell tros amunt del rierol, es trobava, com si diguéssim, en un port de terra endins, i retiraren un dels tres homes de la llanxa perquè anés amb ells, deixant-ne dos només a la llanxa, la qual fermaren a la soca d’un arbret de la ribera.

Això era el que jo desitjava, i deixant tot seguit Divendres i el pilot en llur feina, vaig emportar-me’n la resta, i creuant el rierol fora de llur esguard, sorprenguérem els dos homes abans ells no s’adonessin de res, l’un jaient a la ribera i l’altre essent dins la llanxa. El minyó de la ribera era entre dormit i despert, i quan anava a alçar-se, el capità, que anava al davant es precipità damunt d’ell i l’abaté i després cridà al de la llanxa que es retés, altrament era home mort.

Calien molt pocs arguments per a convèncer un home tot sol que es retés, tenint cinc homes al damunt seu i el seu companyó estenallat; a més, aquell, sembla, era un dels tres que no es revoltaren tan de grat com la resta de la tripulació, i, per tant, hom el persuadí fàcilment no sols de retre’s, sinó, en acabat, d’aplegar-se sinceríssimament amb nosaltres.

Mentrestant Divendres i el pilot governaren tan bé llur afer amb els altres, que els menaren, aücant i responent, de l’una muntanya a l’altra, i de l’un bosc a l’altre, fins que no solament els deixaren capolats i morts, sinó que els van plantar, seguríssims que no podrien tornar a la llanxa abans no hagués enfosquit; i talment, també ells estaven capolats i morts en tornar-nos a trobar.

Ja no ens calia sinó esperar-los en la fosca, i caure’ls al damunt, per tal de fer-hi tasca segura.

Manta hora passà després que havia retornat Divendres, abans que ells no tornessin a llur llanxa, i poguérem sentir els davanters, molt abans que ens fossin a prop, cridant als endarrerits que s’acuitessin, i també poguérem sentir a aquests responent i queixant-se, d’atuïts i desalenats que estaven, sense delit de caminar més de pressa, noves que ens foren molt propícies.

A l’últim arribaren a la llanxa; però és impossible d’expressar llur confusió quan trobaren la llanxa ensorrada en el rierol, la marea retirada i llurs dos homes amb l’altre de la manera més lamentable, dient-se que havien anat a raure en una illa encantada; que o bé hi havia habitants, i aleshores moririen tots de mala mort, o bé hi havia dimonis i esperits, i serien tots arrabassats i devorats.

Aücaren de bell nou i cridaren llurs dos companys, pels noms, una pila de vegades, però ningú no va respondre. Al cap d’un quart de temps vam poder veure’ls, a la mica de llum que feia, girant per allí i recargolant les mans com a desesperats; i de vegades anaven a la llanxa a reposar i després tornaven a la costa a dar més tombs, i així successivament.

Prou haurien volgut els meus homes que els des llicència de caure’ls al damunt en la fosca, tot seguit; però jo volia heure’ls amb algun avantatge, per a evitar la destrossa i matar-ne tan pocs com pogués; i sobretot no volia arriscar la mort de cap dels nostres homes sabent que els altres anaven molt ben armats. Vaig resoldre d’esperar a veure si se separaven; i en l’endemig, per assegurar-me’n, vaig aproximar-los més l’emboscada i vaig manar a Divendres i el capità que de quatre grapes s’arrosseguessin tant com podrien, sense ésser descoberts i acostant-se’ls força, però sense exposar-se al foc.

Poc havien estat gaire en aquella positura quan el contramestre, que era el principal capitost de l’arremorament, i ara s’havia mostrat el més abatut i descoratjat de tots ells, tombà cap a llur banda amb dos més de la tripulació. El capità estava tan enfebrat, veient-se el principal dels bergants en son poder, com aquell qui diu, que amb prou feines tingué paciència de deixar-lo arribar tan a prop com calia, per assegurar-lo, perquè a la primeria només li havien sentit la veu. Però quan arribaren més a la vora, el capità i Divendres, pegant un bot els van disparar.

El contramestre caigué mort al siti, l’un mariner caigué ferit prop d’ell (encara que no morí fins una hora o dues després), i el terç, va apretar a córrer.

Al renou dels trets vaig avançar tot seguit amb tot el meu exèrcit, ara compost de vuit homes, és a dir, jo el generalíssim, Divendres, mon lloctinent general, el capità i els seus dos homes, i els tres presoners de guerra als quals havíem confiat armes.

Com que els escometíem en la fosca, no podien veure el nostre nombre; i jo vaig encomanar a l’home deixat a la llanxa, que ara era un dels nostres, que els cridés per llurs noms per veure si els podia conduir a parlamentar i a comprometre’ls potser a un ajust; la qual cosa s’esdevingué tal com desitjàvem. Perquè talment, no costava d’imaginar que en aquella condició que eren capitularien ben de grat. Ell, doncs, va cridar tan fort com pogué a un d’ells: —Tom Smith, Tom Smith! Tom Smith va respondre tot seguit: —Qui sou; sou Robinson?— perquè sembla que li conegué la veu. L’altre respongué: —Sí, sí; per amor de Déu, Tom Smith, armes en terra i reteu-vos, altrament moriu tots plegats ara mateix.

—A qui hem de retre’ns? on són? —digué Smith encara—. Són aquí —digué ell—; hi ha el nostre capità, i cinquanta homes al seu costat i us empaiten dues hores ha: el contramestre és mort, Will Fyre és ferit, i jo presoner; i si no us retéssiu esteu perduts.

—Ens daran quarter, doncs? —digué Tom Smith—. Aleshores ens retrem. —Ho aniré a dir, si em prometeu de retre-us —digué Robinson—. Així, doncs, va preguntar-ho al capità i el capità aleshores va fer un crit: —Vós, Smith, ja coneixeu la meva veu; si tireu tot seguit les armes a terra i us sotmeteu, salvareu la vida, tots vosaltres, si no és Will Atkins.

Aleshores Will Atkins va exclamar: —Per l’amor de Déu, capità, deu-me quarter; què he fet jo? Tots han comès la meva mateixa malvestat. —Això, de passada, no era pas cert, perquè sembla que aquest Will Atkins era el primer que havia aferrat el capità tot seguit de l’arremorament i l’havia malmenat, lligant-li les mans i parlant-li injuriosament. El capità, però, va dir que havia de consignar les armes a discreció i confiar-se a la mercè del governador, referint-se a mi, perquè governador m’anomenaven tots.

En una paraula; tots deposaren llurs armes, i imploraren la vida, i jo vaig enviar-los l’home que havia parlamentat amb ells, i dos més que els lligaren a tots; i aleshores el meu gran exèrcit de cinquanta homes, que compresos aquells tres no eren sinó vuit, avançà i s’ensenyorí de tots ells i de llur llanxa, sinó que jo, acompanyat d’un altre, vaig romandre fora de llur vista per raons d’Estat.

La nostra feina immediata va ésser de reparar la llanxa i de pensar com prendríem el vaixell; i pel que fa al capità, ara que tenia lleure de parar-los, els féu retret de la vilania del tracte que li havien dat, i encara més de la perversitat extremada de llur projecte, que certament havia de menar-los a la ruïna i a la dissort i potser a les galeres.

Tots ells em semblaren molt penedits i suplicaren afanyosament que hom els deixés la vida. Ell, al volt d’això, va dir-los que no eren pas presoners d’ell, sinó del cap de l’illa; que ells s’havien cregut de desembarcar-lo en una illa inhabitada i erma, però que havia plagut a Déu d’encaminar-los de manera que l’illa fos habitada i anglès el governador, el qual podia penjar-los a tots si li plaïa, però com que els havia dat quarter a tots, era de creure que els faria portar a Anglaterra perquè hi fossin tractats així com recaptava la justícia, llevat d’Atkins; pel que feia a aquest, el governador havia manat que li aconsellés de preparar-se a la mort, perquè seria penjat al matí.

Per bé que això fos una ficció seva, assolí l’efecte desitjat. Atkins caigué de genolls, tot demanant al capità d’intercedir amb el governador per la seva vida, i tota la resta imploraren per l’amor de Déu de no ésser tramesos a l’Anglaterra.

Se m’acudí aleshores que el temps del nostre alliberament era arribat, i que seria facilíssima cosa d’animar aquells minyons a prendre el vaixell; així és que vaig apartar-me d’ells, dins l’ombra, perquè no poguessin veure quina llei de governador tenien, i vaig cridar al capità. En haver jo cridat, com si fos a bella distància, vaig encarregar a un dels homes que parlés també, i digués al capità: —Capità, el governador us crida. —I tot seguit el capità respongué—: Digueu a Sa Excel·lència que vinc tot seguit—. Això els embadalí, encara més perfectament; i tots ells cregueren que el governador era allí mateix amb els seus cinquanta homes.

En venir el capità on jo era, vaig dir-li el meu projecte per a la represa del vaixell, que li plagué qui-sap-lo, i resolguérem de dur-lo a compliment l’endemà al matí.

Però, per a executar-lo amb més art i assegurar-ne més l’èxit, vaig dir-li que calia destriar els presoners, i que ell anés a agafar Atkins i dos més, els que fossin de pitjor mena, i els enviés lligats de mans a la cova, on eren els altres. Encomanàrem que els acompanyessin a Divendres i als dos homes que havien estat desembarcats amb el capità.

Ells els portaren a la cova, com a una presó, i l’indret, talment, era bròfec, especialment per a homes en una condició com era aquella.

Els altres vaig fer-los portar al meu boscatge, com jo l’anomenava, del qual he dat una completa descripció, i com que era clos, i ells lligats de mans, el lloc era a bastament segur, considerat que de llur capteniment s’havien de refiar.

A aquests, al matí, vaig enviar-los el capità, que havia de parlamentar-hi, o més ben dit, provar-los i dir-me si creia que podíem fiar-nos-en o no per l’anada a bord i la sorpresa del vaixell. Ell els parlà del greuge que li havien fet, de la condició a la qual havien estat reduïts; per bé que el governador els hagués dat quarter per a llurs vides per llur acció recent, si eren tramesos a Anglaterra tots ells serien penjats, ben segur. Però si volien ajudar en un intent tan just com era de recobrar el vaixell, ell aconseguiria del governador la promesa de perdonar-los.

Cadascú pot endevinar amb quin deler no fou acceptada semblant proposta per homes que eren en una condició com és ara aquella. Caigueren de genollons davant el capità i prometeren, amb les més greus imprecacions, que li serien fidels fins a la darrera gota de sang, i que li deurien llurs vides i anirien amb ell a l’altre cap de món, i per pare el reconeixerien, per tant de temps com viurien.

—Bé —digué el capità—, cal que vagi a contar al governador el que m’heu dit, i vegi què cosa puc fer per a conduir-lo a consentir-hi. —Vingué, doncs, amb la relació del temperament en el qual els havia trobats, cregut verament que serien fidels.

Perquè poguéssim, però, tenir una completa seguretat, vaig dir-li que retornés on ells eren i n’escollís cinc i els digués que prou veien que no li mancaven homes, que ell triava aquells cinc perquè l’ajudessin, i que el governador servaria els altres dos, i aquells tres que havien estat tramesos com a presoners al meu castell (la cova) com a ostatges per la fidelitat d’aquests cinc; i que si ells eren infidels en la tasca, els cinc ostatges serien penjats a la costa.

Això tenia un posat sever, i els convencé que el governador estava decidit. No tingueren, però, més remei que acceptar-ho; i d’aleshores endavant fou tant afer dels altres presoners com del capità de convèncer els altres cinc a complir llur deure.

La nostra força fou ajustada d’aquesta manera per a l’expedició. Primer: el capità, el pilot i el passatger; segon: dos presoners de la primera colla, als quals, rebudes del capità clarícies de llurs caràcters, havia dat llibertat i proveït d’armes; tercer: els altres dos que havia servat fins aleshores lligats de mans en el meu boscatge, però que a prec del capità havien estat alliberats; quart: els cinc alliberats darrerament; de manera que tots plegats eren dotze, a més dels cinc que romanien a la cova, presoners, com a ostatges.

Vaig preguntar al capità si volia arriscar-se amb aquells homes a bord del vaixell, perquè no em semblava escaient que ni jo ni Divendres ens moguéssim, tenint set homes al darrera nostre; prou feina teníem a mantenir-los dividits i a dar-los queviures.

Pel que feia als cinc de la cova, vaig decidir que continuarien ben lligats, però Divendres hi davallà dues vegades al dia a proveir-los del necessari, i vaig fer que els altres dos portessin queviures a una certa distància, on Divendres havia de recollir-los.

Quan jo vaig mostrar-me als dos ostatges va ésser amb el capità, qui els digué que jo era la persona a la qual el governador havia encomanat de vigilar-los, i que era voluntat del governador que no dessin cap passa si no era sota la meva direcció, i que, si feien altrament, serien portats al castell i emmanillats. Així és que mai no comportàrem que em veiessin com a governador: jo, doncs, mostrant-me com una altra persona, els vaig parlar del governador, la guarnició, el castell, i altres coses semblants, en tota avinentesa.

El capità ara no tenia altra dificultat al davant seu que endegar les dues llanxes, tapar la bretxa de l’una, i armar-les. Féu al seu passatger capità de l’una, dant-li quatre homes, i ell amb el pilot i cinc més entraren a l’altra. I ho manegaren molt bé, perquè arribaren al vaixell cap a la mitja nit. Tot seguit que arribaren a tret de paraula del vaixell, el capità manà que Robinson els cridés i els digués que havien portat els homes i la llanxa, però que havia calgut una bella estona per a trobar-los, i així per l’estil, mantenint-hi enraonies fins a arribar al costat del vaixell, i aleshores, el capità i el pilot, entrant al cap de tots amb llurs armes, immediatament abateren el segon pilot i fuster amb la culata dels fusells. Secundats fidelíssimament per llurs homes, asseguraren tota la resta, que eren damunt del pont i el castell de popa, i començaren de tancar els escotins per a evitar que pugessin els que eren a sota, quan, arribada l’altra llanxa, els seus homes abordant pels portaobencs de mitjana s’asseguraren del castell de proa i l’escotilló que davallava a la cuina, fent presoners tres homes que hi trobaren.

Després, essent tothom en seguretat damunt coberta, el capità manà que el pilot amb tres homes forcessin la cambra del consell, on era el nou capità dels revoltats, i aquest, copsant l’arma, s’aixecà i amb dos homes i un gat de mar prengueren armes de foc, i quan el pilot amb una barra de ferro hagué obert la porta d’una esquerdada, el nou capità i sos homes feren foc ardidament contra llurs enemics i feriren el pilot d’una bala de fusell, que li petà el braç, i feriren dos homes més, però no occiren ningú.

El pilot, demanant ajut, es tirà, però, dins la cambra de consell, ferit com era, i amb la seva pistola travessà el cap del nou capità d’un tret que li entrà per la boca i li eixí darrera una orella, de manera que no pogué dir ni un mot; i la resta, aleshores, va retre’s i el vaixell fou pres de bo de bo, sense que hom perdés més vides.

Tot seguit que el vaixell fou d’aquesta manera assegurat, el capità féu que hom engegués set canonades, que era el senyal convingut amb mi per a dar-me la nova del seu èxit, i, com podeu creure, vaig estar ben content de sentir-les, segut com era en vetlla a la costa, gairebé de les dues de la matinada ençà, tot esperant-les.

Sentit, doncs, clarament el senyal, vaig anar-me a colgar i, havent estat aquell dia de gran fatiga per a mi, vaig dormir d’un bell son, fins que em va colpir una mica el so d’una canonada. I, alçant-me tot seguit, vaig sentir que un home em cridava pel nom de: —Governador, Governador— i tot d’una vaig conèixer la veu del capità, i vaig trescar al cim del turó, on ell era, i ell, assenyalant-me el vaixell, em va abraçar. —Mon benvolgut amic i salvador —féu—, aquest és el vostre vaixell, perquè no és sinó vostre, ell i tots els que hi pertanyem. —Vaig dar una ullada al vaixell, i ara fondejat a poc més de mitja milla de la costa, perquè havien llevat l’àncora tot seguit que se n’ensenyoriren, i fent bon temps, l’havien ancorat davant mateix de la boca del rierol, i, alta com era la marea, el capità havia manat la pinassa vora l’indret on jo, temps enrera, havia fet abordar els meus rais, i havia desembarcat així a la meva mateixa porta.

A la primeria vaig estar a punt de perdre els sentits de la sorpresa, per ço com, talment, veia el meu alliberament a les meves mans, totes les coses planeres, i un gran vaixell amatent per a portar-me a qualsevol indret on em plauria d’anar. De primer, per una estona, no vaig poder respondre-li ni una paraula, però, com que ell m’havia pres en sos braços, vaig aferrar-m’hi, altrament hauria caigut a terra.

Ell reparà la meva sorpresa, i tot seguit, traient-se una ampolla de la butxaca, em donà una tirada del cordial que havia portat expressament per a mi. Després que el vaig haver begut, vaig seure en terra, i per bé que m’hagués reviscolat vaig passar una bella estona abans de poder dir cap paraula.

En l’endemig, el pobre home se sentia tan arravatat com jo, però no colpit de sorpresa com jo era, i em digué mil coses benvolents i tendres perquè em retornés i em reposseís, però era tan gran el doll de la joia en el meu cor que m’enterbolia totes les potències. A l’últim vaig rompre a plorar, i una mica després vaig recobrar la paraula.

Després, va ésser el meu torn i vaig abraçar-lo com a alliberador meu, i confonguérem el nostre goig. Vaig dir-li que el considerava com a tramès del Cel per la meva salvació i que tot aquell enfilall de coses semblava una cadena de prodigis; que fets consemblants eren els testimonis per a nosaltres d’una secreta mà de la Providència governant el món, i prova que els ulls d’un Poder Infinit podien escorcollar el racó més apartat de la terra i estendre el seu ajut al miserable a qualsevol hora que li plauria.

No vaig pas oblidar d’enlairar el meu cor en la gratitud envers el Cel, i quin cor podria estar-ne de beneir Aquell que no sols havia miraculosament mantingut qui era en tal desert i condició tan desolada, sinó del qual tot alliberament cal reconèixer tothora que ens pervé?

Quan haguérem parlat una estona, el capità em digué que m’havia portat un poc de queviures, així com l’embarcació permetia, i saquejats encara pels bergants que per tant de temps l’havien tingut a sota-peu. Féu aleshores un crit envers la pinassa, i féu desembarcar aquelles coses que eren per al governador, i talment, aquell present era com si m’hagués calgut no pas anar-me’n amb ells, sinó romandre encara a l’illa, i ells partir sense mi.

Primerament m’havia portat un caixó d’ampolles plenes d’excel·lents aigües cordials, sis grans ampolles de vi de Madeira (les ampolles mesuraven cadascuna dues meitadelles), dues lliures d’un tabac excel·lent, dotze belles peces de carn de bou i sis de porc, amb un sac de pèsols i un quintar de bescuit.

Em portava també una caixa de sucre, una caixa de farina, un sac ple de llimones i dues ampolles de suc del mateix fruit, i abundor d’altres coses. Però a més d’això, em portà, i això em fou mil vegades més útil, sis camises netes i noves, sis boníssims mocadors de coll, dos parells de guants, un parell de sabates, un capell i un parell de mitges i un bell tern de roba seva que ell no havia portat sinó clares vegades. En una paraula, em vestí de cap a peus.

Era un gentilíssim i agradabilíssim present, com qualsevol pot imaginar, per a qui es trobés en circumstàncies com eren les meves. Però mai, en aquell ram, hi hagué al món cosa tan desplaent, barroera i neguitosa, com fou per a mi de portar aquella roba la primera vegada que me la vaig posar.

Després d’aquestes cerimònies, i un cop totes les seves belles coses foren transferides al meu petit estatge, començàrem de consultar-nos què caldria fer-ne, dels nostres presoners, perquè valia la pena de considerar si podíem arriscar-nos a emportar-nos-els o no, sobretot en el cas de dos d’ells que sabíem que eren incorregibles i endurits fins a l’últim grau; i el capità digué que per tan bergants els tenia que no hi havia manera de fer-los llaurar dret, i que si se’ls emportava havia d’ésser emmanillats com a malfactors, per a ésser lliurats a la justícia a la primera colònia anglesa que arribaria. I vaig veure que el capità n’era tot encaparrat.

Aleshores vaig dir-li que, si ho desitjava, jo gosaria d’emprendre’m que els dos homes dels quals parlava espontàniament li demanessin que els deixés a l’illa.

—Em faria un gran plaer —digué el capità—, de bo de bo.

—Bé —vaig dir jo—, els faré portar aquí i els portaré en nom vostre.

Vaig dir, doncs, a Divendres i als dos ostatges —perquè ara eren alliberats, havent llurs companyons complert llur promesa— que anessin a la cova i portessin els cinc homes, lligats així com eren, al boscatge, i els hi servessin fins que jo arribaria.

Al cap d’algun temps vaig comparèixer-hi amb el meu nou vestit, i aleshores vaig tornar a ésser anomenat governador. Aplegada la meva gent, i essent el capità en la meva companyia, vaig fer que els homes fossin menats al davant meu, i vaig dir-los que havia sabut tota la història de llur criminal capteniment envers el capità, i com s’escapaven amb el vaixell i s’ajustaven per a cometre d’altres robatoris, no s’hagués esdevingut que la Providència els hagués disposat un parany en les seves mateixes accions, i no haguessin caigut a la mateixa fossa que havien cavat per als altres.

Els vaig fer saber que pel meu manament havia estat pres el vaixell, que era ja a la rada, i que aviat podrien veure com llur nou capità havia rebut la paga de la seva malvestat, i l’albirarien prou bé penjat d’una antena.

I que, pel que feia a ells, volia saber si tenien quelcom a al·legar perquè jo no els executés com a pirates haguts en llur feta, com pel meu càrrec no podien dubtar que tenia autoritat d’ordenar.

Un d’ells respongué en nom de tots que no tenien a dir sinó això: que en fer-se presoners el capità els prometé llurs vides, i que humilment imploraven la meva mercè. Però jo vaig dir-los que no sabia quina mercè mostrar-los, perquè, pel meu compte, havia determinat de deixar l’illa amb tots els meus homes i havia pres passatge en el vaixell del capità per a anar a Anglaterra; i, pel que feia al capità, no podia portar-los a Anglaterra altrament que com a presoners emmanillats perquè hom els judiqués per revolta i fugida amb el vaixell, la qual cosa comportava, com ells devien saber, les galeres; de manera que jo no podria dir quin els era millor partit, a menys que se’ls acudís de provar llur fat a l’illa. Si això haguessin desitjat (cosa que a mi tant m’era essent en llibertat de partir), jo en certa manera em decantaria a deixar-los vivents si ells creien que podrien campar-se-la en terra.

Semblaren estar-ne molt agraïts, i digueren que molt preferien d’aventurar-se a romandre allí que no pas d’ésser menats a Anglaterra perquè els hi pengessin, i jo vaig atenir-me a llurs paraules.

El capità, però, semblà avançar alguna dificultat, com si no gosés deixar-los allí. Aleshores jo vaig fer el posat d’irar-me una mica amb el capità, dient-li que aquells eren presoners meus i no pas seus, i que en vista que els havia ofert un benefici com era aquell, mantindria la paraula, i que si ell no tenia per convenient de consentir-hi els deixaria en llibertat, així com els havia trobats, i si no li plaïa, podria agafar-los si els atenyia.

Ells, en sentir-ho, es mostraren molt agraïts i jo, doncs, vaig deixar-los en llibertat i vaig menar-los que es retiressin als boscos, a l’indret d’on eren vinguts, dient que els deixaria algunes armes de foc i municions i alguns ensinistraments per a viure prou bé, si ho creien escaient.

Vaig preparar-me aleshores a anar a bord del vaixell, però vaig dir al capità que romandria en terra aquella nit per a endegar les meves coses, i que desitjava que ell, en l’endemig, anés a bord i disposés al vaixell tot el que caldria, i em fes venir la llanxa l’endemà, ordenant-li, de totes passades, que el nou capità, que fou occit, fos penjat a l’antena perquè aquells mariners l’hi poguessin veure.

Quan el capità va ésser fora, vaig fer pujar els mariners al meu estatge i vaig començar de parlar-los seriosament pel que feia a llurs circumstàncies. Vaig dir-los que em pensava que havien triat bé, que si el capità se’ls n’hagués dut, certament haurien acabat penjats. Vaig mostrar-los el nou capità penjat de l’antena del vaixell i els vaig dir que altra cosa no haurien hagut ells d’esperar.

Quan tots hagueren declarat com volenterosament romanien, els vaig dir que els faria conèixer la història de la meva vida en aquell indret i de la meva arribada a ell; els vaig mostrar les meves fortificacions, la manera com feia el meu pa, plantava el meu ordi, curava els meus raïms, i, en una paraula, tot allò que calia per a afressar-los el camí. Vaig dir-los també la història dels disset espanyols que calia esperar, per als quals vaig deixar una lletra, i els vaig fer prometre de tractar-los com a si mateixos. Aquí pot ésser consignat que el capità, que tenia tinta a bord, estava tot sorprès que mai no se m’hagués acudit un estil de fer tinta de carbó i aigua o de qualsevol altra cosa, havent-me jo eixit de prou majors dificultats.

Vaig deixar-los les meves armes, és a dir, cinc fusells, tres escopetes i tres espases, i igualment un barril i mig de pólvora sobrers, perquè, en acabat del primer o dos primers anys, no vaig esmerçar-ne sinó poca i no vaig malversar-ne gens. Vaig fer-los una explicació de com criava les cabres, i clarícies per a munyir-les i engreixar-les, i fer tant mantega com formatge.

En una paraula, vaig comunicar-los tots els indrets de la meva història, i els vaig dir que recomanaria al capità que els deixés dos barrils més de pólvora i algunes llavors d’hortatges, de les quals vaig dir-los que jo hauria estat ben content. També vaig dar-los un sac de pèsols que el capità m’havia fet portar perquè me’ls mengés, i vaig fer-los prometre que els sembrarien i en farien més darrera la collita.

Complert tot això, vaig deixar-los l’endemà i me n’aní a bord del vaixell. Immediatament ens preparàrem per a fer-nos a la vela, però no llevàrem pas l’àncora aquella nit. El matí següent, d’hora, dos dels cinc mariners vingueren nedant al costat del vaixell, i fent-nos la més llastimosa complanta dels altres tres, demanaren d’ésser acollits al vaixell per amor de Déu, perquè altrament serien assassinats, i pregaren al capità de prendre’ls a bord baldament els pengés tot seguit.

El capità, aleshores, pretengué de no tenir facultat de fer-ho sense mi, però després d’alguna dificultat i després de llurs solemnes promeses d’esmena, foren rebuts a bord, i al cap d’un quant de temps foren bravament fuetejats i fregats amb sal, i després d’això resultaren minyons molt honrats i tranquils.

Poc després la llanxa va ésser tramesa a la costa, essent alta la marea, amb les coses promeses als mariners, a les quals el capità, per la meva intercessió, afegí llurs caixes i robes, que ells reberen, agraint-les molt. Jo també vaig dar-los encoratjament dient-los que si estava a la meva mà de trametre’ls cap vaixell que els prengués a bord, no els oblidaria pas.

En prendre comiat d’aquella illa, vaig dur-me’n a bord, com a memòries, el gran barret de pell de cabra que m’havia fet, la meva ombrel·la i un dels meus lloros; tampoc no vaig oblidar-me de prendre els diners que en llur temps vaig esmentar, els quals, per tant de temps, eren romasos inútils prop meu que s’havien rovellat o deslluït, i amb prou feines podien passar per argent fins que foren un poc fregats i manejats. Igualment vaig emportar-me’n els diners que havia trobat en el naufragi del vaixell espanyol.

I així vaig deixar l’illa, el 19 de desembre, segons vaig veure en la computació del vaixell l’any 1686, després d’haver-hi romàs vint-i-vuit anys, dos mesos i dinou dies, essent alliberat d’aqueix segon captiveri el mateix dia del mes que m’havia escapat en el «Barco Longo» de la moreria de Salé.

En aquest vaixell, després d’un llarg viatge, vaig arribar a Anglaterra el dia 11 de juny, l’any 1687, havent-ne estat trenta-cinc anys absent.

Quan vaig arribar a Anglaterra, hi era tan perfectament estrany a tot el món com si mai no hi hagués estat. La meva benefactora i fidel intendent, a la qual havia deixat en dipòsit el meu diner, era vivent, però havia passat grans malastres; era vídua per segona vegada i en mesquina posició. Vaig dir-li que no passes pena pel que em devia, assegurant-li que no li causaria cap encaparrament, sinó que, a la inversa, agraït com era a la seva passada cura i fidelitat envers mi, l’assistiria tant com m’ho permetrien els meus pocs cabals, que per aquell temps, tanmateix, no em deixaven fer gran cosa per ella, però vaig dar-li fermança que mai no oblidaria la bonesa que temps enllà m’havia mostrat. I no vaig pas oblidar-la quan vaig ésser prou benestant per a ajudar-la, com serà observat en son lloc.

Vaig davallar després al Yorkshire; però el meu pare era mort, extingida la meva mare com també tota la família, tret de dues germanes i dos fills d’un dels meus germans, i com que feia bella estona que jo passava per mort, no se m’havia tingut en compte en el repartiment: de manera que, en un mot, no vaig trobar res per al meu alleujament o assistència; i els pocs diners que tenia poc em servirien per a establir-me.

Vaig trobar, però, una mostra de gratitud que no m’esperava pas, i fou que després que el capità del vaixell al qual jo havia tan sortosament alliberat, salvant ensems el vaixell i la càrrega, va haver fet una molt bella relació als armadors de com jo havia salvat les vides dels homes i el vaixell, ells m’invitaren, en companyia d’alguns altres comerciants interessats, perquè els anés a veure, i tots plegats em feren un bellíssim compliment pel que s’havia esdevingut, i un present de gairebé dues-centes lliures esterlines.

Però quan vaig haver reflexionat més d’un cop sobre les circumstàncies de la meva vida, i el poc que tenia per a un nou establiment, vaig resoldre d’anar a Lisboa, a veure si podia aconseguir alguna clarícia de l’estat de la meva plantació al Brasil, i què s’havia fet el meu soci, car jo tenia raons per a suposar que anys ha em tenia per mort.

Amb aquest propòsit vaig embarcar-me per a Lisboa, on vaig arribar l’abril següent, i el meu servent Divendres m’acompanyà molt honradament en totes aquestes eixides i es demostrà servidor fidelíssim en totes les avinenteses.

Arribat a Lisboa, vaig trobar, fetes recerques, i amb particular satisfacció, mon vell amic, el capità del vaixell que m’havia replegat en mar, davant la costa d’Àfrica. S’havia fet vell, i havia deixat la mar, després de passar al seu fill, que ja era un tros enllà de la jovenesa, el seu vaixell, que continuava fent el tràfic amb el Brasil. El vell no em conegué, i jo, talment, amb prou feines el vaig reconèixer, però tot seguit me’l vaig fer recordadís i tot seguit vaig fer que es recordés de mi en dir-li qui era jo.

Després d’algunes apassionades expressions de vells coneguts, vaig preguntar, no en dubteu, què se n’havia fet de la meva plantació i del meu soci. El vell em digué que feia uns nou anys que no havia estat al Brasil, però que podia assegurar-me que, la darrera vegada que en partí, el meu soci vivia, però els curadors que jo havia posat al costat d’ell per a vetllar per la meva part, tots eren morts. Que ell creia, però, que jo podria aconseguir un bell compte exacte de les rendes de la plantació, per ço com, davant la general creença del meu naufragi i negament, els meus curadors havien lliurat el compte de mos guanys en la meva part de la plantació al procurador fiscal, qui els havia assignat, pel cas que jo no tornés a reivindicar-los, per un terç al rei i per dos terços al monestir de Sant Agustí, perquè fossin despesos a benefici dels pobres i per a la conversió dels indians a la fe catòlica; però que si jo compareixia, o algun meu apoderat, a reclamar el patrimoni, hom el retornaria, llevat que les rendes ja distribuïdes per a fins de caritat no podien ésser retornades. Però m’assegurà que l’intendent de les Rendes Territorials del rei i el proveïdor o majordom del monestir havien tingut sempre gran esment que el beneficiari, és a dir, el meu soci, els retés cada any un compte fidel de la renda, de la qual degudament rebien la meva meitat.

Vaig preguntar-li si sabia a quin punt de creixença el meu soci havia portat la meva plantació i si creia que valdria la pena de captenir-se’n, o si, anant allí no trobaria dificultat per a recobrar els meus drets a la meitat.

Ell em va dir que no podia precisar fins a quin grau era millorada la plantació, però que sabia que el meu soci s’estava fent riquíssim amb el gaudi de la seva sola meitat, i que del que recordava prou bé era d’haver sentit que el terç de la meva part que havia escaigut al rei, el qual terç sembla que havia estat atorgat a algun altre monestir o casa religiosa, pujava a més de dos-cents moidores l’any; que pel que feia a tornar jo a la tranquil·la possessió de la meva part, no calia dubtar-ne, essent el meu soci en vida per a testimoniar el meu dret, i essent altrament inscrit el meu nom en el registre del país. També em digué que els successors dels meus curadors eren gent molt honrada i justa, i riquíssims, i que creia que no solament tindria llur ajut per a entrar-ne de bell nou en possessió, sinó que trobaria en llurs mans una considerable suma per al meu compte, producte de la plantació, mentre llurs pares en servaren esment, i abans que la lliuressin, fet que, pel que ell recordava, s’havia esdevingut uns dotze anys endarrera.

Aquella relació va fer que em mostrés una mica preocupat i inquiet, i vaig preguntar al vell capità com arribà a esdevenir-se que els curadors disposessin així dels meus béns, quan jo havia fet el meu testament, nomenant-lo a ell, el capità portuguès, mon hereu universal, etc.

Ell em digué que això era veritat, però que com que no hi havia proves que jo fos mort, ell no podia obrar com a executor testamentari fins que no arribés alguna referència clara del meu fi, i que a més ell no tenia ganes d’entremesclar-se en cosa tan remota: que certament havia registrat el meu testament i fet la seva reivindicació i si hagués pogut tenir cap clarícia que jo hagués estat mort o vivent, hauria obrat per procuració, i pres possessió de l’«engenho» (com anomenen la plantació de sucre) i hauria dat a son fill, que actualment era al Brasil, les ordres que calien.

—Però tinc una notícia a dar-vos —digué el vell— que podrà no ésser-vos pas tan acceptívola com la resta, i és que creient que vós havíeu naufragat, i creient-ho igualment tothom, el vostre soci i curadors m’oferiren d’ajustar-se amb mi, en nom vostre, per als profits dels sis o vuit dels primers anys, que jo vaig rebre, però havent calgut en aquells temps —afegí— grans despeses per a augmentar la plantació, per a bastir un «engenho», i comprar esclaus, no produí de molt el que va retre més tard. Tanmateix, però —digué el vell—, us daré compte exacte de tot el que he rebut i de com n’he disposat.

Després d’uns quants dies de noves conferències amb ell, aqueix antic amic va portar-me un compte de les rendes dels sis primers anys de la meva plantació, signat pel meu soci i els curadors, les quals sempre havien estat lliurades en mercaderia, això és, rotllos de tabac, sucre en caixes, rom, melasses, etc., consegüents a una sucreria, i vaig trobar pel seu compte que cada any creixia considerablement la renda, però que, com s’ha dit abans, essent la despesa gran, el benefici fou petit a la primeria. De totes maneres, el vell em mostrà que em devia 470 moidores d’or, a més de 60 caixes de sucre i 15 rotllos dobles de tabac, havent-se perdut la mercaderia en el seu vaixell, perquè havia naufragat tornant a Lisboa, uns onze anys després de la meva partida.

El bon home començà aleshores de plànyer-se dels seus malastres, que l’havien lligat a emprar els meus diners per a refer-se de les seves pèrdues i una part a comprar un nou vaixell. —Així i tot, vell amic —em digué—, no us mancarà un ajut en la vostra necessitat, i tot seguit que el meu fill tornarà sereu completament pagat.

Va treure’s aleshores una vella borsa i em donà 160 moidores portuguesos d’or, i lliurant-me el document de son títol al vaixell en el qual el seu fill se n’era anat al Brasil —ell n’era propietari per una quarta part, i el seu fill per una altra—, ho deixà tot en poder meu com a fermança de la resta.

Massa m’havia commogut l’honradesa i la bondat del pobre home perquè pogués comportar-li això, i recordant el que ell havia fet per mi —com m’havia recollit en mar, i que generosament m’havia tractat en tota avinentesa, i especialment quina amistat tan sincera em mostrava ara—, amb prou feines vaig poder contenir les llàgrimes. Vaig començar, doncs, per demanar-li si les seves circumstàncies li permetien de bandejar tants de diners en aquell moment, i si allò no l’anguniaria. Em digué que no podia amagar-me que l’anguniaria una mica, però que, tanmateix, eren diners meus, i jo podia necessitar-los més que no pas ell.

Tot el que deia el vell era amarat d’afecte i jo comtenia difícilment el plor mentre ell parlava. En una paraula, vaig prendre’n cent, dels moidores, i vaig demanar ploma i tinta per a dar-li’n un rebut, després vaig retornar-li’n la resta i li vaig dir que si mai prenia possessió de la plantació li lliuraria el que m’emportava, com talment vaig fer després, i que pel que feia al document de la seva part en el vaixell del seu fill, no el volia prendre en cap manera; que si jo necessitava els diners, sabia que ell era prou honrat per a pagar-me, i si no els necessités, per ço com pogués reprendre el que ell em dava motiu d’esperar, mai no li acceptaria ni un sou més.

Després d’això, el vell començà de preguntar-me si havia d’indicar-me un mètode per a reivindicar la plantació. Jo li vaig dir que pensava d’anar-hi personalment. Ell digué que podia fer-ho si em plaïa, però que si no, hi havia camins a bastament per a fer valer el meu dret, i passar immediatament els profits al meu nom. I com que hi havia vaixells al riu de Lisboa a punt d’eixir cap al Brasil, féu inscriure el meu nom en un registre, amb una declaració de part seva, afirmant, sota jurament, que jo era en vida i que era la mateixa persona que havia rebut la terra i emprès la plantació.

Essent això degudament legalitzat per un notari, i afegida que hi fou una promesa, vaig adreçar-ho, per consell seu, i acompanyat d’una lletra seva, a un comerciant que coneixia en aquells indrets; i després em va proposar de romandre amb ell fins que vingués relació del resultat.

Mai no hi hagué més honorable cosa que els efectes d’aquella promesa, perquè en menys de set mesos vaig rebre un embalum dels hereus dels comerciants amics meus, pel compte dels quals m’havia embarcat, on hi havia les següents lletres i papers:

PRIMER. Hi havia el compte corrent del profit de la meva plantació per espai de sis anys, d’ençà que llurs pares s’havien ajustat amb el vell capità portuguès. El ròssec a favor meu era de 1.174 moidores.

SEGON. Hi havia el compte de quatre anys més, durant els quals havien servat els cabals en llurs mans, abans que el Govern en recaptés l’administració, com a cabals de persona desapareguda o, com ells diuen, morta civilment, i el ròssec de la plantació, havent crescut, pujava a 38.892 cruisadoes, que feien 3.421 moidores.

TERCER. Hi havia el compte del prior dels Agustins que havia rebut els profits per més de catorze anys, però tot i no havent de respondre pel que hagués esmerçat en l’hospital declarà molt honradament que tenia 872 moidores no distribuïts que reconeixia deure’m. Pel que feia a la part del rei, no vaig recobrar-ne res.

Hi havia una lletra del meu soci congratulant-se molt afectuosament de la nova d’ésser jo vivent, dant-me compte de com la propietat era millorada, i quant produïa a l’any, amb el detall del nombre d’acres que contenia, com era plantat, quants d’esclaus hi havia i fent qui-sap-les creus en auguri de felicitats em deia que havia dit tantes d’avemaries per a agrair a la Mare de Déu que jo fos en vida. M’instava a dar-li ordres, dient-li a qui havia de lliurar els meus guanys si jo no hi anava en persona, i acabava amb cordials oferiments de la seva amistat i la de la seva família.

I em trametia, com a present, set belles pells de lleopard que havia, sembla, rebut de l’Àfrica per algun altre vaixell que hi havia fet anar, i al qual havia pertocat, sembla, millor viatge que no pas el meu. També em trametia cinc caixes d’excel·lents llaminadures i cent peces d’or no encunyades, no tan grans com els moidores.

Per la mateixa flota els meus curadors em trametien 1.200 caixes de sucre, 800 rotllos de tabac, i la resta del compte en or.

Ara, talment podia dir que la tardania de Job havia estat millor que no pas el començament. És impossible d’explicar el trontoll del meu cor quan recorria amb l’esguard aquelles lletres, i especialment quan vaig trobar tota la meva riquesa prop de mi, perquè com que els vaixells del Brasil vénen tots en estols, els mateixos vaixells que portaven les meves lletres portaven els meus béns, i aquests eren assegurats damunt el riu, abans que les lletres arribessin a les meves mans. Per a dir-ho d’un cop, se’m va trencar la color i vaig emmalaltir, i, no fos vingut el vell portant-me un cordial, em penso que la sobtada sorpresa de la joia hauria trabucat la naturalesa, i jo hauria mort en el lloc.

Més encara: després vaig continuar de sentir-me molt malament, i vaig estar-ho per algunes setmanes, fins que, anat a cercar un metge, i conegut quelcom de la causa real de la meva malaltia, ell ordenà que se’m sagnés, després de què vaig sentir-me alleujat i anar per bé; però crec verament que si no hagués estat socorregut per un esplai donat d’aquella guisa a l’esperit, hauria finat.

Era ja senyor, de cop i volta, de més de cinc mil lliures esterlines en diner, i tenia una propietat al Brasil de més de mil lliures l’any, tan segura com una propietat de terres angleses; i, en una paraula, em trobava en una condició que amb prou feines sabia comprendre, o ajustar-me a gaudir.

La primera cosa que vaig fer va ésser de recompensar el meu primer benefactor, el bon capità vell, el primer que m’havia estat caritatívol en la desgràcia, benvolent en el meu començament i honrat fins a la darreria. Vaig mostrar-li tot allò que m’havien tramès. Vaig dir-li que, després de la providència del Cel, que totes les coses ordena, li n’era deutor a ell, i que ara em pertocava de recompensar-lo, com faria amb el cèntuple. Així, doncs, primerament vaig retornar-li els cent moidores que n’havia rebut: després vaig fer venir un notari i vaig fer que em redactés una general condonació o descàrrega dels quatre-cents setanta moidores que ell havia reconegut de deure’m, de la manera més ferma i plena que seria possible. Després vaig encomanar-li una procura, dant-li poder perquè rebés els anyals profits de la meva plantació, per la qual cosa el meu soci li obriria compte a ell i li faria, per les flotes de costum, les trameses al meu nom, i per una clàusula final, vaig fer-li atorgament de cent moidores anuals, durant la seva vida, a bestreure dels béns, i cinquanta moidores, cada any, al seu fill, i així vaig ésser quiti pel que feia al meu vell amic.

Em calia ja de considerar quina ruta prendria aleshores, i què en faria de la propietat que la providència m’havia per aquell estil posat a la mà; i talment, tenia més neguits en testa que no pas en el meu silenciós tarannà de vida a l’illa, quan altra cosa no sospirava sinó allò que tenia, i res no tenia sinó allò que m’era necessari, mentre que ara tenia una bella posició a les meves espatlles, i el meu afer era d’assegurar-la. No tenia ja una cova on amagar els meus diners, o un lloc on poguessin jeure sense pany ni clau, fins a florir-se i deslluir-se abans que ningú els remenés. Al contrari, no sabia pas on posar-los o a qui els confiaria. Mon vell patró, el capità, era, talment, un home com cal, i aquell era l’únic refugi que jo tenia.

Segonament, els meus interessos al Brasil semblaven cridar-m’hi, però no podia pensar d’anar-hi fins que hagués ajustat els meus afers, i deixat els meus béns darrera meu en mà segura. A la primeria vaig pensar en la meva vella amiga la vídua, que sabia que era honrada i m’hauria estat puntualíssima; però era de molta d’edat, i pobra, i tot em feia creure que endeutada, de manera que, al capdavall, no tenia altre remei que tornar a Anglaterra, i emportar-me’n els meus béns.

Passaren alguns mesos, però, abans que m’hi determinés; i aleshores, així com havia plenament recompensat, i a plaer seu, el vell capità que havia estat el meu passat benefactor, vaig començar de pensar en la pobra vídua, el marit de la qual havia estat mon benefactor primer, i ella, mentre pogué, ma fidel intendent i alliçonadora. Així és que la primera cosa que vaig fer va ésser de cercar un comerciant de Lisboa que escrivís al seu corresponsal de Londres, no ja pregant-lo de pagar una lletra, sinó d’anar a trobar-la i portar-li, en diners, cent lliures meves, i parlar-hi i reconfortar-la en la seva pobresa, dient-li que, si jo vivia, tindria un altre ajut. Al mateix temps vaig trametre a les meves dues germanes cent lliures a cada una, per tal com eren, si no en necessitat, en circumstàncies no gaire bones, l’una havent estat casada i passat a vídua, i l’altra tenint un marit no tan gentil envers ella com hauria hagut d’ésser.

Tot preparant les coses per al meu retorn a la pàtria, i essent la flota del Brasil a punt d’eixida, vaig resoldre primer de tot de dar les escaients respostes al just i fidel estat de comptes que n’havia rebut. I primerament, vaig escriure al prior de Sant Agustí una lletra plena de regraciaments pel seu tracte lleial, i fent-li ofrena dels vuit-cents setanta-dos moidores que havien restat sense atribució, els quals jo desitjava que fossin donats, cinc-cents al Monestir i tres-cents setanta-dos als pobres, així com el prior ordenava, esperant que el bon pare pregaria per mi, etc.

Vaig escriure després una lletra de regraciaments als meus dos curadors, amb tot el reconeixement que tanta de justícia i d’honradesa reclamaven. Pel que fa a trametre’ls cap present, eren ben per damunt de tenir-ne conveniència.

Darrerament vaig escriure al meu soci, reconeixent la seva indústria a millorar la plantació, i la seva integritat a acréixer els rendiments de la terra, dant-li instruccions per al seu futur govern de la meva part, segons el poder que havia consignat a mon vell patró, al qual desitjava que ell trametés qualsevol cosa que em fos deguda, fins a saber notícies meves més precises, assegurant-li que era la intenció meva no solament d’anar-lo a veure, sinó d’establir-me allí per la resta de la meva vida. A això vaig afegir-hi un present bellíssim de sedes italianes per a la seva muller i dues filles, perquè el fill del capità m’havia assabentat que aquesta família tenia, i dues peces de drap fi anglès, el millor que vaig poder aconseguir a Lisboa, cinc peces de baieta negra i randes de Flandes de bella valor.

Havent així exhaurit els meus afers, vaig vendre el meu carregament, i vaig convertir tots els meus béns en belles lletres de canvi; i la meva següent dificultat fou per quin camí aniria a Anglaterra. Prou costum tenia de la mar, i tanmateix sentia aleshores una estranya aversió a anar per mar a Anglaterra; i baldament no pogués declarar-ne cap raó, la dificultat es feia en mi tan gran que, fins havent embarcat el meu bagatge per a anar-hi, vaig canviar de parer, i això no pas una sinó dues o tres vegades.

Veritat és que en mar hi havia estat dissortadíssim, i aquesta podia ésser una de les raons, però que ningú no llevi importància als forts impulsos dels seus pensaments en casos de tant de pes. Des dels vaixells que jo havia triat per a embarcar-m’hi —un d’ells més particularment l’havia escollit, perquè hi havia portat les meves coses a bord, mentre que en l’altre m’havia ajustat amb el capità— dos d’aquests vaixells, dic, van acabar malament, és a dir, l’un fou presa dels algerians i l’altre naufragà prop de l’Start, no pas lluny de Torbay, negant-se tothom, llevat de tres persones, de manera que en l’un i l’altre d’aquells vaixells jo hauria estat malastruc, i era difícil de dir en quin n’hauria estat més.

Havent estat acaçat així en els meus pensaments, mon vell pilot al qual vaig comunicar tota cosa, m’instà seriosament que no anés per mar, sinó que o bé anés per terra a la Corunya i travessés la badia de Biscaia per anar a La Rochelle, d’on el viatge a París, com després a Calais i Dover, era fàcil i segur, o bé pugés fins a Madrid i m’emprengués tot el camí per terra, travessant la França. Per acabar, tanta aprensió em feia qualsevol viatge per mar, llevat el de Calais a Dover, que vaig resoldre de viatjar sempre per terra, que, no tenint jo cap pressa i no important-me la despesa, era el camí més plaent. I per a fer-lo encara més, mon vell capità em va fer conèixer un senyor anglès, fill d’un comerciant de Lisboa, que desitjava de viatjar amb mi, i encara replegàrem dos altres comerciants anglesos, dos joves senyors portuguesos —el darrer dels quals no anava sinó a París—, de manera que entre tots plegats érem sis. I dúiem cinc criats; els dos comerciants i els dos portuguesos s’acontentaren d’un criat per parella, per economia, i jo, per la meva part, vaig emportar-me’n un mariner anglès com a criat, a més de mon servent Divendres, que era massa estranger per a ésser-me útil com a criat en el viatge.

D’aquesta manera vaig eixir de Lisboa; i anant la nostra colla molt ben muntada i armada, fèiem una petita host, de la qual em feren l’honor de nomenar-me capità, perquè era el més vell i perquè tenia dos criats, i havia estat el causant del viatge.

Així com no us he empallegat en cap dels meus diaris marítims, ara no us empallegaré amb el de terra. Però algunes aventures ens esdevingueren en aqueix tediós i difícil viatge, que no puc ometre.

En arribar a Madrid, essent tots nosaltres gent de fora d’Espanya, volguérem romandre algun temps a veure la cort espanyola i allò que seria digne d’observar; però trobant-nos a les acaballes de l’estiu, haguérem de precipitar la nostra partida i eixírem de Madrid cap a mitjans d’octubre. Però en arribar al caire de Navarra, ens alarmaren en diverses viles del camí contant-nos que havia caigut tanta de neu al vessant francès de les muntanyes, que a molts de viatgers els havia calgut de retornar a Pamplona, després de provar de passar amb un risc extraordinari.

Un cop arribats a Pamplona, trobàrem que ens havien dit veritat i per a mi, avesat per tant de temps a un clima calent, i fins i tot a contrades on difícilment és comportívola cap roba al damunt, el fred era insofrible. I, tanmateix, no fou pas més penós que sorprenent d’haver deixat, feia només deu dies, Castella la Vella, on el temps no escalfava, cremava, i sentir tot seguit el vent de les muntanyes pirinenques tan viu, tan intensament fred, que era intolerable, i córrer el perill que se’ns entumissin i gelessin els dits de les mans i dels peus. El pobre Divendres estava espaordit a més no poder en veure les muntanyes totes cobertes de neu i en sentir la fredorada, coses que mai no havia vist ni sentit en sa vida.

Per a adobar-ho, essent a Pamplona, continuà nevant amb tanta de violència i per tant de temps que la gent deia que l’hivern venia abans d’hora, i els camins, que abans eren difícils, esdevenien del tot impassables perquè el gruix de la neu no consentia el trànsit, i no essent durament gelada, com succeeix en els països septentrionals, no hi havia manera d’avançar si no era amb el perill d’ésser colgat en vida a cada passa. Poc romanguérem, menys de vint dies, a Pamplona; i aleshores, veient que l’hivern se’ns tirava al damunt, i sense probabilitat de milloria, jo vaig proposar que ens n’anéssim a Fuenterrabia, i d’allí estant ens embarquéssim cap a Bordeus, que no era sinó un petit viatge.

Però mentre ens ho consideràvem, vingueren quatre senyors francesos, els quals, havent hagut d’aturar-se a la banda francesa dels passos com nosaltres hi estàvem a l’espanyola, havien trobat un guia el qual, travessant el país prop de la punta del Llenguadoc, els havia fet passar les muntanyes per indrets on la neu no els va ésser de gaire destorb, i allà on trobaren una certa quantitat de neu, era, digueren, prou gelada per a sostenir-los a ells i a llurs cavalls. Vam fer venir aquell guia, i ell ens digué que s’emprendria de portar-nos pel mateix camí, sense perill de banda de la neu, mentre anéssim armats a bastament per a protegir-nos contra les bèsties salvatgines, perquè digué que en aquelles grans nevades solia passar que els llops acudissin al peu de les muntanyes, enfurits per manca de nodriment, essent tota la terra un pa de neu. Vam dir-li que estàvem prou ben preparats contra criatures com aquelles, si ell ens dava fermança de no topar una mena de llops de dues potes, dels quals hom ens havia dit que corríem gran perill, sobretot al costat francès de les muntanyes. Ell ens donà satisfacció completa que no hi havia perill d’aquella mena en el camí per on aniríem; i així fàcilment accedírem a seguir-lo, com feren també dotze senyors més amb llurs servents, els uns francesos, els altres espanyols, que, com he dit, havien provat de passar i no havien tingut més remei que tornar enrera.

Eixírem, doncs, tots plegats de Pamplona, amb el nostre guia, el 15 de novembre. I em va sorprendre, talment, que en lloc d’avançar, ens fes recular, pel mateix camí per on havíem vingut de Madrid, unes vint milles: aleshores, havent passat dos rius i entrat a terra plana, ens trobàrem de bell nou en clima calent, on la terra era agradosa i no hi havia senyal de neu. Però de cop i volta, girant a mà esquerra, s’atansà a les muntanyes per una altra via, i per bé que, verament, les muntanyes i els abissos semblessin paorosos, ell dava tants de tombs i feia tants de meandres, i ens menava per vies tan retortes, que insensiblement ens trobàrem enllà de la gran alçària de les muntanyes sense que la neu ens hagués fet gaire nosa. I tot d’un cop ens mostrà les plaents i fructíferes províncies del Llenguadoc i la Gascunya, totes verdes i florides, per bé que eren encara a bella distància, i teníem encara agre camí a passar.

Vam inquietar-nos una mica, tanmateix, quan s’escaigué de nevar tot un dia i tota una nit, amb tanta de fúria, que no poguérem pas tirar endavant: però ell ens digué que no ens encaparréssim, que ben tost hauríem passat del tot. Talment, començàvem de davallar cada dia i de tirar més cap al nord que no pas abans; refiant-nos, doncs, del nostre guia, vam seguir endavant.

Dues hores mancaven, si fa no fa, per a la nit, quan essent el nostre guia un poc enllà de nosaltres, i no precisament en vista, tres llops monstruosos i darrera ells un ós s’engegaren d’un camí ensotat estant, que dava a un bosc atapeït. Dos dels llops es precipitaren damunt el guia, i hagués ell estat a mitja milla de nosaltres hauria estat devorat, certament, abans que l’haguéssim pogut ajudar. Un dels llops s’aferrà al cavall i l’altre atacà l’home amb tanta de violència que aquest, sense temps o presència d’esperit per a treure’s la pistola, aücà i ens cridà desesperadament. Essent-me Divendres a la vora, vaig dir-li que anés a tota brida a veure què passava. Tot seguit que Divendres arribà a l’envista de l’home cridà tan desesperadament com l’altre: —Oh senyor! Oh senyor! —però com un brau minyó que era, avançà de dret cap al pobre home i descarregà un tret de pistola a la testa del llop que l’atacava.

Fou benastruc per al pobre home que hi hagués anat precisament el meu criat Divendres, perquè aquest, estant acostumat a aquella mena d’animals en son país, no en tenia temença, sinó que se li acostà ben a prop i li disparà com he dit, mentre que qualsevol de nosaltres hauria disparat de més distància, i tal vegada hauria errat el llop o ho hauria empitjorat ferint l’home.

Però fou cosa a bastament per a terroritzar un home de més gosadia que no pas jo —i talment alarmà tota la nostra colla— de sentir, a continuació del renou de la pistola, el so, l’eco de les muntanyes, que hom hauria dit que la multitud dels llops era prodigiosa, i potser, tanmateix, no eren tan pocs que no tinguéssim causa d’aprensions.

En haver, però, Divendres mort el llop, l’altre que s’havia aferrat al cavall el deixà tot seguit i fugí. Sortosament l’havia aferrat a la testa, de manera que les seves dents s’havien clavat als guarniments del fre, així és que no li havia fet gaire mal. L’home, talment, era més endanyat, perquè l’enfurit animal l’havia mossegat dues vegades, l’una al braç i l’altra una mica damunt del genoll, i estava a punt de desplomar-se pel desordre del seu cavall esverat, quan Divendres comparegué i disparà contra el llop.

És bo de capir que en sentir el renou de la pistola de Divendres, tots afinàrem la passa i cavalcàrem tan de pressa com el camí, que era molt difícil, volgué consentir-nos, a veure què passava. Tantost ens haguérem departit dels arbres, que ens havien llevat la vista d’allò esdevingut, veiérem clarament el cas, i com Divendres havia desempallegat el pobre guia, per bé que no destriéssim tot seguit quina mena d’animal havia mort.

Però mai no fou cap lluita tan àrdidament menada i d’una manera tan sorprenent, com la que seguí entre Divendres i l’ós, que ens donà a tots (per bé que a la primeria fóssim espalmats i esparverats per ell), el més gran divertiment imaginable. Com que l’ós és un animal feixuc i matusser, que no galopa com fa el llop, el qual és ràpid i lleuger, té dues qualitats especials que generalment són la regla dels seus actes. Primerament, que els homes no són la seva presa escaient, i no parlo del que pugui empènyer-lo a fer l’excessiva fam, que era el cas d’aleshores, essent tota la terra colgada sota la neu; però, usualment, no ataca els homes si ells no l’escometen primer. Al contrari, si el trobeu pels boscos i no us fiqueu amb ell, no es ficarà amb vosaltres. Però cal que tingueu esment d’ésser-li ben cortesos i cedir-li el camí, perquè és un senyor molt tocat i posat, no darà una passa enfora del seu camí ni per un príncep. És més; si teniu una vera por, el millor que podeu fer és cercar un altre camí i tirar endavant, perquè de vegades si us pareu i el mireu de fit a fit s’ho mira com una injúria. Però si li tireu o li féu voleiar alguna cosa i el toca, per bé que sigui un buscall tan gran com el vostre dit, això l’afronta i deixa de banda tots els altres afers per a perseguir la seva revenja, perquè li cal d’heure satisfacció en un punt d’honor. Aquesta és la seva primera qualitat. La segona és que, un cop afrontat, mai no us deixarà de nit ni de dia, fins que s’hagi revenjat, seguint-vos amb bella pressa fins que us encalçarà.

El meu servent Divendres havia alliberat el nostre guia, i quan li arribàrem al davant, l’ajudava a davallar del seu cavall, perquè l’home era a l’ensems endanyat i espaordit, i talment amb més espaordiment que no pas dany; aleshores, de sobte, veiérem com l’ós eixia del bosc. I era vast, monstruós, el més gros, de molt, que hagi vist en la vida. Ens colpí a tots una mica de sorpresa en veure’l, però quan Divendres el veié, mostrà planament alegria i coratge en son posat. —Oh!, oh, oh! —digué Divendres, per tres vegades, assenyalant-lo—. Oh senyor! deu-me llicència: jo encaixar amb ell la mà: jo us faré ben riure.

Em meravellà de veure el minyó tan content. —Ximple! —vaig dir-li— se us menjarà. —Menjar-me jo! menjar-me jo! —digué Divendres, dues vegades—. Jo menjar-me’l; jo us faré ben riure. Vosaltres estigueu aquí; jo us ensenyaré ben riure. —S’assegué en terra i es llevà les botes en un moment, i es posà un parell d’escarpins (sabates planes que ells duen i que ell duia a la butxaca), i donà a mon altre servent el seu cavall, i se n’anà amb el seu fusell, de pressa com el vent.

L’ós anava caminant tot dolç, i prometent de no ficar-se amb ningú, fins que Divendres, arribant-li molt a la vora, el cridà, com si l’ós el pogués capir. —Ei, ei! —digué Divendres— jo parlar amb vós. —Nosaltres el seguíem a distància, perquè ara, havent davallat a la part gascona de les muntanyes, havíem entrat en una gran boscúria, de terra plana i a bastament esclarissada, per bé que hi hagués molts d’arbres escampats ací i allà.

Divendres, que perseguia estretament l’ós, l’aconseguí tot d’una i agafant una gran pedra la hi va tirar, i l’ensopegà justament al cap, però sense fer-li més mal que si l’hagués tirada contra la paret. Però la cosa respongué al propòsit de Divendres, perquè el bergant era tan nu de temença, que ho havia fet purament perquè l’ós el seguís, i fer-nos ben riure, com ell deia. L’ós, tantost va sentir la pedra i el va veure, va girar-se i li anà al darrera, amb passes diabòlicament llargues i arrossegant els peus amb un ritme estrany tant, que hauria obligat un cavall a un mig galop. Vinga córrer Divendres aleshores, i emprendre son camí com si vingués cap a nosaltres en cerca d’ajut. Nosaltres decidírem tots de disparar tot seguit contra l’ós i alliberar el meu servent, per bé que jo era cordialment irat contra ell perquè ens portava altra vegada l’ós, quan l’animal pels seus afers ja se n’anava per un altre costat. I especialment m’irava que hagués decantat l’ós envers nosaltres, i en acabat fugís, i vaig cridar: —Gos, aquesta és la vostra manera de fer-nos riure? Aparteu-vos i preneu el cavall, que puguem matar l’animal! —Ell em va sentir i va cridar—: Cap tret, cap tret: estigueu tranquils i us faré ben riure. I la llesta criatura que feia dues passes per cada una de l’ós, es girà de cop i volta, a un costat nostre, i veient una gran alzina escaient per al seu objecte, en féu senyal que el seguíssim, i doblant la passa s’enfilà àgilment a l’arbre, havent deixat el fusell en terra, a unes cinc o sis iardes del peu de l’arbre.

L’ós no trigà a arribar a l’arbre, i nosaltres el seguírem d’un tros lluny. La primera cosa que féu va ésser d’aturar-se davant el fusell i olorar-lo, però el va deixar estar, i començà d’aferrar l’arbre, enfilant-se com un gat, per bé que fos tan monstruosament feixuc. Jo estava astorat del que creia follia del meu servent, i no podia ni de lluny veure-hi cap cosa per a fer riure, encara; veient però que l’ós pujava a l’arbre ens hi acostàrem cavalcant.

Quan haguérem arribat a l’arbre, Divendres havia eixit cap a la punteta d’una grossa branca, i l’ós era a mitja via d’ell. Tot seguit que l’ós arribà a aquell indret on la branca era més feble, Divendres em digué: —Ah! ara veureu ensenyar l’ós que dansi. —I començà de saltar i de sacsejar la punta que ell tenia, i l’ós començà a trontollar, sense moure’s, però mirant al seu darrera per a veure com podria davallar. Aleshores, ben cert, riguérem cordialment. Però Divendres no n’estava llest, ni poc ni gaire. Veient-lo que encara restava aturat, li va cridar de bell nou, com si hagués suposat que l’ós podia parlar anglès. —Com, no veniu ençà! veniu, veniu ençà per un favor. —Aleshores deixà córrer de saltar i sacsejar l’arbre, i l’ós, igual que si hagués capit el que ell li deia, anà una mica més enllà; després Divendres tornà a fer salts, i l’ós va aturar-se altra vegada.

Vam creure que aleshores era el bell moment per a abatre-li la testa, i vam cridar a Divendres que parés, i que dispararíem a l’ós, però cridà seriosament: —Oh, per un favor! oh, per un favor! No disparar encara. —Per a escurçar la història, Divendres va fer tantes de danses i l’ós es mostrava tan susceptible, que vam riure, talment, bella cosa, però encara no sabíem imaginar què cosa faria el minyó. Perquè de primer havíem pensat que es refiava de tirar a baix l’ós, d’una sotragada, però veiérem que l’ós era massa viu per a jugar-li aquesta, perquè no anava prou lluny per a ésser aterrat, sinó que s’aferrava de valent amb les seves amples urpasses i potes, de manera que no se’ns acudia quin fóra l’acabament i com reeixiria la mofa.

Però Divendres tot seguit ens tragué de dubte, perquè veient que l’ós s’aferrava bravament a la branca: —Bé, bé —va dir-li. —Vós no venir ençà, jo vinc, jo vinc, vós no venir a jo, jo venir a vós. —I aleshores, eixí cap a l’indret més prim de la branca, allà on podia corbar-la amb el seu pes, i gentilment se’n deixà davallar, fins que arribà prou a la vora de la terra per plantar-s’hi d’un salt, i pegà a córrer cap al fusell, i el prengué i s’aturà.

—Bé —vaig dir-li—, Divendres, què fareu ara? Per què no dispareu? —No disparar —digué Divendres—, no encara: jo dispararé, daré temps, us faré encara ben riure. —I talment, ho féu, perquè en veure l’ós que el seu enemic se n’era anat, tornà enrera de la branca on es tenia, però ho féu amb molta de cautela, mirant darrera seu a cada passa, i reculant fins arribar al tronc de l’arbre, i aleshores avançant les potes del darrera, davallà per l’arbre, aferrant-lo amb les seves urpes, i movent una pota per vegada, molt a pleret. En aquella conjuntura, Divendres s’hi acostà ben a prop, d’un cop li ficà la boca del fusell a l’orella i disparant el féu caure mort, com una pedra.

Després el bergant es girà a son volt a veure si no rèiem, i quan ens veié tots satisfets, pel nostre posat, començà de riure molt fort. —Així matem l’ós al país meu —digué Divendres—. Així els mateu? —vaig fer jo—. Poc teniu fusells! —No —replicà ell—; res de fusells, però disparem sagetassa gran.

Aquell, en veritat, fou per a nosaltres un bell divertiment, però érem encara en un lloc salvatge, i el nostre guia molt endanyat, i amb prou feines sabíem què fer. L’udolar dels llops no se me n’anava del cap; i, talment, fora de l’aldarull que una vegada havia sentit a la costa africana, del qual ja he dit alguna cosa, mai no havia sentit res que m’omplís de tant i tant d’horror.

Aqueixes coses, i la proximitat de la nit, ens cridaren a lloc més arrecerat. Altrament, com Divendres hauria volgut, hauríem llevat la pell a aquell monstruós animal, que valia la pena de no malversar, però havíem de caminar prop de tres llegües i el nostre guia ens dava pressa, així és que el deixàrem estar, i seguírem el nostre viatge.

La terra era encara coberta de neu, encara que no tan profunda i perillosa com a les muntanyes; i les bèsties rapisseres, com després vam sentir dir, davallaven als boscos i a la terra plana, empesos per la fam, en cerca de presa, i havien fet molt de dany als llogarrets, on sorprengueren la gent camperola, mataren una pila de llurs ovelles i cavalls, i alguns homes també.

Havíem de passar per un indret perillós i el nostre guia ens digué que si hi havia més llops a la contrada els trobaríem allí; i era un pla petit, voltat de boscos a cada banda i amb un freu llarg i estret que havíem de passar, travessant el bosc, després del qual arribaríem al llogarret on ens havíem d’allotjar.

Feia una mitja hora de la posta quan entràrem al primer bosc i a poca estona del vespre quan arribàrem al pla. No trobàrem res en el primer bosc, sinó que, en un planiol dins el bosc, que no mesuraria pas un quart de milla, veiérem cinc lloparrots que creuaven el camí a cuita-corrents, l’un darrera l’altre, com si haguessin anat a caçar alguna presa i la tinguessin en vista; no feren cabal de nosaltres i s’hagueren perdut d’esguard al cap de pocs moments.

Aleshores, el nostre guia que, dit tot passant, no era sinó un infeliç minyó esporuguit, ens encomanà de tenir-nos en ben ajustada positura, perquè creia que venien més llops.

Vam estar amatents amb les armes, i amb els ulls resseguint els voltants, però no veiérem més llops fins que vam haver passat aquell bosc, que era d’una mitja llegua, i entràrem al pla. Tantost hi arribàrem, vam tenir prou avinentesa de vetllar per nosaltres. La primera cosa que vam veure va ésser un cavall mort, això és, un pobre cavall que havien mort els llops, i almenys una dotzena d’ells a la tasca, no direm menjant-se’l, sinó triant-ne els ossos, perquè s’havien menjat tota la carn abans.

No vam creure escaient d’importunar-los en llur festí, ni ells tampoc van fer gran cabal de nosaltres. Divendres hauria volgut córrer-hi, però jo no li ho vaig comportar en cap manera, creient que ben segur tindríem més feina entre mans de la que sospitàvem. No érem pas a mig camí del pla quan començàrem de sentir els llops com udolaven al bosc, a la nostra esquerra, d’una manera esglaiadora, i tot seguit en veiérem prop d’un centenar que venia de dret cap a nosaltres, tots en un cos, i gairebé tots en rengles, tan regularment com una host ordenada per oficials experimentats. Escassament sabia amb quin estil rebre’ls, però va semblar-me que posar-nos en línia compacta era l’única manera; així és que en un moment la formàrem. Per a evitar que el foc claregés massa, vaig ordenar que un home si un no dispararia, i que els que no havien disparat estarien a punt per a dar-los una segona descàrrega immediatament si continuaven d’avançar contra nosaltres, i que aleshores els que haurien disparat a la primeria no cercarien de carregar els fusells de bell nou, sinó que estarien amatents amb una pistola cadascú, perquè cada home portava un fusell i un parell de pistoles, de manera que, amb aquest mètode, podríem disparar sis descàrregues, esmerçant-nos-hi una meitat cada vegada.

Per aquell cop, però, no en vam tenir necessitat perquè en disparar la primera descàrrega l’enemic s’aturà del tot, terroritzat tant per la fressa com pel foc. Quatre d’ells, ferits al cap, caigueren, i d’altres foren ferits i se n’anaren tot sagnant, com la neu ens deixà veure. Vaig veure que s’aturaven, però que no es retiraven pas tot seguit: i aleshores, recordant d’haver sentit dir que els animals més fers s’esglaiaven en sentir la veu de l’home, vaig fer que tota la colla cridés tan fort com podria, i vaig trobar que la idea no era pas totalment errada, perquè en sentir la nostra cridòria començaren de retirar-se i de girar l’esquena. Vaig ordenar aleshores que hom disparés una segona descàrrega a llur rereguarda, que els féu galopar, i recularen cap als boscos.

Això ens donà lleure per carregar de bell nou les nostres armes, i per no perdre temps, ho vam fer tot caminant. Però amb prou feines havíem carregat els nostres fusells, i ens havíem fet amatents, quan sentírem un renou terrible al mateix bosc, a la nostra esquerra, sinó que era més cap enllà, pel mateix camí que ens calia de prendre.

Les ombres s’espesseïen, i l’aire començà d’enterbolir-se, la qual cosa empitjorava la nostra situació, però, creixent el renou, vam poder destriar fàcilment que era l’udolar d’aquelles bèsties infernals, i de cop i volta vam veure tres tropes de llops, l’una a la nostra esquerra, l’altra al darrera nostre i l’altra al davant nostre, de manera que semblava que en fóssim assetjats. Tanmateix, però, com que no se’ns tiraven al damunt, vam continuar endavant tan de pressa com podíem fer anar els nostres cavalls que, essent el camí molt aspre, no era sinó un trot ardit. D’aquesta manera vam arribar a la vista de l’entrada d’un bosc que havíem de travessar, a l’altre cap del pla, però ens sorprengué en gran manera, en arribant més a prop del corriol, o pas, de veure una quantitat de llops en confusió que n’eren a la mateixa entrada.

De cop i volta, en una altra clariana del bosc sentírem el renou d’un fusell, i mirant cap allà veiérem un cavall desbocat, amb una sella i una brida al damunt, volant com vent, i setze o disset llops al seu darrera, a tota pressa: el cavall, talment els duia avantatge, però, creguts que no podria conservar-lo, poc vam dubtar que a l’últim se li abraonarien, com evidentment s’esdevingué.

Però després topàrem un espectacle més horrible, perquè cavalcant cap a l’obertura d’on el cavall era eixit, hi trobàrem les carcasses de dos cavalls més i de dos homes, devorats pels animals famolencs, i un dels homes fou sens dubte aquell que havíem sentit disparant el fusell, perquè allí jeia un fusell tot just descarregat, però, quant a l’home, el seu cap i la part superior del seu cos havien estat devorades.

Allò ens omplí d’horror, i no sabíem quin determini prendre, però aviat els animals ens feren decidir, perquè s’aplegaren al nostre volt tot seguit, amb esperances de presa, i crec, en bona fe, que n’hi havia tres-cents. Per gran avantatge nostre, a l’entrada del bosc, però a una petita distància, hi havia alguns arbres aterrats que hom havia tallat a l’estiu abans i que suposo que eren allí per a ésser carretejats. Vaig menar la meva petita host enmig d’aquells arbres, i posant-nos en rengle darrera un arbre molt llarg, vaig aconsellar a tots que descavalquessin, i amb aquell arbre al davant nostre com a protecció, ens mantinguéssim en triangle, o tres fronts, cloent els cavalls al mig de nosaltres.

Així ho férem, i ho vam encertar, perquè mai no s’ha vist una càrrega més furiosa que la d’aquells animals contra nosaltres en tal indret. Comparegueren amb fressa de rondinaments i s’enfilaren damunt el tronc que, com he dit, ens féu de protecció, com a només pensant a precipitar-se damunt llur presa, i aqueix enfuriment sembla que era sobretot ocasionat per ço com veien els nostres cavalls al darrera nostre, que eren la presa a la qual apuntaven. Vaig comandar als nostres homes que disparessin com havia dit abans, per sèries alternes, i prengueren tan bé la punteria, que talment occiren diversos llops a la primera descàrrega, però calgué de servar un foc seguit perquè se’ns venien a abraonar com a diables, els de darrera empenyent els de davant.

Quan haguérem disparat una segona descàrrega dels nostres fusells, ens semblà que s’aturaven una mica, i jo vaig esperar que se n’anirien, però només fou per un moment, perquè d’altres n’avançaren de bell nou, així és que disparàrem dues descàrregues amb les nostres pistoles, i crec que en aquestes quatre vegades de fer foc n’occírem disset o divuit i n’estropellàrem el doble, però tanmateix tornaven de venir.

Em recava de desprendre massa precipitadament els nostres darrers trets, així és que vaig cridar el meu servent, no pas Divendres sinó l’altre, perquè Divendres estava més ben ocupat (per ço com amb la més gran traça imaginable havia carregat el meu fusell i el seu mentre continuava la brega), i vaig comandar-li, tot dant-li un flascó amb pólvora, de fer-ne una escampada de cap a cap del tronc, però una bella escampada. Ell ho complí i tot just havia tingut temps d’allunyar-se quan els llops s’adreçaren a pujar-hi, i alguns hi pujaren del tot; i jo, engegant un pistola descarregada prop de la pólvora, vaig calar-hi foc. Els que eren damunt el tronc en foren escorxats i sis o set d’ells caigueren, o millor dit, saltaren entre nosaltres, per la violència i l’esglai del foc. Els despatxàrem en un instant i la resta s’espaordiren tant de la flamarada, que la nit, perquè ja era gairebé negra nit, feia més terrible, que recularen una mica, que aleshores jo vaig comandar de disparar les nostres segones pistoles en una última descàrrega, i després d’això férem una gran cridòria. Els llops giraren cua, i nosaltres férem immediatament una eixida contra vint d’estropellats que en trobàrem recargolant-se per terra, i ens posàrem a acoltellar-los amb les nostres espases, la qual cosa respongué a la nostra esperança, perquè els clams i udolaments que feien van ésser més ben capits per llurs companys, de manera que tots fugiren i ens deixaren.

N’havíem mort del començament a la fi prop d’una seixantena, i si hagués estat de dia n’hauríem morts qui-sap-los més. Netejat així el camp de batalla, avançàrem altre cop perquè encara havíem de caminar prop d’una llegua. En nostre camí sentírem prou vegades com les bèsties famolenques udolaven i cridaven pels boscos, i de vegades ens imaginàrem de veure’n alguna, però com que la neu ens enlluernava, no n’estàvem segurs. Al cap d’una hora o més, arribàrem al llogarret on havíem d’allotjar-nos, i vam trobar-hi tota la gent estemordida i armada, perquè, segons sembla, la nit abans els llops i alguns ossos havien envaït el llogarret i causat tanta de terror, que no tingueren més remei que fer guàrdia de nit i de dia, però sobretot de nit, per a preservar llur bestiar i no cal dir que la gent.

El matí següent el nostre guia estava tan malalt i se li inflaren tant les cames amb la inflamació de les ferides, que no pogué tirar endavant; així és que no tinguérem més remei que prendre allí un altre guia i anar a Tolosa, on trobàrem un clima calent, una terra plaent i ubèrrima, i ni gota de neu, de llops ni cosa que s’hi assemblés. Però quan contàrem la nostra història a Tolosa, ens digueren que no era sinó cosa comuna en la gran boscúria del peu de les muntanyes, sobretot quan la neu colgava la terra, però preguntaren a quina mena de guia havíem anat a raure que s’hagués aventurat a portar-nos per aquella via en tan crua estació, i ens digueren que era sorprenent que no haguéssim estat tots nosaltres devorats. Quan els contàrem com ens havíem posat, amb els cavalls al mig, ens blasmaren en gran manera i ens digueren que hi havíem tingut cinquanta probabilitats contra una d’ésser destruïts, perquè era la vista dels cavalls el que enfuria tant els llops, que tenien la presa al davant: que en altres ocasions els espaordia, verament, un fusell, però que en ésser excessivament famolencs i enfollits per aquell motiu, el deler d’arribar al cavall els feia insensibles al perill, i que si no hagués estat pel foc seguit i pel final estratagema de l’escampament de pólvora amb què els dominàrem, el més segur hauria estat d’acabar trossejats. En canvi, si ens haguéssim acontentat de seguir cavalcant i disparar com a genets, no haurien pres tant els cavalls com a cosa que els pertanyia, per ço com haurien tingut homes damunt els lloms, i també ens digueren que si en últim extrem ens haguéssim aplegat, deixant estar els nostres cavalls, els llops haurien tingut tan gran cobejança de devorar-los que hauríem pogut escapar-nos, amb plena seguretat, sobretot tenint les armes a la mà i essent tanta de colla.

Per la meva part, jo mai no havia tingut tanta de sensació de perill en la vida, perquè veient més de tres-cents diables braolant i badant les goles per a devorar-nos, sense tenir cosa que ens arrecerés o via de retirada, vaig dar-me per perdut; i talment, em penso que mai més no tindré ganes de creuar muntanyes. Em penso que preferiria de molt fer mil llegües per mar, baldament fos segur de passar una tempesta cada setmana.

Cap cosa extraordinària no haig de contar del meu trànsit per la França; cap cosa que d’altres viatgers no hagin referit amb molt més avantatge que no jo. Vaig anar de Tolosa a París i sense fer-hi cap estada considerable vaig partir cap a Calais, i vaig desembarcar bo i sa a Dover, el catorze de gener, havent sofert a bastament de la cruesa del fred.

Arribat com era al centre dels meus viatges, en poc temps vaig tenir en seguretat prop meu tota la meva fortuna descoberta de poc, per ço com les lletres de canvi que havia portat foren pagades tot seguit.

Qui em féu de principal guia i «conseller privat» fou la bona vídua velleta, la qual agraïda pels diners que li havia tramès trobà que tots els treballs eren pocs i tots els esments petita cosa si per a mi els esmerçava: i jo vaig confiar-li-ho tot tan completament, que no vaig passar cap pena per la seguretat dels meus béns, i talment em va portar molta de sort des del començament, i ara puc dir fins a la fi, la integritat immaculada d’aqueixa bona senyora. Vaig resoldre aleshores de romandre a la meva pàtria i, si podia trobar-ne el mitjà, desfer-me de la meva plantació.

Per aquest propòsit vaig escriure a mon vell amic de Lisboa, el qual, en resposta, em va fer saber que fàcilment podria vendre-la allí mateix, però que si jo creia escaient de dar-li’n llicència, l’oferiria en nom meu als dos comerciants, els hereus dels meus curadors, que vivien al Brasil, i en capien millor la vàlua, vivint en aquell indret, i com ja sabia eren molt rics, de manera que ell creia que estarien ben contents de comprar-la i no dubtava que arribaria a treure’n quatre o cinc mil peces de vuit pel cap alt.

Jo, doncs, vaig accedir dant-li instruccions per a oferir-los-la, i ell ho complí, i al cap d’uns vuit mesos, essent retornat el vaixell, m’envià relació de com havien acceptat l’oferiment, i havien tramès trenta mil peces de vuit a un corresponsal que tenien a Lisboa, com a pagament.

Jo, en resposta, vaig signar el document de venda en la forma que me l’adreçaren de Lisboa i vaig trametre’l a mon vell amic, el qual m’envià les lletres de canvi per trenta-dues mil vuit-centes peces de vuit, preu de la propietat, llevat el pagament de cent moidores a l’any per a ell (el vell), durant la seva vida, i cinquanta moidores després al seu fill, també vitalicis, que els havia promès i que la plantació havia garantit, essent una càrrega de les rendes. Vet aquí, doncs, lliurada la primera part d’una vida de fortuna i d’aventures, una vida de destorbador de l’obra de la Providència i de tanta de varietat que el món clares vegades podrà mostrar-ne d’igual, per la follia dels començaments i que tanmateix acabà molt més sortosament que cap part d’ella no consentia d’esperar.

Qualsevol creurà que en aquest estat de complexa bona fortuna s’havia acabat per a mi de córrer més atzars, i talment hauria estat així si no hi haguessin concorregut d’altres circumstàncies, jo estava acostumat a una vida errívola, no tenia família ni moltes relacions ni, per bé que ric, no havia contret d’altres coneixences; i per bé que hagués venut la meva plantació del Brasil no podia llevar-me aquell país de la testa, i tenia una gran tirada d’alçar de bell nou la volada i especialment no podia resistir la forta temptació de veure la meva illa i de saber si els pobres espanyols hi vivien i com els havien tractat els bergants que vaig deixar-hi.

Ma lleial amiga la vídua me’n dissuadí seriosament, i per tant de temps em dominà la seva influència que per set anys m’impedí de deixar l’Anglaterra, i davant aquella estona vaig prendre sota el meu esment mos dos nebots, fills d’un de mos germans. Al primer, que tenia alguna posició, vaig criar-lo com a un gentilhome i vaig deixar-li un llegat que el milloraria encara després de la meva mort. L’altre vaig posar-lo prop del capità d’un vaixell, i al cap de cinc anys, veient que era un minyó assenyat, ardit i emprenedor, vaig portar-lo a un bon vaixell, i enviar-lo a mar, i aqueix minyó, vell com jo era, després m’arrossegà a mi a noves aventures.

Mentrestant, vaig, en part, establir-me allí, perquè, primerament, em vaig casar, i no pas amb desavantatge ni insatisfacció, i vaig tenir tres fills, dos nois i una noia; però, morint la meva muller, i de retorn a la pàtria, amb bon èxit, el meu nebot, després d’un viatge a Espanya, ma inclinació a anar a l’estranger i la seva importunitat prevalgueren, i ell m’induí a anar en son vaixell com a particular i comerciant a les Índies Orientals. Això s’esdevingué l’any 1694.

En aqueix viatge vaig visitar la meva nova colònia de l’illa, vaig veure mos successors els espanyols, vaig assabentar-me de tota la història de llurs vides i de les d’aquells vilans que hi havia deixat; com a la primeria insultaren els pobres espanyols, com després s’ajustaren, es desavingueren, s’uniren, es destriaren, com a últim els espanyols es veieren obligats a emprar-hi la violència, com foren sotmesos als espanyols, amb quina honradesa els tractaren aquests, una història, si hom hi entrés, tan plena de varietats i d’incidents prodigiosos com la meva, particularment pel que feia a llurs batalles amb els caribes, que desembarcaren diverses vegades a l’illa, i a les millores que havien fet allí, i a la incursió que feren cinc d’ells en el continent, d’on s’emportaren, presoners, onze homes i cinc dones, de les quals, a la meva arribada, vaig trobar vint infants a l’illa.

Vaig romandre-hi prop de vint dies i els vaig deixar proveïments de totes les coses necessàries i especialment d’armes, pólvora, bales, eines i dos treballadors que havia portat d’Anglaterra, un fuster i un ferrer.

A més a més, vaig distribuir-los les terres, reservant-me la propietat de tot, però vaig atribuir a cadascú una part a gust seu, i, induint-los a no deixar l’indret, me’n vaig departir.

Després vaig tocar al Brasil, i d’allí estant vaig adreçar una barca, que vaig comprar allí, cap a l’illa, amb més gent; i, amb diversos proveïments, hi anaven set dones, que em semblaren escaients per a servir-hi, o perquè hom s’hi casés, com els plauria. Pel que feia als anglesos, vaig prometre’ls d’enviar-los algunes dones angleses, amb un bell carregament de coses necessàries, si volien dedicar-se a la plantació, cosa que després no vaig poder complir. Els minyons resultaren molt honrats i diligents, un cop sotmesos, i tenien llurs propietats a part. Vaig trametre’ls igualment, del Brasil estant, cinc vaques, tres de les quals eren prenys, algunes ovelles i alguns porcs, els quals, en tornar jo a l’illa de bell nou, havien augmentat considerablement.

Però totes aquestes coses, amb una relació de com tres-cents caribes els envaïren i els afollaren els conreus, i com ells van lluitar contra aquell nombre dues vegades i foren la primera vegada desfets i un d’ells mort, però a l’últim, destruïdes per una tempesta les canoes de llurs enemics, ells afamaren o destruïren gairebé tota la resta i, renovellaren i recobraren la possessió de llurs conreus, i visqueren encara a l’illa: totes aquestes coses, amb alguns incidents sorprenentíssims en algunes noves aventures meves, per espai de deu anys més, seran referides més endavant en la segona part de la meva història.

FI





DANIEL DEFOE (Londres, 1660 - 1731) fou un destacat periodista i escriptor anglès, considerat el fundador de la novel·la realista a la Gran Bretanya. Nascut amb el nom DANIEL FOE, va afegir-hi posteriorment l’aristocràtic DE. Va escriure més de 500 llibres, pamflets i opuscles.

La primera i més famosa novel·la de Defoe, Robinson Crusoe, es va publicar el 1719, quan el seu autor tenia ja gairebé 60 anys. Aquest relat fictici sobre un nàufrag es basava en les aventures d’un mariner escocès, Alexander Selkirk, que havia estat abandonat en una illa de l’arxipèlag Juan Fernández, davant de les costes de Xile. Aquesta novel·la, plena de detalls sobre les enginyoses idees de Robinson per suportar els rigors de l’illa, s’ha convertit en un clàssic de la literatura juvenil.

Defoe va seguir escrivint novel·les: Memoirs of a Cavalier (1720), Captain Singleton (1720) i Moll Flanders (1722), les aventures d’una prostituta londinenca que està considerada com una de les grans novel·les angleses. En aquesta última obra Defoe va mostrar el seu coneixement de la naturalesa humana i el seu interès pels motius que condueixen a determinats comportaments. També va reflectir la seva preocupació pels pobres.

Entre els seus altres escrits d’importància cal destacar, entre d’altres, A Journal of the Plague Year (1722), Colonel Jack (1722), Roxana: The Fortunate Mistress (1724), A tour thro’ the whole island of Great Britain, divided into circuits or journies (1724-1727), The Political History of the Devil (1726) i A Plan of the English Commerce (1728).





