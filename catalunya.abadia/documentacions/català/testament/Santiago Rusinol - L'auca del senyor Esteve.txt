A L’auca del senyor Esteve, Santiago Rusiñol fa un retrat de la petita burgesia barcelonina, encarnada en una família de botiguers, propietaris de la merceria «La Puntual», fundada l’any 1830. Aquesta petita burgesia no evoluciona durant tres generacions —la del fundador de «La Puntual», el seu fill i el seu nét (que és el senyor Esteve, que dóna títol a la novel·la)— fins que el besnét de la saga i fill del protagonista, en Ramonet, s’enfronta al seu destí i vol renunciar a continuar amb la tradició familiar.

La Barcelona descrita per Rusiñol és la Barcelona dels botiguers del barri de la Ribera, amb el seu pragmatisme (el «ser pràctic»), el seu català col·loquial i la seva dèria per l’estalvi i per evitar el «gasto» superflu.





Santiago Rusiñol





L’auca del senyor Esteve


Novel·la de 1907

Amb il·lustracions de Ramon Casas i rodolins de Gabriel Alomar

Edició adaptada al català actual per Edicions 62 (2010)



ePUB v2.1

Rov 14.12.14





Títol original: L’auca del senyor Esteve

Santiago Rusiñol, 1907

Il·lustracions: Ramon Casas

Rodolins: Gabriel Alomar

Edició digital: Rov (v1.0)

Segona edició: EpubCat (v2.0)

Correcció d’errates: Papallona (v2.1)

ePUBCat base r1.3





PRIMERA PART


L’ESTEVET





Quan naixia l’Estavet no feia ni calor ni fret.





1


DEL MODO NATURAL QUE L’ESTEVET VA ARRIBAR A AQUESTA VALL DE NÚMEROS

El jorn que va nàixer l’Estevet, el seu pare, el senyor Ramon, després d’esperar anys i anys aquella criatura tardana, per les contingències del comerç, no va poder estar perenne al costat de la seva esposa.

Les compradores batxilleres, semblava que s’havien avingut, per no deixar-lo complir com a pare, i allí a «La Puntual», la botiga de vetes-i-fils de més crèdit i de més giro de quatre carrers de llarg a llarg, que ara una cana de trenzilla, que ara una ruixa, que ara quatre pams de floc, entre compra i tafaneria, el van tenir entretingut a darrera del taulell, mentre la pobra muller, allí sobre, a l’entresòl, complia la missió materna de donar fruit a en Ramon, amb la llevadora a l’alcova, i dugues veïnes a la sala.

A fora de l’alcova, plovia: una pluja fina, una polsina d’humitat que anava enfangant el carrer, l’acera i «La Puntual». Al davant, al quartel d’artilleria, no hi havia ni aquell sentinella, ni aquells oficials que es gronxen en els balancins de la porta. Els dos rengles de finestres simètriques i en formació a cap a cap de la fatxada, estaven disciplinadament tancades; la faixa de groc de quartel que decora aquests edificis regalimava cara avall de les parets; les mules, els soldats i els canons semblaven tancats en una piscina, i fins la flaire de cuina, de quadra i d’home, que surt d’aquests establiments de pólvora, era una flaire aigualida.

La tarda no podia ser més trista per tenir lloc un naixement, però el senyor Ramon no tenia temps, i ni es podia dar el luxo d’estar trist. Una orella a les compradores per saber lo que demanaven, i una altra a l’entresòl per si li cridaven quart i ajuda, el pensament li saltava del llit de la seva dona a la cana de trenzilla. Lo que passava a dalt era molt seriós: ser pare; lo que passava a la botiga era tan seriós com lo altre: el negoci. No estar pel fill que tenia de venir era faltar a un deure sagrat, i no pensar en el despatx de la tenda, que era el pervindre d’aquell fill, era faltar a dos, de deures: el deure de baix i de dalt, i entre les dugues obligacions, es repartia els sentiments del millor modo que sabia; l’atenció comercial, per les dones del despatx; el cor de pare, per les angoixes de sobre.

De tant en tant, pujava un moment, donava coratge a la dona i tornava a vendre cabdells.

De tant en tant, baixava una de les veïnes: li deia que ja acabaven; que era cosa de mitja horeta; que aviat seria pare, que no descuidés la venda, que elles ja es cuidaven de tot.

De prompte, entre cana i cana, un dubte, un qui sap?, li va passar pel pensament. Serà noi? Serà noia? La llevadora havia assegurat que seria una bordegàs. La lluna ho marcava. Una amiga de la dona, que havia tingut cinc filles, deia que seria noia. Ella sabia per què ho deia. El metge havia dit que no ho sabia ni ho podia assegurar, per estalviar-se compromisos, i ell, que no era ni llevadora ni metge, però que era vetes-i-fils, només sabia una cosa: esperar, i que fos lo que Déu volgués: si fos noi, el posaria a la botiga; si no ho fos, cercar un gendre botiguer i interessar-lo en el negoci.

Ell, això sí, estava tot lo serè que pot estar el qui compleix una missió, encara que aquesta missió siga vendre, perquè esperava un senyal, un crit, un plor d’infant, un gemec nerviós de dona, que li anunciaria el moment. L’acte solemnial de ser pare; un fet tan important per ell i per «La Puntual» no podia ser un moment de quietud. No s’és pare així com així: quelcom tenia d’avisar-lo que començava una planeta. La gent no ve a la terra sense avisar d’un modo o altre, què diantre!, i, considerant tot això, ell es deia puntualitzant: Despatxem, que per això havem nascut, però així que senti donar el crit, baldament se me n’enduguin els prestatges, pujaré de correguda. No vull que siguin mans forasteres les que hagin de rebre l’infant.

Però aquell infant no venia, i les compradores no deixaven de venir. Entraven d’una en una, de dugues en dugues, a colles. Venien per tafanejar, però de passada feien gasto. Feia anys que a «La Puntual» no s’havia fet tant calaix. Si cada dia tingués fills, es deia el senyor Ramon, amb uns quants fills i amb uns quants anys em faria home respectable.

En un moment de calma que hi va haver, va tornar a pujar a vora d’ella. Li va estrènyer la mà, commogut, corprès, digne, com si li vingués a dir: «Encara que sigui a baix ja saps que pots disposar com a marit, amb tot i per tot». Va cercar una paraula tendra que l’encoratgés per la lluita, però com que amb el tràngol del comerç no havia tingut temps d’aprendre’n, d’això de paraules tendres, no n’hi va venir cap a la boca, i… i li va tornar a estrènyer la mà. No sabia què fer ni què dir. Volia donar ordres i no sabia a qui donar-les. Volia que es veiés que era un home: un home enter, serè, actiu, sobretot això: un jefe de família actiu, i com que no podia activar, hauria volgut ser llevadora per no tenir-se d’estar en vaga.

A la sala, ja no eren dugues dones, ni tres, les que ajudaven a bé parir. Eren sis, vuit, tot un rotllo, que amb l’entreclaror que hi havia, i sent totes iguals com eren, formaven una faixa negra a tot el voltant de la saleta: una faixa de mig dol, que, amb les mans a sobre la falda, a cada gemec que sentien contestaven amb un sospir, espècie d’ora pro nobis de la lletania del viure.

El senyor Ramon tampoc era apte per a això del ram de sospirar: el senyor Ramon destorbava, i la llevadora va llevar-lo dient-li que anés al despatx i que no estés inquiet, que en sent pare ja ho sentiria.

Un cop a baix, va despatxar dugues troques, quatre agulles de fer mitja, i dugues sivelles, i, com que van sortir les dones, es va quedar altre cop en vaga.

«Pujaré a dalt?», va preguntar-se. «No, que faig nosa», es va respondre. «Fins a ser hora, val més que no em mogui». «¿S’assemblarà a mi o a la Roseta?». «Aviat ho sabrem», va contestar-se. «¿Avisaré als padrins que vinguin? Ja vindran, no ens precipitem. Què he de fer? Esperar el crit. Esperar el crit que m’avisarà que ja sóc pare».

I tot esperant el crit, i com que ja no entrava ningú, es va posar a arreglar les capses: les de la dreta, a l’esquerra; les dels cabdellets, a baix; aquestes dels botons, al costat; aquí, la llana; allí, el cotó; més lluny, les trenzilles i les vetes.

Un cop llest, va sortir a la porta. Encara plovia. Plovia sempre. Un canaló de més avall feia un soroll de sofregit. Passava algun carro al galop amb el carreter amb un sac al cap. Per sota de les barbacanes passava gent enfangada. El cel era llis com de plom; la terra era un mapa de roderes, i allí davant de la botiga, les finestres del quartel semblaven les d’una fàbrica amb les màquines parades.

De sobte, un cop de trompeta va ressonar com la del judici a dintre la fredor de les sales, i van anar arribant soldats.

El senyor Ramon, d’esma, els comptava a mida que anaven entrant.

—Quaranta, quaranta-dos, cinquanta, cinquanta-vuit…

—Què fa? Que no puja? —va cridar la llevadora.

—Ja està? —va exclamar el senyor Ramon, corprès.

—Jesús! No en fa pas poca, d’estona! Ha nascut mentre tocaven a ranxo!





El pesen ab la romana y el miden ab mitja cana.





2


L’ESTEVET QUEDA APROVAT. – PES DE L’ESTEVET. PREPARATIUS PER A FER UN BATEIG DIGNE DE «LA PUNTUAL», DELS PUNTUALS I DE L’ESTEVET

La llevadora tingué raó. Era lluna de noi, i va ser noi.

El senyor Ramon va agafar-lo amb compte que no li caigués; va commoure’s; va besar la mare; va besar el fill; va donar la mà a tantes mans com dones hi havia a la sala… i tampoc va saber què dir.

A qui s’assemblava la criatura?, fou el pensament que tingué. Era tan vermella, i tenia els ulls tan tancats, que no s’assemblava a ningú.

Unes deien que tenia els ulls de la mare (els ulls tancats); altres, el front pastat de son pare (un front pla i caigut endarrere); la senyora del primer pis, als avis; la llevadora, a tots plegats; però el senyor Ramon hi veia clar: no s’assemblava a ningú.

Potser quan no fos tan vermella, i els colors la distingissin, se li notaria una semblança; però de moment era aventurat tota mena de planetes. No tenia el nas petit ni gros; no era ni molt xic, ni molt gran; no tenia els cabells rossos, ni negres. Una criatura hermosíssima, això sí, segons el parer de tots plegats; però, per què era tan hermosa? Perquè no sabien si era lletja, i mentre no es demostrés lo contrari, va quedar aprovat que era hermosa.

Van bolcar-la, i en aquell primer suplici d’anar-li embolcallant roba i més roba, tothom va quedar admirat d’una cosa: la criatura no plorava. Tot just acabava de nàixer, i ja semblava tenir experiència de lo que seria la seva vida. La posaven d’esquena, i… motxa; l’ajeien, i tan motxa com d’esquena; la rentaven… i no es movia; l’eixugaven, i lo mateix que si la rentessin! Tant li feia l’aigua freda com calenta. Tenia una tebior a la pell, que es veia declaradament que mai tindria fred, ni febre.

Les visites totes la trobaven igual: una criatura «serena, reposada, entenimentada», un infant assossegat; amb els nervis ni tibants ni fluixos; amb les carns ni fluixes ni fortes; amb la sang ni espessa ni clara; amb una gana feta a mida i amb una son reparadora. Una criatura reposada, com la desitgen certes mares.

I que no n’hi va haver poques, de visites! Així que va córrer la nova de que el senyor Ramon en persona, després de tants anys d’esperar el fruit de benedicció, per fi havia fructificat, allò va ser una processó espessa de parents i de coneguts, a donar l’enhorabona, tots amb les mateixes mires: que la botiga no es perdés, que el fill continués el nom del pare i que una casa de tants anys de vendre vetes i fils no s’estronqués comercialment per falta de descendència.

El primer d’anar-hi va ser l’avi, el senyor Esteve, el pare del senyor Ramon, el fundador de la casa, la soca i arrels de «La Puntual», d’aquella botiga de tant crèdit i de tanta anomenada, el que havia posat a la porta aquell rètol d’honradesa que feia aturar la gent de bé: «Casa fundada en 1830».

Era el senyor Esteve un home pràctic, allò que se’n diu un home pràctic. Era el primer que a Barcelona havia venut rodets, el primer que havia despatxat elàstics i el primer que va importar les traves per als pantalons de punt de mitja. Amb trenta anys d’estar a la botiga, coneixia el cor humà de tot el barri de Ribera; sabia com es tracta a la dona de des de darrera el taulell; com se la insinua a la compra; com se l’emmiralla amb els colors; com se li endossa, amb paraules dolces, una troca destenyida; o com, amb una mirada de cor, se la fa comprar sense ganes. Amb una petita fortuneta, s’havia retirat de l’actiu, però interessant a la casa, a la llar d’un pis de la plaça del Born, quedant ell com a conseller i deixant a l’hereu que s’esplaiés i deixés esplaiar el nét, el jorn que tinguessin nét; aquell nét que tant va fer esperar-se… però que per fi duia la joia, així comercial com íntima.

La segona fou la seva dona. La senyora donya Felícia. Ella no hi tirava, per pràctica, però també hi va anar a parar. De jove, volia ser monja, pobreta! No sabia ben bé per què, però ella volia ser monja! Ja s’havia acomiadat dels pares; ja girava els ulls d’aquest món; ja considerava la vida com una mena de presó amb els homes per escarcellers; com un pessebre de misèria, amb el llumet de la glòria al capdavall dels munts de suro, quan un dia, anant a comprar cotó blau, des d’allí darrera el taulell, ai!, li va parlar aquell home pràctic i va parlar com parlen els pràctics. «Et vull; vulgue’m, tinc casa de 1830, tu em sembles treballadora, doncs vinguen capítols, i a casar-nos»; i ella, que només havia vist estampes amb sants que sempre miren enlaire, quan la varen mirar fit a fit, no tingué pràctica a dir que no, i en comptes de tancar-se al convent, es va tancar a la botiga.

Després va venir la senyora Pepa, la mare de la partera, i li va costar molt de venir, perquè no gastava salut. A la pobra senyora Pepa, no la distingia més que això: el que no gastava salut. Gastava de tot, menys salut. Vivia anys i anys, allargava, fins era alegre i enjogassada, i només tenia aquesta tara: aquella falta de salut. Tothom li deia lo mateix: «la pobra de la senyora Pepa», i quan ja li havien dit «la pobra!», no trobaven res més a dir-li.

Més tard, va baixar altre cop la senyora del primer pis. Una senyora respectable per això: perquè era del primer pis; una d’aquelles senyores que en diuen entrantes, a la casa, perquè se sap el moment que entren i no se sap quan sortiran. Després varen venir les tres cosines, tres fabricantes de xocolata, retirades del comerç, del xocolata i de tot, tres germanes que havien fet vot de quedar-se totes tres solteres, i havien complert la promesa, i com que totes tres duien hàbit (una corretja, set dolors, o siguin vint-i-un dolors), i com que sempre anaven plegades, i sempre vestien igual, els comerciants del veïnat els hi deien per motiu les tres Maries comandita. Després, la cansaladera, bona dona, però malparlada; l’estanquera, viuda de l’estanquer, al cel sia, i per fi, el senyor Josep Forment, l’amic de confiança de la casa.

Aquest senyor Josep Forment feia vint anys que hi anava de matí i tarda, a la casa. Era un home de mitja edat, també retirat del negoci, seriós, i sempre vestit de levites: quan feia calor, en portava una; a mig temps, dugues; a l’hivern, totes les que tenia. Ell no portava altres prendes. Era el conseller de la casa, però un conseller sense consells. Arribava com un rellotge. Donava el Déu vos guard a tothom, encara que no trobés ningú; deia: «fa fred», «fa calor», i seia sempre al mateix lloc, una hora justa havent dinat, i una altra després de sopar, com qui pren dos banys d’assiento, i se’n tornava dient: «avui farà fred» o «farà calor», fins l’endemà a la mateixa hora: a la sesta dels dos àpats.

Un cop van ser tots a la casa, els que no eren prou família es van quedar a la botiga, i la gent de respecte a l’entresòl. Eren tants, per la mida de la sala, que varen haver de dur cadires del menjador i fins de l’alcova, perquè tothom segués a l’acte. Entre mobles i persones, allò va quedar atapeït. Per les parets, els retrats de tota l’heràldica del fundador de «La Puntual» en vidres de daguerreotip que només en quedava el vidre. En el balcó, perquè els artillers no miressin, un estor fet amb retalls de brodadures que no havien tingut salida; al mig, aquell tocador que hi ha a totes les cases de bé; en un racó, un gat, viu, fet un cabdell com un manguito, i a les cadires la família, amb l’ordre corresponent: el senyor Ramon a prop de la porta, perquè tenia de pujar i baixar; l’avi, el senyor Esteve, a la dreta, i l’àvia, la senyora Felícia, a l’esquerra, amb les tres cosines al davant, assegudes en tres cadires. A prop del balcó, la senyora Pepa, que, com que estava tan mala, la pobra!, allí es podia airejar; per les cadires de torna, la senyora del primer pis, que eren les tres de la tarda que encara no havia dinat per fer visita més estona, i algun altre parent sobrer, i el senyor Josep Forment, ja se sabia, en el seu seient: un seient que de tant seure-hi, s’hi havia emmotllat tant el seu cos, que quan no hi era es coneixia la seva presència pel motllo.

Un cop reunits, està clar: van fer portar la criatura, que la tenien al llit de la mare; varen tornar a inspeccionar-la i tots la varen trobar conforme, menys el pràctic del senyor Esteve, que va tenir gran empenyo en que pugessin una romana, i que no va aprovar, de bon cor, el ser avi, fins que va veure que el seu nét tenia pes natural, unes sis lliures i mitja.

Després varen parlar del bateig, i va mediar alguna diferència; no perquè es discutissin els padrins, que no podien ser més naturals, sinó per la realització de l’acte.

Donya Felícia volia que es fes a peu, i tot seguit. Aquella mateixa tarda.

—Fora escrúpols —els va dir—. La vida i la mort Déu la té. Avui hi som, i demà no hi som, i si una criatura va als llimbs, els padrins en són responsables.

—Jo fins demà no hi podré anar —va dir l’àvia maternal—. Fins demà no tindré la mantellina. Un infant acabat de nàixer no es pot pas morir així tan de pressa.

La mare, des del llit, va parlar; però com que no la varen entendre no li va contestar ningú.

—Jo sóc pràctic —va dir el senyor Esteve—. Jo sóc el padrí, i jo pago, i si no pagués com a padrí pagaria comercialment. La casa és la casa, i aquest trosset de criatura, que amb perdó siga dit dels pares, ara no en donarien dos quartos, amb el temps serà la casa.

—Però, no siguis malgastador —va contestar la seva dona—. No veus que l’església és aquí al costat?

—Pel mateix preu, anirem a donar una volta —va saltar-li el senyor Esteve.

—I quants cotxes hi posarem? —va dir el pare.

—Els que siguin. Un que hi capiguem tots plegats. Serem deu: vuit a dintre, un a fora, i la criatura en el lloc que li toca, a la falda de la padrina.

—Doncs lo millor serà un faetón —va dir el pare.

—Sí, senyor; un bon faetón. El millor faetón que es trobi.

—No en parlem més. Queda aprovat. Demà a les quatre, tots aquí a casa.

—No faltarem —van dir les tres Maries, en terceto.

—Déu vos doni molts anys de vida —van anar dient tots mentre sortien.

—Fa frescor —digué el senyor Forment, seguint la parentela.





Entre el transit comercial va a la pila baptismal





3


A ON ES VEU LO QUE COSTA DE PASSAR UN INFANT PER ENTRE EL TRÀNSIT COMERCIAL. A ON ES VEU EL BATEIG. – I A ON ES VEU QUE NO PASSA RES QUE VALGUI LA PENA DE CONTAR-SE

L’endemà, el jorn solemnial del bateig, un sol brillant de primavera va eixir a il·luminar el barri.

Així que el senyor Ramon va llevar-se, i va obrir els finestrons d’aquell balcó, va despertar la seva dona, per dir-li:

—Quin dia, Roseta! Quin dia per anar a batejar! Llàstima que et tinguis d’estar al llit i no puguis venir amb nosaltres.

—Serà una altra vegada —va dir ella, i va tombar-se de l’altra banda.

Realment, era tan hermós el dia, després de tantes hores de ploure, que es podia pagar per veure’l. Allí davant, en el quartel, van treure les mules a airejar, i les van lligar a lo llarg de la paret, formant una renglera de cues que arribava de cap a cap de l’edifici. Allò era una espessor de cames que no paraven, i allò era una volior de mosques que no deixaven parar les mules. Un artiller i una, de mula, havien fet una posta: ell d’anar donant garrotades fins que ella no engegués coces, i ella d’anar engegant coces fins que no li donessin garrotades, i la posta va durar mitja hora, fins que es varen cansar, un i altra. Per les finestres del segon pis es veia netejar cananes, machetes i eines de fer mal. Cantaven els artillers a dintre d’aquella gàbia espaiosa, en valencià, en gallec, i sobretot en andalús, amb cada ai! i cada gemec d’alegria, que feien tremolar els canons. Per la porta principal, els assistents de retén van treure balancins i cadires; van eixir aquells oficials a fer guàrdia, i allí, tot fent la copeta, comentaven el diari: que si el mes passat havien mort, de mort natural, vint capitans més que l’altre; que si els en faltaven morir fins a tants, per pujar l’escalafon; i que si amb una mica de guerra la cosa aniria més de pressa. Alguns d’ells donaven ordres, quatre quintos sols i arrenglerats anaven fent el pas i comptant, però només arribant fins a dos, com si s’haguessin tornat bojos tots quatre; fins que, en un moment donat, no se sap quina mena de flaire devien sentir les mules, que ja no les varen poder aguantar: a salts, a empentes, i a ramades, van córrer a la menjadora.

Realment, la Naturalesa, amb la intervenció de l’home, que és la criatura més perfecta, fins en aquell racó de plaça, treia lo millor que tenia, per preparar un dia de bateig, i el senyor Ramon ho sentia, i despatxava la trenzilla com si vengués canes de joia.

A totes les parroquianes que entraven, baldament no fessin gasto, tot destrenant satisfacció, els hi deia lo mateix: que era pare d’una criatura que pesava més de set lliures.

La major part no hi deien res, perquè no sabien si era poc o molt, però totes n’estaven contentes.

Alguna trobava que era massa, i d’altres, les més xafarderes, retreien criatures vivents, i filles de la mateixa escala, que havien nascut pesant vuit lliures, i vuit i mitja, i fins nou lliures i pico, però el senyor Ramon no en feia esment. Sabia lo que són les balances.

—Avui és el bateig —els deia—. Avui és la primera vegada que tindré de tancar la botiga.

—Però no serà la darrera —li deien—. Vostè és jove, senyor Ramon —i sortien mirant de reüll aquell floret d’artillers que hi havia per les finestres.

—Quin dia! —va dir el primer que arribà pel bateig, col·locant-se en el lloc del dia abans.

—Quin bon dia! —varen anar dient els altres, asseient-se en els seus llocs corresponents.

—Bon dia —va dir el senyor Josep Forment enclotant-se en el seu seient.

I la mare, des del llit, també digué que era bon dia, sense saber per què, si per lo del bateig del fill, o d’esma, al sentir-ho dir als altres.

Siga com siga, ja hi eren tots. El senyor Esteve, tot de negre, amb una corbata de setí que li donava tres voltes al coll, i encara quedava corbata pel nus; la seva dona, de llanilla, també a tota negror; la senyora Pepa, amb aquella mantellina que li penjava fins a genolls; les tres cosines, de dol crònic, és a dir, d’hàbit, però amb les corretges noves i els dolors de plata lluent. El senyor Josep Forment, amb la levita millor a la part de fora; la llevadora, amb uniforme de bateig; el pare, seriós; i la criatura, dintre d’una capa, que només li deixava veure una cara com una maduixa, voltada de roba blanca.

El faetó ja s’esperava. A les tres havia arribat, i per tots els balcons hi havia gent, admirada de veure aquell cotxe que duia un cotxer amb librea, guants, botons d’or, un barret de mitja copa i un clavell vermell a l’orella.

Es varen acomiadar de la mare, que plorava d’alegria, van eixir i van pujar al faetó, els vuit convidats a dintre, i el senyor Ramon al pescante.

Conforme havien convingut, en comptes d’anar de dret a Sant Cugat, que era a on s’havia de batejar, volien aprofitar el gasto, i anirien a donar la volta. Primer passarien, segons tractes, de llarg a llarg del quartel; després, pel passeig de Sant Joan; després, pel carrer de la Princesa, Plaça de Sant Jaume, carrer del Bisbe, i en sent a la Plaça Nova, es ficarien pels carrerons, i cap a Sant Cugat, per allí a on poguessin.

Per davant del quartel van passar al trot; els dos cavalls eren valents: a dintre del cotxe ningú parlava, però hi havia molta harmonia; a fora, el cotxer explicava al senyor Ramon les qualitats del bestiar; però en ser al davant del Rec van fer la primera parada. Tot el carrer de la Princesa, el dels Assaonadors, fins al Born, era una espessor de carros, de crits, de trasbals i de bullici. D’un magatzem ple de teranyines, en treien bales de cotó, les hi donaven una empenta, les recolzaven en el carro, i amb un salt les tiraven a sobre; al costat, en una altra botiga, anaven tirant pells de bou a terra, que aixecaven una polsina que feia flaire de benzina i de bèstia dissecada; més enllà, entraven drogues al fons d’una cova, i s’havia vessat una gran ampolla que feia un regueró de fum; més lluny es tiraven bacallans secs amb les ganyes esteses i premsades; aquí rodolaven bótes, allí descarregaven jàsseres, amb un terratrèmol de metralla, i pertot arreu apuntaven, cridaven, escrivien, renegaven, i el soroll era tan fort, que dintre del faetó se sentia una remor com qui es posa un corn a l’orella.

Després d’un paro de mitja hora, quan tothom va haver descarregat, van poder tirar endavant, fins a ésser al carrer de Montcada, i allí, segona estació, però aquest cop amb parada i fonda. Entre un tren de carros que venien, i una altra renglera que tornaven, varen deixar encastat el faetó a dintre un nus de comerç, de bateig i de mercaderies, que no hi havia modo de desfer-lo.

Els d’un costat deien als altres que tiressin endavant; els de davant reculaven; els de la dreta empenyien; el cavall del carro de darrera ficava el cap en el faetó i posava el nas a la falda d’una de les tres Maries; els del faetó tenien el morro encastat a una bala de cotó; el municipal se n’havia anat per no tenir controvèrsia; els de peu donaven ordres, els de dalt dels carros insultaven, tots cridaven, tothom manava; va començar el chor de renecs, i el cotxer del bateig en persona, sortint-li el carreter que duia a sota d’aquells guants verds i a dintre d’aquella librea, va renegar més que ningú, i fins va baixar del cotxe, desafiant tot el carrer i tot el comerç de Ribera.

Els de dins estaven serens. Els contrariava una mica aquell embrancament comercial, però eren gent que es feien càrrec i sabien el que és el trànsit. Si haguessin gosat, i no haguessin anat vestits de negre, fins haurien baixat a posar ordre i a ajudar a descarregar carros.

El senyor Ramon donava consells, anant a l’una amb el cotxer; la padrina li encarregava que sobretot no es comprometés; el senyor Josep Forment callava, i el padrí, el senyor Esteve, fins hi va deixar anar una sentència:

—Primer és el comerç que el bateig —va dir—. La criatura té espera, i el gènere no entregat a temps sofreix merma i avaria.

Per fi, hi va haver un poc de moviment: els carros van començar a caminar, i el cotxe, entre el carro de cotó i un de petroli, va anar seguint amb els carros, i com que allí van trencar, varen haver de trencar amb l’ambulància i fins arribar a Sant Cugat, fets un sandvitx de bateig, entre el cotó i el petroli.

—Aviam si descarregareu de pressa —els va dir el carreter de darrera.

—Descarregarem si ens ve bé —va saltar el cotxer baptismal; i per evitar garrotades en un dia tan senyalat van saltar tots de pressa del cotxe, menys la senyora Pepa, la pobra!, que la van tenir de baixar.

Ja a terra, van entrar l’infant al temple, això sí, van entrar quasi a les palpentes, perquè el temple estava a les fosques. En els altars no hi havia ciris, les parets semblaven de merino gris, i només allà dalt de tot, per dos vidres verds i vermells, entrava una claror de torratxa o de càmera fotogràfica, que marcava dugues cintes a uns àngels que hi havia asseguts a la barana d’una cornisa i que no queien per això perquè eren de fusta, i eren àngels.

El senyor Esteve topà amb un banc, i digué, malhumorat:

—¿A on tenen el despatx en aquest dimoni de parròquia?

—Tenim d’anar a la sagristia —va respondre la llevadora.

Però a la sagristia no hi eren, i el senyor Esteve va afegir:

—La casa que a les hores de despatx no hi són no pot anar bé de cap manera.

—Ja vindran, home —li va contestar la padrina.

—És que tindrien d’estar perennes —va respondre de nou el padrí—. No es tenen les portes obertes per descontentar la parròquia. I nosaltres ho som, de parròquia. A tots ens hi han batejat a la casa, i si no, que mirin llibretes, i si no les volen mirar, jo les hi ensenyaré, així que arribi, a aquest senyor vicari. Vull que sàpiga amb qui se les heu, i que si es protesta una lletra també es protesta una criatura. —Però mentre volia protestar-la sortí un capellà d’un altar, seguit d’un escolanet, i se’n va anar cap a la pila.

Va ser un bateig ràpid i concís. Posar-li Estevet, Lluís i Pau, treure-li la gorra, tirar-li l’aigua, tornar-li a posar la gorra i llegir quatre obligacions va ser cosa d’un moment.

Ni la criatura va adonar-se’n.

—Per lo curt que ha estat el trobo car —va dir el senyor Esteve, tot sortint—. Ens han fet un bateig de segona.

—Tots són iguals —va respondre la llevadora—. Amb els bateigs no hi ha diferències.

—Que no hi ha diferències, em gosa a dir? —va reprendre el senyor Esteve—: pregunti-m’ho a mi, si n’hi han. Quan la criatura és de més pago, s’hi miren més, i s’hi entretenen. Hi posen més llatí, més aigua i més beneïda.

—Vaja, Esteve, no et descantellis —li va dir la seva dona—, anem a trobar el cotxe i deixa-ho córrer.

El cotxe prou hi era, a la porta, i els cavalls també, però el cotxer… a on dimoni era el cotxer?

Van cridar-lo. Va tirar el senyor Ramon carrer amunt, i el senyor Esteve carrer avall; van donar veus al veïnat: van despertar un municipal que dormia, i sabeu on era el cotxer…? Era allí, en una cantonada, ajudant a aixecar un carro que se li havia encallat una roda.

Si no hagués sigut pel renegar i el clavell que duia a l’orella, no l’haurien pas conegut; s’havia tret l’uniforme i en mànegues de camisa estava forcejant la roda, i fins que el carro va arrencar no el varen poder arrencar a ell de la roda.

—Apa, cotxer, a casa i de pressa —va dir la senyora Pepa.

—Sí que han enllestit aviat —li va contestar el cotxer—. Encara no hi han posat mig jornal.

—Deixa’t de jornals, i cap al cotxe —li digué el padrí amb energia.

I tornant a pujar al cotxe en el mateix ordre de l’anada, va seguir el carrer de Sant Cugat, fins que, sent al Portal Nou, van tornar a trobar un riu de comerç i varen seguir la corrent.

Allí era negoci de pells, de blanqueig i de tintoreria lo que embussava els carrers. De dintre d’un soterrani en treien bèsties escorxades, que n’anaven rascant la pell; dels terrats penjaven troques de cotó, blanques, grogues, de color de blau de soldat, de color de negre de viuda, de colors virolats de valencià, gotejant per les fatxades i tenyint totes les aceres; per dintre de botigues negres se sentien dringar les encluses, en els patis serraven fustes; pels carrerons estrets, els cavalls, estirant els carros, relliscaven amb la humitat, i feien saltar espurnes de foc, i els magatzems es buidaven per omplir altres magatzems, amb un desfici que no parava.

Els homes del nostre bateig se’l miraven satisfets, aquell moviment de vida. Anaven com peixos de globus a dintre del faetón, però eren peixos que nedaven a dintre del seu element. Se sentien llenya d’aquell foc; roda d’aquell engranatge; corretja de transmissió d’aquell tràngol de comerç, i, a sota el vestit de les festes, hi duien la vanitat de dur un plançó en aquell barri que, si era només que un esqueix, temps a venir seria un arbre d’aquell bosc de carros i gènere.

Tant és així lo que els passava, que quan varen haver donat dugues voltes pel passeig de Sant Joan, i van veure que en el passeig només hi havia gent solitària: el guardapaseos arrupit, algun llegidor de novel·les i dos o tres vells prenent el sol, al segon tomb van dir al cotxer:

—A casa, que ja hi hem passat, per aquí.

I tots es varen posar tristos.

Tan tristos, que ni van prendre el xocolata amb aquella franca alegria que es té de prendre el xocolata perquè siga xocolata. Ni varen parlar de comerç: és com dir que no van dir res. Ni van riure, com de costum; i només al acomiadar-se, el senyor Esteve, el padrí, en entregar l’Estevet als braços de la seva mare, li va dir amb to solemnial:

—Roseta: aquí tens l’Estevet batejat. Fes-ne un bon comerciant. Un que honri el nom de «La Puntual». Puja’l com es té de pujar. Seriós, moderat, prudent, bon pagador i bon cobrador, i pràctic: sobretot ben pràctic; que l’home és el que fa la casa, i la casa és el que fa l’home.





Per celebrá el naixament repinten l’establiment.





4


RODOLÍ EN QUÈ S’EXPRESSA AMB ELS ETS I UTS LA REFORMA DE «LA PUNTUAL», I A ON ES VEU LA INFLUÈNCIA QUE POT TENIR UN INFANT DE TRES MESOS EN EL RAM DE LA «MERCERIA»

Ja que l’Estevet havia vingut al món a continuar l’establiment fundat en 1830, mentre la mare el criaria i es cuidaria de bolcar-lo, mantenir-lo i fer-lo créixer, conforme havia dit el padrí, corresponia al pare el millorar-li la sort i preparar-li un pervindre assossegat, ben vist i conforme, amb ambicions mesurades i prudent perseveració.

Per preparar-lo, aquest pervindre, es va tenir consell de família (allí no es movia una cadira que no es tingués consell de família), i després de discutir amb tota serenitat les contingències de les coses, els perills del giro i les peripècies del demà; després d’haver posat els punts i comes en els projectes presentats, i d’haver-hi dormit dos mesos, es va resoldre a cop calent de repintar la botiga.

De moment, el senyor Ramon va enviar a cercar un home de cabells llargs, de pipa i de barret, a lo Mosquetero, i li va demanar un pressupost. L’home va donar una mirada de director general, i va dir que el deixés fer a ell, que ja sabia lo que es feia. El senyor Ramon hi va estar conforme, després de regatejar. El mestre pintor va enviar una bastida, dos homes amb dugues pipes més, un rengle d’olletes i un feix de regles. El senyor Ramon va demanar activitat, l’altre li va respondre que «molt bé diu»; els artistes van començar el treball, i el senyor Ramon va començar a seure en una cadira de boga que va posar a davant de la botiga, al mateix costat del sentinella.

Allò de l’activitat va ser una figura pictòrica. L’artista no és actiu com el botiguer; l’artista, quan pinta una porta, somia, té els seus ideals; i el botiguer té altra feina que entretenir-se amb ideals; i si el senyor Ramon duia pressa, els pintors portaven calma. Ell que segués, que ells ja anirien pintant, quan tinguessin inspiració. Volien fer una cosa ben feta, ben deixada, una pintura de durada que anés fins a l’altre nou-cents trenta. Només per posar la bastida ja hi varen passar dos jornals. (Ja veieu si tenien punt a deixar una cosa ben feta). Només a rascar la pintura vella, cinc més. (Les capes d’una botiga que té dugues generacions de crostes i suors comercials no es rasquen així com així). Només a encendre les pipes, en els moments de contemplació, se’ls en hi anaven dugues hores i dugues capses de mistos; a cantar La Traviata, una hora, i a pujar i a baixar del tablado, per veure l’efecte en perspectiva, les altres hores sobreres.

En veritat que quan van començar a tirar ratlles allò era una cal·ligrafia. A les portes, hi van fer un filet prim, que només tindria el gruix d’un panillo, i tot a pols, que ni apropant-s’hi a tocar se’n podria penetrar el secret; a l’aparador, unes floretes, que eren una calcomania; a baix, un sòcol imitant marbre, que si l’haguessin posat de pla, s’hi hauria pogut jugar al dòmino; a dalt, un entrellaçat que arribava a marejar, i, del lletrero, no en diguem res. De «La Puntual», del fundada, i de la data de 1830, en baixaven unes ombres de gairell que rebien claror de cada banda, que ja no es podia demanar més: parlaven, eixien del quadro; eren tan naturals, i esculpides, que a haver-hi hagut ocells al veïnat, així com només hi havia artillers i botiguers, que no tenen ales, s’hi haurien anat a posar a sobre amb un gra de mill a la boca, i haurien quedat xasquejats. Les havia pintat el mateix amo: el del barret de mosqueter, que es veu que era un gran senyor que havia anat una mica a menys per revessos de fortuna, però que tenia unes mans de plata.

El senyor Ramon havia segut, és veritat; havia segut al nàixer el dia, en ple sol, i al toc poètic d’oració; mai havia segut tant en sa vida; però podia estar satisfet. El veïnat el complimentava, li donaven copets a l’espatlla; li desitjaven molts anys de vida, per poder «disfrutar semblant obra en companyia de la família i de les persones de més agrado», i fins els soldats andalusos, amb aquell parlar dicharachero que Nostre Senyor els hi ha concedit, van tirar un requiebro a la pintura; i fins el taverner del costat, per felicitar al senyor Ramon, li va portar un gotet de vi ranci allí a la mateixa cadira.

I això que no havien acabat. S’havia fet l’exterior, que ja és fer, però faltava l’interior; els prestatges, els armaris, el taulell, les capses i capsetes, i tots aquells calaixets íntims que tenen els vetes-i-fils. És clar que no era un treball fi, ni decoratiu, ni compromès, com el que havien fet a la porta; però si a dintre no hi havia dibuixos, lo que és de llistons i llistonets n’hi havia per matar-hi hores, i que n’hi van matar, és cosa segura. Com que treballaven a cobert, no tenien tanta pressa; podien entretenir-s’hi i… s’hi van entretenir.

Per fi se’n van endur les olletes, les pipes, les bronges i els reglets: van deixar l’establiment fet una tassa de pintura, i, cantant el Guillermo Tell, els artistes se’n van anar. L’únic rastre que quedava en aquell temple de comerç era la pintura fresca que embrutava a tots els que entraven. L’un s’enduia un tros de taulell a la cama del pantalon; una altra, un tros d’armari als farbalans de les faldilles, i tots el nas ple de trementina, però com que tot s’asseca en aquest món, els colors es van pansir i es va poder col·locar el gènere: capses, trenzilles, cotons, gorres d’infant, lligacames, corbates, troques i panillos, i quan tot va ser col·locat van anar arribant els parents per fer-se càrrec de la millora, i tots hi van anar dient la seva.

La senyora donya Felícia, l’àvia paternal de l’Estevet, va dir a davant de la fatxada que allò era un verdader Edén, i en sent dintre ho va tornar a dir.

A la pobra de la senyora Pepa, li va donar per la llàgrima. Va dir: «que, no tenint salut, no es disfrutava de res, i que primer que les botigues, i que les pintures a l’oli, i que les vanitats mundanals, era això: el tenir salut».

Les tres Maries, en entrar, van fer tres xiscles a la una, com si els hi haguessin trepitjat tres potes.

La senyora del primer pis, encara que ho havia anat veient fer, va quedar tan admirada, que no va trobar paraula per dir.

El senyor Forment, lo de sempre: que inauguraven en «bon dia».

I, en tocant al senyor Esteve, va dir lo de sempre i amb torna: «Que En Ramon s’havia alocat», que «n’havia fet massa», que «el luxo perd a les famílies» i «que el crèdit és el tot de la casa, i amb la casa es munta el crèdit, i que baixessin la criatura, perquè li volia parlar».

Va baixar la mare amb un farcell, que hi anava l’Estevet a dintre, i, així que el va tenir al davant, el senyor Esteve li va dir:

—Tens tres mesos; tens un trimestre de ser al món. D’avui en un any d’aquesta fecha, tindràs un any i tres mesos, i, anant sumant els anys a l’Haver, d’aquí vint anys seràs un home. Recorda’t llavors de lo que et dic, quan t’explicaran lo que t’he dit. Recorda’t que jo, l’avi, el teu avi, que llavors serà al cel sia, et va fer baixar a la botiga com aquell que et porta a l’església, a posar la primera pedra. Aquí ha de ser la teva església per esperar l’altra de l’altre món. Viu aquí, i treballa aquí; i economitza sobretot aquí, que de dos i dos en vénen quatre, i de quatre, vuit, i de vuit, setze, i el multiplicar amb mida i amb modos és el que honra al comerciant. Ja que el teu pare ha fet el gasto, fes-li produir un interès que no sigui d’usurer, però que no sigui d’hereu escampa. Ja ho saps, i ja sé que no m’entens, i ja li direu el que jo he dit, quan arribi el moment de dir-l’hi, perquè vosaltres ja m’enteneu.

Tant ho havien entès, i tant aquell sermó d’economia els havia tocat el cor, que quan va acabar tots ploraven.





L’Estevet té per juguetes les capses de fils y vetes.





5


PRIMERS PASSOS DE L’ESTEVET A LA BOTIGA. BONS AUGURIS I BONES PLANETES

Des d’aquell jorn endavant, l’esposa del senyor Ramon, refeta del pas maternal, es va instal·lar a la botiga, i hi va instal·lar l’Estevet.

L’hi va instal·lar tant, a l’Estevet, que ja mai més se n’havia de moure.

En vista de tenir família, va determinar prendre minyona; fins minyona va arribar a prendre! El senyor Esteve tenia raó; s’havien esbojarrat. Però, per dir les coses tal com són, la minyona que va prendre, per lo tendre i per lo desnerida, quasi no n’era, de minyona. Era una noia de vuit anys, pobrissona, que havia quedat desemparada; que es deia Pepeta, com totes; que era magra i curta de vista, i tan escardalenca i desganada, que amb panís o amb llavor de cànem haurien pogut mantenir-la.

El senyor Ramon i l’esposa, en un altre consell de família, ja havien tirat els seus plans. La Pepeta, la minyona tendra, es cuidaria del pis, de rentar els plats, del seient del senyor Forment, de fregar l’armari de lluna i de posar l’olla al foc; ell, de les compres comercials, del ram d’administració i de la tenedoria; i ella, des de darrera del taulell, a vendre i a criar l’hereu de la casa, i si així no marxava la casa, el comerç era una mentida.

Tots conformes amb aquest plan, la mestressa i dona del senyor Ramon i mare de l’Estevet es va instal·lar, com hem dit, a darrera del taulell, però com que era tan grossa semblava que n’hi havia dos, de taulells. No és que mai, ni de soltera, hagués sigut escanyolida; la Roseta del senyor Ramon, a més de moltes qualitats (el do de no parlar gaire, el de ser amable amb la parròquia, el de gastar poc oli i carbó), havia sigut gruixuda amb mida, però des de que havia tingut l’Estevet semblava que hi tenia un orgull, d’anar-se carregant de carns. Havia agafat posats de lloca.

És veritat que l’Estevet no en feia cabal, d’aquells posats. Ell anava mamant i creixent. És veritat que creixia amb cordura, però no parava mai d’anar-se apagant, i ja no tenia cap color. A mida que s’anava formant, s’havia tornat d’un moreno gris, d’un rosa esfumat, i del color que es tornen les coses que no se sap quin color tenen.

L’Estevet anava creixent, però no es despertava a la vida. Tenia sis mesos i continuava no plorant, i aquella falta de llàgrimes tenia corpresa la família. Tot lo més que feia era un gemec, un crit moderat, que no era que es planyés de res, sinó avís de que tenia gana. En quant a riure, ni sospitar-ho, i, d’això, ningú en feia esment, perquè allí a «La Puntual» ja anava de pares a fills aquest empeltament de no riure. L’Estevet seria seriós; seriós com els seus antepassats: un noi formal i judiciós que continuaria la casa amb aquelles mires al crèdit, que tant recomanava el senyor Esteve.

Dos o tres detalls ben remarcables van acabar de refermar-ho. Un jorn, quan tenia vuit mesos, li van ensenyar una troca, i ell, que era tan seriós per tot, li va agafar certa alegria, i es va tirar a sobre la troca. Un altre jorn, quan complia un any, va veure obert el calaix dels quartos, i s’hi volia ficar a dintre, i el que encara no sap de parlar i ja es deleix per les troques i els quartos, és clar com la llum del sol que ha nascut exprés pel negoci.

Fora d’això, no manifestava taleies, ni es distingia per res més. Li varen anar eixint les dents, mica més ençà o més enllà, allà on li tenien de nàixer, sense dolor ni alegria; va començar a dir alguna paraula i algun número (més números que paraules), i va aturar d’aprendre’n més quan li va semblar que ja en sabia prou pel gasto que havia de fer-ne; va començar a caminar el dia que va voler anar a alguna banda; a menjar plats fondos de sopes, amb l’alè ben determinat del que ja sap on vol anar, i quan va saber caminar i menjar va donar un tomb per la botiga; un tomb ranquejant, això sí, però que pel camí que havia de fer, ja en sabia prou, i fins de sobres.

Per lo demés, no feia cap nosa a ningú. Si no haguessin sabut que el tenien, ni s’haurien adonat que hi fos. Naturalment que l’estimaven, l’estimaven tant per lo que era com per lo que representava, però com que no havia donat motius que haguessin de posar l’amor a prova, l’estimaven sense adonar-se’n. Ell no havia tingut ni mal de ventre, ni la rosa, ni l’escarlatina, ni el garrotillo, ni havia passat cap nit de perill d’aquelles que fan vibrar les mares lo mateix que les fulles seques; ell no tenia cap rialla, d’aquelles que alegren el cor i fan besar rient a les que ho senten. Ell no feia entremaliadures d’aquelles que el pare amenaça amb l’entendriment a l’ànima. Ell no sabia que hi haguessin reis que passen una nit a l’any repartint il·lusions i somnis: ell no sabia res de res; a ell no li passava mai res, i com que no li passava mai res no posava els pares a prova d’entendriment ni d’afecció, i no posant-los a prova, els pares i l’avi, i fins els parents, si bé és de creure que l’estimaven, era un amor sense descloure’s. En comptes de veure-hi un plançó, feix de carn de color de rosa, teixit de llàgrimes i de rialles, se’l miraven com a un soci; un soci petit que al fer-se gran, arribaria a continuar aquell ditxós 1830.

Si no l’haguessin mirat com a soci; si en comptes de creure’l una branca del seu arbre comercial, l’haguessin cregut un esqueix que podia florir en un altre hort, ai!, el cor de pares és cor de pares, però potser l’haurien avorrit.

Però no hi havia temor que fos així. La seva planeta era clara. Totes les primeres tendències, i totes les seves aficions quan va tenir de quatre a cinc anys, no passaven de la botiga. No arribaven ni al quartel d’allí al davant. Només amb un cabdell de fil s’entretenia hores i hores: el cabdellava, el descabdellava, semblava que volgués comptar les canes, com si ja pressentís la importància que tenia això de les mides, i sempre el tornava al seu lloc sense equivocar-se de capsa. Amb dugues dotzenes de botons, apilant-los, arrenglerant-los, i tornant-los a apilotar, hi jugava tota la tarda, i si en perdia un, plegava i es quedava malhumorat; guardant els cartrons que sobraven de les capses i de les capsetes es donava feina dies i dies, com si ja tingués l’instint d’esdevenir col·leccionador. Si l’avorriment hagués de venir, de desviar-se-li les aficions de la fredor de la botiga, cercant el caliu a l’enllà, no podien pas avorrir-lo. La llum del carrer, el blau del cel, els arbres que es veien al lluny, el cant d’ocell dels infants, no semblava que anessin per ell. No estirava mai els bracets per agafar la lluna i el sol. Si els arribava a estirar, era per agafar un rodet, marca Coats, del número vuitanta-quatre.

La casa, l’avi, el senyor Ramon, els antepassats, el 1830, la Puntualitat i el Crèdit, podien estar satisfets del noi que els havia sortit. Si tots plegats, símbols i persones, haguessin fet un infant d’encàrrec, no haurien fet res tan perfecte. Silenci, discreció, economia, sequedat d’emocions, de tot lo que s’ha de tenir a la vida, per no tenir pena ni glòria, per no ser vist ni mal vist, per passar sense destorb, per allargar, i per no ser pobre, tenia aquella criatura. Seria «La Puntual», la mateixa «Puntual». El Menestral. La classe neutra.

Un dia, a sis anys, només que a sis anys, cavallers!, estava a darrera del taulell, i va despatxar un tros de veta, i al pagar-li els dos quartos que valia, se’ls va mirar de cara i de creu per saber si eren falsos.

Mai s’havia vist un semblant prodigi!

L’avi, que s’ho estava mirant, entendrit, li va fer un petó.

Era el primer petó que li feia.





Li omplen de fideus el pap y de números el cap.





6


RODOLÍ D’ESTUDI. – DE LO QUE HI APRÈN L’ESTEVET. – DE LO QUE NO HI APRÈN, I DE LO QUE NO HI POT APRENDRE

Aquell do, que d’una manera tan clara, tan corprenedora, i tan raonable, l’Estevet demostrava tenir pel comerç, no es podia deixar perdre, a menys que l’avi, i els pares i tots plegats fossin bojos, i, de bojos, no n’eren tots plegats. Podien ser-ho tot menys bojos.

—La planta que no es conrea —havia dit el senyor Esteve, deixant-se anar sense voler pels viaranys de la poesia—, la planta que no es conrea, no creix. La tomaquera necessita aigua: i tota mena de verdura necessita abono, i treball. El comerciant que no sap de números és com una flor sense flaire, i si no donem a l’Estevet l’abono de coneixements que necessita tota persona que es vol dedicar a produir, serà això: serà una flor (lo de la flor li havia agradat), serà una flor de merceria que no arribarà a donar llavor, i sense llavor es moren les cases i els establiments van per terra.

Tot aquest tirat de poesia, en boca del senyor Esteve, volia dir, traduït en prosa, que l’Estevet havia d’anar a estudi.

Ai, sí! Tenia d’anar a estudi! Per comerciant que l’home neixi, no es pot passar d’anar a estudi! És el fielato moral per entrar en el comerç de la vida. És l’enginy de pau més segur per fer la guerra als altres homes! És l’arma intel·lectual amb què armen cavallers als infants per fer-ne herois o bandolers, segons el modo que se’n serveixin, i la criatura moderna, per vetes-i-fils que naixi, ha de prendre una instrucció, si no vol perdre els fils i les vetes.

El senyor Esteve en sabia un que no n’era gaire, d’estudi: una casa d’instrucció pràctica, serena, metòdica i concisa; un estudi que no ensenyaven retòriques, ni fleuris, ni modos ni doctrines, sinó tant fa tant, i multiplicat per tant dóna tant; que no feien perdre el temps amb cabòries, ni amb històries del passat, ni amb planetes del pervindre, sinó, mirem a avui i a demà i deixem-nos de demà passat; que no omplien el cap dels infants amb lletres posades de llarg, sinó amb números posats per alt, i ell mateix l’hi va acompanyar.

Aquest estudi model era en el carrer dels Flassaders. Per entrar-hi s’havia de passar per un pati ple de gàbies de totes mides, però no eren gàbies de rossinyols ni calàndries, les que hi havia en aquell pati (els menestrals d’aquell carrer no hi estaven pas, per cantúries). Les gàbies eren d’aviram: de conills i gallines en capella que esperaven torn per anar a plaça. Més endins, es passava un corredor fosc i s’entrava en una escala bruta, i a dalt hi havia dugues portes que donaven a un replà: a l’una hi havia un comerciant de formatges a l’engròs, i a l’altra hi havia l’estudi, d’estudiants a la menuda.

Un cop dins, hi havia dugues sales, a més de les habitacions. La primera era la de rebre, la de deixar gorres i carteres, la de treure’s el fang de les sabates i la de donar els buenos días; i la segona era la classe: quatre bancs, els seus pupitres, una gran pissarra, com a únic quadro, i, com a única claror, la que entrava d’una finestra que donava a sobre d’un pati, d’on arribava un soroll estrany: un soroll de font de diners que anava rajant compassada: un dring de plata que va caient, i un pam-pam, tot seguit, que semblava un cant tenebrós. Era la cançó de la Seca, la fàbrica de moneda, que treballava allí darrera.

Aquella cançó metàl·lica va agradar molt al senyor Esteve. «L’infant que puja amb aquest so per força ha de tenir bones idees, i l’estudi que per altar hi col·loca la pissarra per força ha de tenir bons principis», va dir l’avi a l’Estevet, i va cridar el mestre de seguida.

El mestre no era un mestre com quasi tots. Era un mestre que només n’era mig, de mestre. A més d’educar criatures per fer-ne bons comerciants, ell havia arribat a aprendre, ensenyant-s’ho a ell mateix, que una cosa és ensenyar negoci i una altra fer-ne pel seu compte, i que el qui predica la doctrina no en treu el suc del que la segueix, i havia repartit el temps entre els infants i la borsa… Al dematí pujava minyons i a la tarda jugava a l’alça. Si el paper anava amunt, guanyava les diferències del pujar, i si els infants anaven amunt, per ella no n’hi havia, de diferència; així és que aquella pissarra servia més pels seus comptes que per a fer-hi comptar els deixebles.

Amb un mestre d’aquesta mena, aviat es va entendre el senyor Esteve.

—Senyor mestre —li va dir després del saludo—, aquí li porto l’Estevet, i l’Estevet és el meu nét, per servir-lo. Ell vol ser comerciant, com el seu pare, com el seu avi, com el meu, com tots els de la nostra casa. No li ensenyi de moltes coses. No, senyor. Els que saben de masses coses es distreuen del negoci, i nosaltres no volem que es distregui. Per ara no es distreu per res. Sempre el veurà fixo en els prestatges. Inculqui-li bones idees, i ja sap què vol dir bones idees: mirar on passen els quartos, i seguir-los, i aturar-los honradament, i després saber-los guardar, perquè no els aturin els altres. Que aprengui poc, sobretot…

—No tingui por, que no aprendrà gaire.

—Que aprengui poc, com pot entendre, vull dir, que aprengui poc, però que aprengui pràctic. Amb les quatre regles en té prou, i qui diu les quatre regles, vull dir el sumar i el multiplicar, que el restar i el dividir ja és un adorno, i és un luxo del que també podria passar-se’n.

—Vostè deu ser d’aquest barri, veritat?

—Per servir-lo. Sóc de la Plaça del quartel. Fundador de «La Puntual».

—Ja ho sabia, o ja m’ho pensava. Tots els pares d’aquest barri vénen per això: per les quatre regles. Estigui tranquil. Deixi el noi, que aquí no es distraurà per res. Tenim muntat l’estudi d’un modo que encara que volgués no podria.

En vista de lo que li deia el mestre, el senyor Esteve va deixar el noi, i l’Estevet va entrar a classe.

Va entrar a classe, i a la classe ningú es va adonar que hi entrés, no solament per la prudència que tenia l’Estevet, sinó perquè dels cinquanta que hi havia en aquella mena de classe eren cinquanta Estevets més de la mateixa classe de classe. Tots tenien el mateix color, allí dins: un color de carn de bugada que l’ha eixugada el sol; de gènere descolorit; de saldo, d’infant-conserva; tots tenien els mateixos ulls: uns ulls de mitges parpelles que no els gosaven obrir a la vida per por de que la vida hi entrés; tots duien els mateixos cabells: uns cabells rapats com els quintos, i tots duien la mateixa roba: una brusa d’un blau cendra, d’un blau de mostrari, i uns pantalons del mateix blau, i una gorreta d’uniforme que uniformava una cosa: la fredor de la mitjania; l’anivellació del ramadet i la tristor d’uns nois de l’hospici que gastessin pares i mares.

L’Estevet va començar a confegir. De la A a la B, i de la B a la Jota, no va parar fins a la Zeta, amb perseveració encongida. Hi havia lletres que les aprenia de pressa. La Erra, la Ena, i les que es deien més sovint; n’hi havia que no hi podia entrar: les inútils, com la Hatxe i la Ra; n’hi havia que les deia d’esma, les que tenien forma artística, però unes més i altres menys, les va arribar a aprendre totes, i després a arrenglerar-les, i després a llegir a poc a poc, i d’aquell a poc a poc no va passar. Es va veure clarament que per anys i anys que llegís, no llegiria més de pressa. Que havia arribat a la fita.

Havia arribat a la fita, i es veia que els altres companys hi havien arribat lo mateix que ell. Mai les lletres eren més que lletres per tots aquells amics d’estudi. Eren signes per confegir, i un cop confegits, ja no sabien què deien. Llegien d’esma la doctrina per no saber què havien llegit; llegien una mica de fleuri per oblidar-lo de seguida; llegien una llista de reis emmetzinats o assassinats, que tant els feia si morien com si continuaven vivint: unes regles d’urbanitat que no les havien de fer servir, i quatre noms de pobles geogràfics, que com que no hi havien d’anar, no es daven la pena de cercar-los. El senyor Esteve podia estar tranquil. El saber, a l’Estevet, no el destorbaria pel negoci.

A més que, en quant a la lletra, hi havia entrat, però amb mida. No és que fos desaplicat, l’Estevet. De desaplicat, sí que no ho era. Al contrari: complia i no faltava a l’hora, es fixava, tenia voluntat, però estava vist que el seu aire era ni a poc a poc ni de pressa. Era un rellotge, l’Estevet. Si li daven corda, marxava, i si no, quedava parat. No havia fet mai cap topo, però no faria mai bona lletra; no vessava tinta, però no omplia cartipassos; no feia mai enfadar el mestre, però no el deixava mai satisfet; ni es reia d’ell, ni l’escoltava.

És veritat que tots feien lo mateix en aquella mena d’estudi: ni escoltar, ni esvalotar; ni distreure’s, ni estar per la feina. Estudiar, per a tots, era una càrrega, un càstig que tenien de passar, com qui li empelten la vacuna o li cauen les dents, o les muda. Tots estaven resignats, però moixos, com aquells gossets ensenyats, que quan tenen el plat a la boca no gosen remenar la cua, perquè prenen el saber per càstig. Aprenien per complir; per sortir-ne d’una vegada, però ells, que quan eren al carrer semblaven un vol d’orenetes, un cop tancats davant dels llibres semblaven ocells mullats: guatlles tancades en una gàbia donant picades als filferros per poder trobar la sortida.

Com es veu, l’estudi era pràctic. Pràctic fins per a l’Estevet, que en comptes de nervis i venes semblava tenir vetes i fils. Pràctic per a morir-s’hi a dintre d’ensopiment i de nyonya.

Només algun dia a la setmana, quan el quatre per cent baixava, i el mestre havia perdut, i se n’anava a la pissarra, i hi feia treballar els deixebles, hi havia una mica de febre. Mentre rascaven amb el guix, i feien números i números arrenglerats de dalt a baix, al compàs del cant de la Seca, d’aquell pam-pam compassat, d’aquell dringar de la moneda, passava el Déu de la suma, i mestre i deixebles miraven, i els ulls grisos d’aquells infant s’encenien cobdiciosos i agafaven tons d’or i plata.





Fa pedrades ab prudencia y va agafant esperiencia.





7


POESIA DEL CAMP. – PAISATGES I EXPANSIONS. HARMONIES DE LA NATURA

Naturalment que al sortir d’estudi, d’aquell estudi encongit i pràctic, els infants tenien desig d’anar a córrer. No tot han de ser pissarres en el món. Encara no els obrien la porta, no necessitaven avisos, ni ordres, ni manaments, per córrer escales avall, i volar, aquell planter de menestrals. Aquell carrer de Flassaders, el corrien de cap a cap, cridant a tot crit, com si els correguessin al darrera ensenyant-los les beceroles. Volien aire, cel, claror de blau, i volien sobretot verdor: una mica de paisatge que els tragués el tel de gris que se’ls havia posat a la vista, de tant mirar claraboies.

Això sí, el paisatge on anaven a raure es necessitava ser botiguer per prendre-se’l per paisatge. Eren els glacis el tal paisatge, els glacis de la Ciutadella. Era un prat sense arbres i amb herba curta, trepitjada, plana, premsada i fins mastegada per ramats de matadero; eren camps de solar, sense flors ni ganes de florir; eren camps de munició, d’afusellament i guerra urbana. Aquí i allà, com a esbarjo, un rengle d’espitlleres rònegues plenes de bocins de pedrassa; al costat, els fossos, clapejats d’escardots i ortigues, d’herba seca i d’aigua enllotada; a sobre, la cortina de muralles de color de terra de plom, amb bardisses fent reguerons i plantes regades amb el ranxo que sobrava de les cantines; pels racons, llaunes retallades, trossos de cuiro, desferres i coses que no eren desferres; i pertot, aquelles ratlles llises remarcant la verdor a metres cúbics, i com a figures en aquell fons, per alegrar la perspectiva, soldats de rengle fent l’exercici, gitanos esquilant gossos, trinxeraires ajaguts al sol i dones pobres pentinant-se voltades de criatures brutes.

No. Aquell parque militar quasi no n’era, de paisatge. Els infants hi anaven, i l’Estevet els seguia, perquè no en tenien d’altre on anar, però no podia ser esbargiment un lloc que en fugien els ocells i que les ordenances de la guerra no hi deixaven créixer els arbres ni hi estava permesa l’ombra.

Hi anaven, i en sent-hi corrien, i quan havien corregut, tornaven a córrer, i corrien més en havent corregut, com si s’esmolessin les cames, pel temps que els tocaria seure o estar-se a darrera del taulell. De vegades n’hi havia un que cridava, i els altres no sabien per què i es posaven a cridar amb ell, i era un crit que rebotia enllà d’enllà de les muralles, com si ensaquessin la veu que després haurien de tancar esclavitzats per la prudència. De vegades es pegaven ells amb ells, sense motiu, sense raons, com si volguessin repartir-se els cops que rebrien a casa al tornar al seu niu de prestatges, i molts cops feien pedrades contra altres infants, contra el vent, contra els núvols, contra tot, només pel pler de tirar pedres i tornar les que rebien.

L’Estevet els seguia d’esma, aquests jocs. Anava amb els seus companys, però no sabia per què hi anava. No havia vingut al món ni per fer mal ni per fer bé. Només tenia dotze anys, i ja era prudent, ja era callat; encara no havia pogut aprendre ni de riure, ni de jugar, ni de tenir amics, ni enemics. Tot ho feia com els altres, però tot ho feia a mig fer. Si els altres cridaven, ell feia chor, però només cridant a mitja veu; si tiraven pedres, també en tirava, però sense ganes de fer mal, i reculant si podien fer-n’hi. Si jugaven a bales i guanyava, plegava de jugar per no perdre, i quan perdia, per no perdre més. Si feia sol es posava a l’ombra, i si queien gotes se n’anava a casa.

I que ja en podia ser, de lluny, i ja en podien fer, de gresca els companys, i ja el podia fer hermós, el sol, i ja podia ser blava la claror, que en sent l’hora d’anar-hi, a casa, se n’hi anava a tall de rellotge, ni a poc a poc ni de pressa, a pas seguit, metòdic, compassat; recte com el caminar dels quintos.

Amb aquella toma de paisatge, que només prenia els dijous, no n’hi haguera pas hagut per curar-se del mal de fred de la botiga, si l’Estevet no fos l’Estevet. Però ni els arbres, ni les muntanyes, ni les valls, ni els rius, ni les cascades, ni els cingles, no s’havien fet per l’Estevet, ni per tants Estevets de gàbia que tanquen les grans ciutats.

Uns glacis eren ben bé el fons del que ha de viure entre trenzilles. Els glacis són les trenzilles del paisatge, i si a l’Estevet l’haguessin dut a dalt del cim d’una muntanya, i li haguessin ensenyat la plana, amb els seus fondals de misteri, hauria tingut el vertigen de lo ample, i hauria demanat la botiga amb els seus caixons i caixonets.

Déu devia fer el món per a tothom, però n’hi ha que voldrien ales per a volar d’una banda a l’altra, i n’hi ha que si en tinguessin les posarien a guany.

L’Estevet, ni ales, ni guany.

Era el terme mig del viure.





El noy es tan comerciant que la casa va endevant.





8


POESIA ADMINISTRATIVA. – A ON ES TORNA A VEURE CLARAMENT QUE SEGUEIXEN PASSANT COSES QUE NO VALEN LA PENA DE SER CONTADES, PERÒ QUE AIXÍ MATEIX LES CONTAREM PER LA FIDELITAT DE L’AUCA

Per tardà que fos en aprendre lo que li ensenyaven, l’Estevet, a còpia de veure números i més números, va succeir lo que havia de succeir: que va aprendre les quatre regles.

Adéu, jocs! Adéu, glacis! Adéu, verdors! I adéu-siau pedrades, així que les va saber.

Amb les quatre ditxoses regles, i una lletra, fixa i clara, i uns quants coneixements de torna, ja era hora d’entrar al taulell. Els taulells no tenen espera.

Havien passat catorze anys des del dia senyalat que van repintar la botiga, i catorze anys menys tres mesos des de que van enviar l’Estevet al món, però allí no havia canviat res. El senyor Esteve, de tant en tant, com a avi, com a soci, com a fundador i com a pràctic, continuava donant una mirada a la casa. El senyor Ramon, com a pare, continuava estant al frente de l’administració general; la seva dona, la Roseta, posada rere el taulell, no s’havia engreixat més, perquè la pell no es donava més; la senyora Pepa, la pobra!, seguia amb tan poca salut com sempre, però més vividora que sempre; la dona del senyor Esteve, envellint-se cada dia, però no acabant-se d’envellir mai; la senyora del primer pis, baixant i tornant a baixar; el senyor Forment en el seu lloc a les hores de seient; les tres Maries en comandita tan solteres com el primer dia, i d’hàbit crònic, com sempre, i la Pepeta, anant creixent amb la moderació de creixença que s’havia de créixer en aquella casa.

Aquest era l’inventari, tocant al personal, que, en quant al negoci, també havia anat creixent, i també amb moderació. En gènere, en paper, en estalvis i en pagarés, tenien uns quants mils duros, sense els que tenia el senyor Esteve dintre els secrets de la caixa, que seguirien sent un secret fins al dia desgraciat que Nostre Senyor li destinés l’hora; tenien crèdit, tenien parròquia i tenien l’arrencada; aquella empenta comercial, que fa que quan el negoci ja camina continuaria caminant bé encara que no se’n cuidessin; així és que l’Estevet entrava de cara a «La Puntual» i se li presentava un pervindre sense sotracs ni roderes si el seguia amb perseveració.

D’entrada en el maneig del negoci, es té de fer constar un fet cabdal en aquella vida d’interior; un fet que marcava època en la vida de la casa; un acte que es van haver de tenir dos o tres consells de família per a prendre una determinació: «La Puntual» es va subscriure al Brusi, prova clara i contundent que l’Estevet, en entrar, portava idees de progrés.

Lo primer que va fer el nou soci va ser fer-se càrrec dels llibres: del borrador i del llibre de caixa; des d’aquell dia endavant, no sols anaven bé de comptes, sinó que es podien exposar als Amigos del País, com a cosa ben deixada. Allò no eren llibres, eren estampes: un macassar, un brodat, una dècima: no s’ha fet cap quadro de cabells amb les ratlles tan perfilades, i els números tan avinguts, com en aquelles planes dels llibres. Després va donar un repàs al gènere, i, com que duia idees de progrés, va voler que l’aparador fos una exposició permanent. Mai s’ha vist més fantasia que la d’aquell aparador. Allí piràmides de mitges, allí el Partenon fet de cabdells, amb un botó a cada cabdell, com si fos una petxina dintre una vauma de llana; allí rengles de sivelles formant l’escala de Jacob, amb una estrella de panillos que duia una cua de cotó que anava al capdamunt dels vidres, i allí un corn de l’abundància, d’on en vessaven ganxets, rodets, troques, gorres d’infant, mitjons, i sabates, i mitenes, tan ben combinats els colors, que arribaven a enlluernar. Era un aparador que podia exposar-se, sense que desmeresqués dels altres, en una exposició d’un Fomento. Després de l’aparador, va aprendre d’arreglar els prestatges: un lletreret a cada un amb el seu número i el seu baptisme, el passaport i la cèdula, i per fi, i després dels prestatges, el tracte: el tracte que havia de tenir amb les dones de la parròquia; una dotzena de frases que, encara que fossin sempre iguals, mai deixaven de fer efecte. A l’una un «Déu vos guard» amb somrís; a l’altra, una paraula, però ben dita; a les grosses un «vostè s’ha amagrit»; a les baixes, allò de «en els pots xics hi ha la bona confitura»; a les viudes un «què s’hi farà», i a totes un ditxo escaient per veure de fer-les badar i aprofitar el badament per donar un pam menys de gènere.

El pare, l’avi, la mare, l’àvia, fins el senyor Forment i les tres Maries, estaven esmaperduts, admirats, corpresos, de veure aquella prudència, aquell tacte, aquella submissió d’un xicot que, amb un any o amb menys d’un any d’estar rere el taulell, ja era més tauleller que tothom. Ells, el senyor Ramon i el senyor Esteve, ja hi havien tingut querencia a no moure’s de l’obligació, però havien tingut els seus trencacolls, quan tenien la seva edat; una vegada, el senyor Esteve, a quinze anys, va passar dugues nits a Vilafranca perquè era festa major, i un dia el senyor Ramon havia tingut la temptació de comprar-se una boquilla, que se n’havia fet catorze pessetes, que encara la tenia guardada; però l’Estevet era un portento: ni tenia intencions de fumar, ni ganes de sortir, ni de córrer, ni cap d’aquelles expansions que perden a tants i tants joves.

La vida que feia aquell bordegàs era de sant, d’un sant que s’hagués fet vetes-i-fils. Es llevava, donava el bon dia encara que els altres dormissin i obria l’aparador. Un cop obert, mirava a fora; i sortia per eixorivir-se; sis cops amunt i avall del quartel, i quan havia donat set voltes se’n tornava a la botiga. Prenia xocolata, i al taulell, dinava, i altra vegada al taulell; sopava, i vinga el taulell, i no es movia del taulell només que per anar a veure els llibres.

El diumenge, a les vuit, a missa, a complir i a seguir l’exemple que li havien donat els seus pares; a les dotze, com sempre, a dinar; en havent dinat, a passeig; als glacis o als volts dels glacis, i si estava cansat de glacis, s’assentava a la botiga, mirava cap aquell quartel i anava comptant les finestres de tres a quatre vegades: les dugues primeres, per comptar-les, i les altres dugues per comprovar si li havien sortit bé els comptes.

I això cada dia, tot el mes, tot l’any, seguint les hores a les hores, amb la puntualitat del rètol que duia l’establiment, i això als quinze anys, i als setze, i als disset, i al ple de la primavera; i això, en l’edat que el cos esclata, i cada rialla és una flor; i això en les portes de la vida, quan les il·lusions són en un turó que l’ànima es deleix per pujar-hi!

Sí! Podien estar satisfets del noi! Allò no era un noi, era un símbol; tenia perseveració, tenia moderació, tenia el do d’estalviar, i el qui en l’edat de robar pomes de l’arbre de les il·lusions, i rompre-les amb dents d’ivori, pensa en la poma per a la set, és més que un jove, és un vell.

¿És que tal volta no n’hi ha, de primavera, per als esclaus de la fortuna?

Segueix, i ho veuràs, si tens paciència de seguir-me.





Veu l’Estavet una dona… si que l’avem feta bona.





9


VINT ANYS! – PRIMAVERA. – JOVENTUT. - IL·LUSIONS. – EL PRIMER PETÓ

L’Estevet va complir els vint anys! Si no es tractés de l’Estevet, només amb això de dir vint anys! ja el lector endevinaria que anem a parlar d’amor, d’esperances, de desitjos, de tot aquell esplet de visions que teixeix la joventut en el teler dels seus somnis.

A no parlar de l’Estevet, trauríem en aquest rodolí els domassos al balcó i veuríem anar passant la processó d’il·lusions amb totes les lluminàries. Passarien les nits de lluna, les caramelles, els cantaires, la flor que cau de la finestra i la mà que la cull i la besa; passarien ulls negres, ulls blaus, ulls de foc, repartint mirades roents a cors que s’encendrien de rebre-les i voldrien morir rebent-les; passarien cors tremolosos, cors malalts, cors tristos, ferits d’una malaltia que no se’n voldrien curar; veuríem passar les nits de febre, d’angoixa, d’enlluernament; i, com un llumet de somni, veuríem passar el primer bes, amb tot de llavis vermells seguint-lo; però, ai!, que els vint anys de l’Estevet eren vint anys de calendari, vint anys fecha com els pagarés; vint anys de registre civil i d’administració econòmica.

És clar que tenia sang a les venes, el nostre prudent Estevet; però les venes que prenen l’aigua d’aquella botiga-cisterna acaben per criar la sang com un caldo de bany maria. És clar que en tenia datos, de les trifulgues de l’amor; però, per l’exemple que havia vist, sabia el que era l’amor: el camí del matrimoni, com a societat d’home i dona, per a pujar un establiment en Santa Unió, en Comandita. És clar també que sabia mirar-se-la amb ulls de joventut, una dona, però un cop se l’havia mirada ja no li sabia què dir, perquè només havia après d’explotar-la i de despatxar-la, a la dona, i el despatx no apropa les ànimes: un taulell per entremig separa encara més que un pinxo. És clar que sabia altres coses, però no sabia de res de lo que s’ha de saber als vint anys: de tirar flors; de dir tonteries; de dir paraules que semblen versos; de sentir delit de cantar així que ve la primavera; de sentir-se batre el pit al mirar-se a dins d’uns ulls negres. Aquelles tres canes de fusta el separaven de la vida.

Un dia, així mateix, va tenir una hora distreta i el va passar, aquell taulell.

Hi havia anat un escultor, a comprar vetes i trenzilles, i com que feien un poc de bulto, l’Estevet havia dit que les hi durien a casa.

I això que no vivia lluny. Vivia allí al costat, l’escultor. Vivia en una botiga tancada, on es veien entrar joves, marbres, fang i dones sospitoses, amb estranyesa del veïnat, que no sabia què pensar-ne, de veure entrar a la mateixa hora aquella barreja de coses. A dintre, s’hi sentien cants, guitarres, soroll de copes i de pisa, i en un barri de pau com aquell, on tothom menjava a l’hora, i dormia a l’hora, i estimava i somniava a l’hora, aquell soroll fora de temps era una cosa extraordinària.

Fins l’Estevet se n’havia adonat, d’aquella casa misteriosa, i l’atreia, amb prudència, però l’atreia. Més de quatre cops, a la tarda, mentre feia el solitari amb les finestres del quartel, s’havia distret i descomptat, mirant aquell jovent que entrava, sempre amb la rialla a la boca i el barret a sobre l’orella, i havia tingut temptacions de saber què dimoni feien, en aquella botiga de gatzara, i quina mena d’ofici podien exercir aquells homes, per fer-lo amb tanta alegria, amb tant marbre, amb tantes dones i amb tant dringar de copes i ampolles… i és per això que es va oferir a dur el gènere a l’escultor, més per tafanejar la casa que per ganes de complir. Era la primera vegada que la passió de saber li va pessigollejar l’ànima.

Va anar-hi, va trucar i va entrar.

A dintre, la primera sala li va semblar un cementiri. Pel mig, pels racons i pels prestatges no es veien més que ploraneres, matrones al peu de la llosa, àngels amb trompetes del judici i figures agenollades amb un drap mullat a la cara. No podia arribar a comprendre que fos una casa de broma.

—Entra el paquet aquí dintre —li van cridar d’una altra sala.

Va entrar el paquet a l’altra sala, i allí ja no era un fossar.

No en tenia res, de fossar.

Al fons, entre una fumerola que pujava de les pipes, i una claror moradenca que baixava de la claraboia, hi havia una otomana molt llarga, amb una tauleta al davant, i en l’otomana uns quants joves, i a prop d’ells unes quantes dones; i fins a la mitja claror li va semblar que n’hi havia una que estava asseguda a la falda; no de l’otomana, sinó d’un jove.

—Deixa el paquet aquí sobre —li va tornar a dir aquella veu.

I ell, res.

—Que no ho sents? Deixa estar el paquet.

Però l’Estevet no el deixava.

Allí, al bell mig de la sala, hi havia una estàtua blanca, nua, amb els braços posats enlaire, amb la cabellera estesa, amb el front coronat d’heura, amb els llavis tan vius i frescos, que semblaven pintats de rosa, i amb una claror de boirina, que li donaven tant misteri, que el noi… estava clavat.

—Que t’agrada aquesta figura? —li va preguntar l’escultor.

—Un servidor no hi entén, però…, sí, senyor. M’agrada molt.

—Doncs sóc jo! —va dir una noia de les que seien, amb posat de vanitat còmica.

—Vostè és? —va dir ell, mirant-se-la.

—Sí, sóc jo! —va dir ella, alçant-se i anant a prop de l’Estevet—. Que trobes que no m’hi assemblo?

—No ho sé —va dir ell; i, quan va haver dit «no ho sé», la mirada li va anar de la nuesa de l’estàtua a la figura del model, i, al comprovar la semblança, que va cercar en lo ignorat, una regada de vergonya li va enrojolar tant a la cara, que semblà que totes les venes que havien estat vint anys quietes s’havien desbordat alhora.

La model, que estava feta a tractar gent indiferent, li va comprendre la rojor, i li va dir:

—Que ets vergonyós?

Però l’Estevet no va contestar.

—Quants anys tens?

—Només en tinc vint.

—Tens vint anys, i ets vergonyós? Pobret! Pobra criatura! Vaja, vine i fes-me un petó.

L’Estevet va estar a punt de caure. Va recular; va avançar, va cercar la porta d’eixida, i se li van segar les cames, mentre allí al fons tothom reia, i la model saltava de joia, d’espantar un home només per oferir-li un petó.

—Vaja, deixeu-lo estar, pobre noi —va dir un amic de l’escultor—. No vinguis a temptar menors.

—A vint anys encara hi ha menors? —va respondre una veu de dona.

—Aviam, digues —va dir la model, agafant l’Estevet pel braç, que forcejava per anar-se’n—: ¿No has estimat mai a ningú?

—Me’n vaig —deia ell.

—Digue’m abans si has estimat —li reprenia ella per pertorbar-lo.

—Que me’n vaig —va replicar—. A casa m’estan esperant.

—I on és a casa teva?

—És aquí a prop. La millor merceria, que en diuen «La Puntual».

Al sentir això, tots van esclafir. Això que hi hagués una casa que en diguessin «La Puntual» en aquell racó de desordre, va caure com una bomba. Es miraven l’Estevet com a un pres desgraciat que arriba de complir vint anys d’una condemna botiguera; com a un segrestat comerciant; com a un esclau de nova mena; i al mateix temps que els feia riure els va fer compassió.

—Vés, fill meu. Vés i no faltis, ja que ets de «La Puntual» —li va dir un dels de l’otomana.

—Vés —li va dir la model—; però abans et vull convidar. Té, pren una copeta amb mi.

—Gràcies.

—No hi ha de què! No tinguis por! La pots prendre, que no hi ha cap filtre.

—No, senyora. Moltes gràcies.

—Alça, filla, que ja et diuen senyora —va dir la sentada a la falda.

—És a dir que no vols beure amb mi? —va reprendre la model.

—No, senyora. Em faria mal.

—Que no n’has begut mai, de licor?

—Mai! El vaig provar i no va agradar-me.

—Doncs vés! Vés en nom de Déu: el qui té vint anys i no ha begut, ni estimat, ni vist… escultura, que se’n vagi d’aquesta casa. Torna a «La Puntual», i recados.

I, en havent-li dit la sentència, van tornar a riure tots plegats; van tornar a encendre les pipes; i, en quant al nostre Estevet, no li van haver de dir res més. Quan es van girar ja era fora.

Va arribar a la botiga corrent, va entrar rere el taulell; va sortir; va tornar a entrar-hi; va treure els llibres dels prestatges, els va tornar a posar al seu lloc, va remoure capses i més capses amb l’admiració de la mare, que se’l mirava estranyada; va pujar, per fi, a l’entresòl, i allí, a la sala de darrera, trobant la Pepeta espolsant, i sense dir-li una paraula ni dir-li «va per tu», ni avisar-la, li va fer un petó a la boca.

A baix demanaven cabdells d’una mena que ell sabia el preu, i va tenir de baixar.

Per ser aquell el primer petó, no s’hi havia entretingut gaire.





L’Estevet molt diligént ja prepara el casament.





10


LES REFLEXIONS DEL SENYOR ESTEVE DECIDEIXEN A L’ESTEVET A ANAR A «VISTES» PER ANAR A PASSAR EL MATRIMONI

Aquell petó no va tenir conseqüències. Se li havia escapat. Havia sigut un lapsus. Si no l’hagués trobada a ella, l’hauria fet a una porta. Havia estat una exaltació, una equivocació, i una equivocació tothom pot tenir-la. Els més savis s’equivoquen, i en coses de més transcendència.

A més, que si ell havia pres la Pepeta per l’estàtua de l’escultor, la Pepeta era major d’edat; molt més major d’edat que ella, i una noia a vint-i-set anys que es troba amb un petó pel camí, encara que siga a cremadent, no n’hi ha per desesperar-se, quan el petó ve d’uns llavis joves, per Estevets i prudents que siguin.

El cas és que ella no es va plànyer; ell no va dir res, i allò va ser un petó que passava i que per un atzar de la sort li havia caigut a la boca, i com que no se’n perd cap, de petó, per sobtat que hagués sigut, va tenir la seva influència.

Ella va pensar, inconscientment, que la que ha despertat una passió també en pot despertar d’altres, i li van agafar pretensions. Així com sempre anava deixada, amb la roba pengim-penjam, i els cabells lligats amb un nus, des d’aquell moment va mudar-se, es va pentinar, es va polir, fins un diumenge a la tarda es va posar un llaç a sobre el monyo i es va passejar a davant del quartel; i, en quant a ell, va ser tot un altre: en comptes d’aquell posat tendre que havia tingut fins aleshores, es va donar un aire reposat, d’experiència, de previsió; un aire de desengany del qui ja ha fet la joventut i coneix els tràngols de la vida; del qui, havent sospesat el món, sap que el món és una farsa per a trair els que no el coneixen.

Així va passar tres anys més, fent créixer la casa, això sempre; portant els llibres millor que mai, i anant estenent el negoci, però sempre amb un posat d’home, que no li esqueia, però l’avorria; fins que un jorn, el senyor Esteve, que sabia per experiència que el qui fa l’home és que vol ser-ne, va cridar l’Estevet a part; el va fer pujar a l’entresòl, va tancar les portes, va seure al peu dels retrats; va fer seure el seu fillol, i amb un to solemnial, després de tossir, va dir-li:

—Escolta, Estevet. Escolta bé. Et vaig a parlar en nom dels teus pares, del meu, del que portes, i fins del que representes.

L’Estevet va abaixar el cap.

—El dia dos de setembre —va continuar dient el senyor Esteve—, el dia dos de setembre vas complir vint-i-tres anys. Has passat la quinta. Vam pagar. Vam pagar al comptat amb bitllets de banc. Tens salut. Saps les quatre regles. Estàs al frente de la botiga, que ja saps que ha anat cap amunt: et cuides tant de tot, que el teu pare no es té de cuidar de res i la teva mare fins fa nosa, i estàs en una edat que el qui vol ser home ha de pujar una família, si vol ser home de conducta. No t’aconsellaré que t’enamoris, perquè això d’enamorar-se dóna molt gasto i poc pa. T’aconsellaré que et casis, això és: que et casis, a plazo curt, amb una noia modoseta, filla de pares comerciants, bona feinera, econòmica i que no tingui pardalets al cap: una noia de les pràctiques; això és: que lo mateix feinegi a la cuina, que despatxi a la botiga; que et dugui una tassa de caldo, avui per demà que estiguis malalt, i que t’ajudi a bé morir quan Nostre Senyor et destini l’hora.

L’Estevet anava aprovant i el senyor Esteve va anar seguint:

—El solter que està en una botiga de tant de trasbals com la nostra està voltat de trencacolls, i dels trencacolls ve la caiguda, i caient es perd la salut, i el que val més que la salut, el crèdit i l’anomenada. L’home solter és un terreny que encara es té d’edificar. L’home casat, si és ben casat, és una horta de regadiu que produeix el deu per cent, i va doblant els interessos amb els fills que dóna la finca. Resumint: ja saps que t’aprecio; que t’he dat el nom; que t’he donat la casa; que no em faig vell perquè ja ho sóc; i que et voldria veure casat. Pensa un moment lo que et dic, i contesta com contesta un home.

—Contesto —va dir l’Estevet, que ja l’havia rumiada de temps—. Contesto que el que vostè vulgui.

—Molt bé, Estevet —va respondre el senyor Esteve, amb cara de satisfacció—. Veig que t’assembles als teus. I ja que t’assembles als teus, i ets pràctic, i aquí tots som pràctics, parlem menys i anem al gra: i, això del gra, no ho dic per dir, perquè la que et tinc destinada és la filla d’un graner! Les teves cosines van parlar-me’n; m’he informat; tinc bons informes comercials; sé que li donen cinc mil duros el dia que vagi a l’altar; i, quant a les prendes físiques, a tu et toca examinar-les, i em sembla que t’agradarà. És una mica magra, això no ho nego, però a les dones ben casades el matrimoni les engreixa, i si tan ben casades són, fins s’arriben a engreixar massa.

—Jo la voldria veure, padrí —va atrevir-se a dir l’Estevet.

—Estàs en lo just —va dir el padrí—. No solament la tens de veure, sinó que la tens de tractar. Al fin i al cabo, amb la dona, s’hi ha de viure tota la vida, i per bons informes que es tinguin, sempre és bo haver-la coneguda, perquè no et donin gat per llebre. Fes-te roba nova: veu-la, i digue-li lo que fa al cas. Parla-li com li ha de parlar un jove que vol portar afecte; que vas per això i allò i allò altre; que si tal i que si qual, i quatre paraules de carinyo, i, en quant a lo dels capítols, ja ens en cuidarem nosaltres.

Després d’aquesta sentada, l’Estevet es va comprar roba: un trajo de panyo negre; un barret de feltre negre, botines, roba interior i corbata. Quan la va tenir es va mudar; els pares van pujar a veure’l així que el van tenir mudat: i, entre content i consirós, se’n va anar a casa les Maries, que és a on havia d’anar a vistes.

Pel camí va voler reflexionar. Li agradaria? Seria lletja? S’assemblaria a l’estàtua? Si per cas no fes per a ell, podria desempallegar-se’n? ¿Es tindria de declarar? No la trobaria declarada?… Però li feien tant mal les botes que va deixar les reflexions, i coixejant i com va poder va arribar a casa de les Maries.

La noia encara no hi era, i amb tres somriures d’intel·ligència, que volien dir: «Ah, bona peça, ja cal que ens estiguis agraït!», el van fer entrar a la sala de rebre.

La sala era una sala de virtut. A les parets, quatre cromos representant quatre sants: sant Roc, santa Tecla, sant Ciprià i santa Margarida. En una escaparata de caoba, la Divina Pastora amb un ramadet que els moltons eren de cotó; al costat, una capella feta de paper de Bristol, que hi havia dos anys de mans; més enllà, un sant que havia estat bisbe i que devia ser sant Agustí, i al mig de la sala un retrat, que no era cap sant, però que ho semblava: era el pare de les Maries (que al cel era), que devia haver estat retratat sense esperances de vida i que tenia una grogor de gloriós benaventurat que feia devoció de veure’l.

Assentat l’Estevet en el sofà, les tres Maries, totes alhora, li van anar parlant de la noia amb una fruïció de casadores. Es deia Tomaseta, la noia, segons li van anar explicant; tenia vint-i-tres anys, sense treure-se’n; els mateixos anys que tenia ell, però els duia millor que ell; era un pom de flors; una imatge que només li faltava engreixar-se: escaient, sèria, despatxada, poc enraonadora, serena! Sabia treure els diners ni que fossin al Banc d’Espanya, i sobretot tenia un do: unes mans que allò no eren mans, allò eren culleres de plata, que lo mateix feien la bugada que un brodat al realce d’aquells que volen tanta vista.

L’Estevet anava escoltant i feia una ganyota estranya, que elles creien d’aprovació, i era que li feien mal les botes, quan varen trucar a la porta.

Ja era allí. No podia ser més que ella, i ho va ser.

L’Estevet, al sentir-la, va alçar-se, ella va entrar amb les mans a la falda, i tots dos drets i cara a cara; ell a davant del sofà, els braços penjant, el cap tort, i amb els ulls mig aclucats, i ella al llindar de la porta amb dos ullets blaus, d’un blau clar, posats en una cara pàl·lida, com dugues agulles de picar clavades sobre un coixí groc, es van donar una mirada que no es podia equivocar. La de l’Estevet volia dir: «Déu n’hi do, de pitjors se’n crien», i la d’ella: «Ja t’he pres la mida. No ets tal com t’hauria volgut, però et trobo passador», i, un cop vistos es van dar la mà!, i ja no es van tornar a mirar més. L’«avui fa bon temps», el «ja canviarà», «la calor», «el fred», el «vaia, vaia», el «tanmateix», el «sí, sí», el «com dèiem» sense haver dit res, va ser tota la conversa que varen tenir en aquella entrevista.

Sort que les tres Maries, amb una veïna despistada que va acompanyar a la Tomaseta, van enraonar, sense dir res, més de dugues hores de corda, i sort que ells podien escoltar, i podien anar dient, que «bueno», o si no, ni als sants de la sala, ni al difunt desnonat no els haurien donat gaire amoïno.

En anar-se’n, ell li va dir:

—Ens tornarem a veure… abans, veritat?

Aquest abans volia dir abans del dia del casament.

I ella va respondre:

—Quan a vostè li vindrà bé, Estevet.

—Demà que és festa i surto a la tarda —li va dir ell, arrencant-se.

—Doncs demà —va dir ella, arrencada.

I es varen tornar a mirar per donar-se un darrer repàs i no deixar-se cap detall.

Així que ella va ser a la porta, les cosines van preguntar-li:

—Què t’ha semblat l’Estevet?

—Pot ben anar —va contestar ella.

—I a tu? —varen preguntar a ell, així que van tornar a la sala.

—No té cap tara —va dir ell.

I, amb aquesta bona impressió, ella se’n va entornar al graner i ell se’n va entornar a la botiga.

L’avi, els pares, el senyor Forment, la senyora del primer pis i la Pepeta l’esperaven a l’entresòl.

Ell va arribar fet una llàstima.

Li feien preguntes, i res. Corria cercant una cadira, es va asseure i va gemegar.

—Però què tens? Que ha anat malament? —li varen preguntar tots alhora.

—Les botes! Em fan mal les botes!

—Ja fan patir unes botes estretes! —va dir-hi el senyor Ramon.

—Bé; però, a ella, com la trobes? Com? T’ha agradat? —digué el senyor Esteve.

—Ella —va dir ell, respirant després d’haver-se descalçat—, la trobo magra, però escaiguda.

Escaiguda! Això d’haver dit escaiguda, en boca de l’Estevet, era una declaració.

Mai s’havia allargat tant.

Es veu que serien feliços.





Es declara així com cal al jardí del General.





11


L’IDIL·LI DE L’ESTEVET

L’Estevet, aquell vespre, així que es va ficar al llit va pensar que el pas que havia donat era molt seriós, i que convenia no adormir-se de seguida i reflexionar-ho una mica. A més, tenia de declarar-se. Sempre havia sentit a dir que els que es tenen de casar es declaren, i ell no volia ser menys, i fer les coses com han de fer-se. Així és que va pensar una declaració, i una altra, i una altra, i, com que no en trobava cap de prou perfecta, ho va deixar per l’endemà i va quedar-se dormit. Havia tardat a adormir-se un quart més que els altres dies.

L’endemà, va fer el seu fet; va obrir, va despatxar, va dinar, i així que va creure que ja era hora es va tornar a posar aquell trajo negre, i se’n va anar a casa les Maries. Això sí, es va posar el calçat vell.

Per poder-se declarar bé, no volia anar encongit.

La Tomaseta ja s’esperava, i en entrar i en donar-li el «buenas tardes», ja les hi va donar amb més franquesa; ja se la va mirar més fit a fit; ja no la va trobar tan magra, i fins es va atrevir a dir-li «maca», i ella a contestar: que «moltes gràcies» i ell que «no hi havia de què».

Les tres Maries en comandita havien tingut una pensada. Ja que feia tan bona tarda, i eren tots plegats, i havien de parlar d’alegries, en comptes de passar la tarda enmig d’aquelles parets, podien sortir una estona, i anar al «Jardí del General», que era un jardí que semblava exprés per a dir-se coses a l’orella els que tinguessin coses per a dir-se: que elles, ai!, amb lo de l’hàbit, ja no tenien res a dir en aquesta vall de llàgrimes.

La pensada va semblar bona, i elles tres al mig i un a cada banda, se’n van anar cap al Jardí.

S’hi entrava per una porta de ferro, al «Jardí del General», i, ja abans de passar la porta, la verdor, el remor d’aigua i una gran flaire de llessamins conhortava l’esperit i li donava un bany de dolcesa. A dintre, van passar per un caminet, arenat amb pedres petites i clapejat de petxines blanques, amb rengles de boix retallats i emmarcant toies de flors. Als costats pujaven les soques, i a sobre penjaven les branques, i per sota una nau de verdor, íntima, misteriosa i florida, va anar passant la parella, seguida de les tres Maries.

Les Maries havien deixat avançar als dos enamorats perquè fessin el seu fet, i quan l’Estevet fou sol amb ella va creure que era el moment, que tenia de dir alguna cosa, per senzilla i prudent que fos; però no va trobar res per dir. Si hagués estat rere el taulell, allí rai, en tenia un rengle de converses per engegar; el taulell era com una trona que li deslligava la llengua, però de parlar a sota de la verdor, com no n’havia après, no en sabia.

Al cap d’un ratet de caminar per sobre una catifa d’or que havien fet les fulles mortes, s’ho va fer venir bé, i va dir:

—Tanmateix, sembla que ja cauen les fulles.

—Cada any cauen —va contestar ella, i van continuar caminant.

Realment, n’havien caigut moltes, de fulles. N’havien caigut a braçats, a voliors, a pluja. Totes les d’aquell jardí i totes les del Passeig de Sant Joan s’hi havien arrecerat, com cercant aquell fossar que no era trepitjat dels carros, i on s’hi parlava a mitja veu, i on els enamorats hi sospiraven. N’hi havia de grogues, de morades, de verdoses que no havien acabat de morir, de color d’aram, de color de foc, de color de núvols a la posta; n’hi havia d’esteses a terra, com mans obertes en la sorra, d’arrupides sota els boixos, d’arraulides, de tremoloses, de febles a dalt de les branques, que rodaven acomiadant-se i queien silenciosament, i el camí n’era tan ple, que cruixien sota els peus de les Maries i els promesos.

L’Estevet, tornat a les fulles, que ja l’havien tret d’apuro un cop, va dir, arraconant-ne algunes:

—Quin jardí més mal endreçat!

—Es veu que el cuiden homes —va dir ella.

—Li agradaria tenir un jardí? —li va insinuar ell, atrevint-se.

—Un jardí, no —li va reprendre ella—. M’agradaria tenir una finca, amb verdura, fruiterar, safareig, aigua viva i força aviram.

—Doncs amb el temps la tindrà —va dir ell, i li va semblar que havia dit tant, que es va tornar roig com una dàlia.

Ella el va mirar: van seguir, i van arribar a una glorieta, a on hi feia una ombra encantada. A dalt, els xiprers, retallats, feien una nau de capella, d’on ne sortien flors blaves, d’entre la negror de les branques. Al voltant, recolzats sobre la murtra, hi havien uns banquets de marbre, clapejats de taques verdoses i de clarianes de sol, i al mig d’una fonteta rodona, com una tassa de molsa, en brollava un rajolí d’aigua, prim, arc irisat com un vidre, que cantava, al caure a la tassa, una cançó d’alegria, que l’aigua, allunyant-se fent rodones, l’anava a cantar an els lliris que hi havia sobre la barana.

—Que seiem en aquest pedrís? —va insinuar l’Estevet, corprès, potser a dintre de tot, per aquella cançó de l’aigua.

—És molt fúnebre aquí —va dir ella, que no estava per cançons—. Anem més enllà, que hi ha les oques, i els podrem donar un tros de llonguet. Jo sempre que vinc aquí porto llonguet.

Van seguir el seu parer i el seu camí, i quan van ser a prop d’un safareig van trobar, a més de les oques, una font i una barraca de fusta, a on hi venien aigua i anís.

L’Estevet en va comprar dugues paperines de les millors, que li van costar dos quartos, i va obsequiar les senyores.

Al donar-ne a la Tomaseta, li va venir la intenció de posar-li un anís als llavis, però ho cregué massa atreviment, per un promès interí que encara no s’havia declarat, i, canviant d’intenció, va tirar el gra d’anís a l’oca.

L’oca se’l va mirar amb un ull, el gra d’anís, va torçar el coll, i no el va voler.

—No són llamineres, les oques —va saltar la Tomaseta.

—I vostè que n’és, Tomaseta? —va dir ell amb to carinyós.

—No m’hi han criat —va dir ella—. A casa, escudella i carn d’olla.

—Lo mateix que mengem nosaltres —va respondre l’Estevet.

—I nosaltres —van dir les Maries.

—I el que menjarem quan siguem casats —va estar a punt d’escapar-li al prudent Estevet, però va creure’s que allò seria declarar-se fora de regla i que l’ocasió no era bona: primera, perquè les tres Maries paraven tres parells d’orelles, i ell volia parlar a soles, i després que l’amor amb oca li va semblar que no lligava.

Però vaja: no podia esperar més. Començava a caure la tarda, aviat s’haurien de acomiadar, i ell tenia de parlar. Si no arribava a parlar, a més d’haver perdut el temps, l’avi li diria que era un totxo, i tindria raó de dir-l’hi. Així és que fora escrúpols: en sent en un racó d’arbres que veia en el fons del jardí, li diria el que feia al cas, que per això havia vingut, i si no ho deia, no complia. Van tirar el mig llonguet a l’aigua; van tornar a seguir camins de boixos, i van arribar a sota els arbres, a on havia de dir-li «lo que feia al cas».

I que el lloc no podia ser més triat per a dir lo que feia al cas. Ombra, frescor, remoreig d’aigua corrent, ocells que venien a ajocar-se xerrotejant en les branques, flaire de flors i d’herba humida, claror misteriosa entrant pels arbres de les darreres guspires del sol que se n’anava a la posta: fins un Cupido abrigat d’heura; fins un banc; fins enfiladisses que feien tendal al banc, i fins un desmai mullant el ròssec a sobre un brollador de perles. Si allí no deia «lo que feia al cas», és que no havia nascut poeta.

Com es veu, sí que n’havia nascut, de poeta, perquè encara no van ser al banc va prendre la paraula i va dir:

—Escolti, Tomaseta —va dir—. Vostè i jo tenim de parlar, i ja ho sap, vostè, que tenim de parlar.

—Digui —contestà ella, abaixant els ulls.

—Tenim de parlar, i parlarem, però no ho direm tot en un dia, perquè ja ens vagarà més endavant de tenir les nostres converses —va dir ell.

—Així ho crec —va respondre ella.

Aquest així ho crec era tan clar, que quasi no havien de dir res més. Tot lo demés era retòrica. Però ja sia l’encís del lloc, o el caliu d’estar a vora d’ella, o de que estava enamorat, va voler fantasiar i va seguir amb més o menys poesia:

—Jo, ja sap que sóc botiguer —digué seguint poèticament—. No crec que mai ningú puga dir que he faltat a l’obligació. Si ho han dit, no han dit la veritat.

Ella: No ho he sentir dir mai a ningú.

Ell: Ni jo tampoc, però era un parlar: Jo m’he pujat en el negoci, i tinc voluntat en el negoci. Primer és el negoci que tot pel qui vol muntar una família. No ho creu així, Tomaseta?

Ella: Sóc del mateix parer que vostè.

Ell: Doncs, com anàvem dient, avui per demà que jo em casi, com que no tindré més que el negoci, em portaré bé amb el negoci i em portaré bé amb la dona, que estimaré tant com el negoci… Jo no tinc experiència, però tampoc sóc un esvalotat.

Ella: No.

Ell: I no es fiï mai, Tomaseta, dels joves massa prudents i que no l’hagin correguda. Jo l’he correguda, però amb mida, com ha de córrer el qui vol córrer. Jo seré un casat amb mida, un pare de família amb mida, i tot lo meu serà amb mida.

Ella: Estevet. Vol que li digui una cosa?

Ell: Digui.

Ella: Que el seu modo de pensar és tant del modo que jo penso, que quan parla vostè parlo jo. M’havien donat bons informes i veig que no m’havien enganyat. La noia que es casi amb vostè viurà a dintre un bany maria.

Ell: Doncs… doncs quan vulgui ens en podem anar. Ja he dit lo que no gosava dir-li, i no tenim de parlar de res més.

—Anem —va dir ella, aixecant-se i donant una mirada a ell, que volia dir moltes coses.

—Anem’s-en —va dir ell, tornant-li també amb el mirar tot lo que no li havia dit.

Aneu’s-en en nom de Déu: hauria cridat el Cupido, si no hagués sigut de pedra marbre.

I això que aquell pobre Cupido ja estava avesat a sentir-ne, de converses com aquelles en aquell racó tan hermós, freqüentat per homes tan pràctics.

La nit entrava a poc a poc, i amb l’entrada de la nit vibraven les branques dels arbres per treure’s les fulles mortes i fer lloc als ocells, que arribaven de tot arreu, mentre d’un en un, o de dos en dos, anaven eixint els Estevets.

Cupido es quedava amb els ocells, i no es podia plànyer del canvi.

—Què tal? —van dir les Maries, quan van quedar amb l’Estevet—. Què tal? Ja t’has declarat?

—He dit lo que feia al cas. Tot lo que falta a dir, ja ho dirà l’avi al pare d’ella.

—Parles molt bé —van dir les Maries—. Els que esteu enamorats no podeu tractar com ha de tractar-se. L’enamorament és cego.





El casen á Sant Culgat ab pau y tranquilitat.





12


A ON VEURÀ EL LECTOR QUE SEGUEIXI, COM VAN DUR L’ESTEVET A CASAR, COM VA DAR EL SÍ, COM VAN BENEIR-LO, COM VAN DINAR I COM VA ENTRAR EN EL SANT MATRIMONI

Realment, el senyor Esteve, amb convinença amb el graner viudo, van acabar de convenir tots els detalls que faltaven perquè els nois prenguessin l’estat que és l’estat natural de l’home.

L’Estevet tindria el seu capital lliure a la societat de «La Puntual»; la noia duria els cinc mil duros, que entrarien a la Casa; vendrien merceria a l’engròs; eixamplarien la botiga, llogant la botiga del costat, on viuria la parella, fent un joc de portes mitgeres, des d’a on es podria passar de la botiga vella a la sucursal, de la sucursal al pis dels nois, del pis dels nois al pis dels pares, i del dels pares a la botiga, donant les voltes que es volguessin si tenien delit de voltar, o quedant-se cada u a casa seva, si no tenien voltera.

El casament es faria al cap d’un mes. Des del moment que estaven entesos, les coses que s’han de fer, fer-les. El graner no volia entorpiments. També era pràctic, el graner. Es farien de pressa les robes, i no se’n farien gaires, de robes, perquè si la noia ara era magra, havia fet pensament d’engreixar-se, i el dia que estigués grassa com correspon a una casada tot és eixamplar camises i posar afegits als enagos. El noi es faria un jaqué negre del millor panyo que hi hagués: perquè una prenda així, quan és bona, no sols serveix per a prendre estat, sinó que és prenda de tota la vida. Un cop els tindrien casats anirien a fer un bon dinar: allò que se’n diu un bon dinar: només que sis plats, però espessos; després els engegarien al tren, i que anessin a Montserrat a passar dos o tres dies amb les seves nits corresponents, i després… després que fossin feliços: que si es congeniaven els genis, i es tenien els miraments i les consideracions degudes, i si no estiraven les cordes, i el negoci anava endavant, i Déu els dava fills amb coto i gana natural, i avinença a les idees, ho serien molts anys, de feliços.

Amb això, ja tot arreglat, van posar la peça al teler. Vinguen amonestacions, i a casar-se, quan estiguessin ben amonestats.

El capellà ja estava avisat. Faria un casament senzillet, però que no hi faltés cap requisit. Els convidats ja estaven triats. Els de sempre per part de mascle, i per part de la granera tot gent de suposició, i bons informes, i de firma acreditada a la plaça comercial. Els testimonis ja estaven a punt: el senyor Esteve i el graner van cercar quatre testimonis que no fossin cap pelacanyes; quatre homes de pes, quatre persones escollides d’aquelles que omplen en una casa i fan goig en una església. De part de l’Estevet, el senyor Forment i un regidor amic del senyor Esteve; i de la banda de la Tomaseta, un gran comerciant de cereals, dels que fan pujar el blat quan compren, i un veterà de debò, liberal en tot menys en fer gasto, que duia un retrat de Riego a dintre d’un medalló, i com que tenia un uniforme, amb sabre, morrió i xarreteres, que se li arnava si no el treia, anava en els actes oficials quan els actes eren honrosos per a les insígnies que portava.

Ara, en quant a l’Estevet, estava tan fresc i assossegat, que semblava que no era ell el qui es tenia de casar. Atrafegat amb les obres, no tenia temps de pensar en el pas que l’esperava. Quan hi ha feina en una casa, l’home que és com té de ser no té temps d’encaparrar-se en matrimonis ni tonteries, que el treball és una obligació, i el casar-se una devoció, i primer és una cosa que l’altra. L’avi li havia dit i tenia raó de dir-l’hi:

—Estevet —li havia dit—, que l’escriure matrimonial no et faci perdre el llegir. Pensa en el que vas a fer, però pensa també en el que estàs fent. La dona, la tens segura i la clientela és capritxosa. —I ell, que ja de natural no era donat a emocionar-se, esperava el dia assenyalat sense un sotrac a la sang i amb els nervis ni forts ni fluixos.

A més que no hi havia motiu de capficar-se lo més mínim, per anar a donar aquell pas que tots el tenim de donar. Es casava a gust, què dimoni!, el casaven a gust de tots plegats, ella hi venia bé; els pares de dreta i esquerra, igualment hi venien bé; a ell més aviat li agradava, i doncs per què amoïnar-se! És diferent que hagués sigut un casament de passió, d’aquells que els sentits s’exalten i es van a casar a l’abordatge; però si un casament calculat, com s’havia calculat el seu, amb totes les mides preses, amb totes les sumes tirades, amb els llibres clars i conformes, i l’Haber i el Debe anivellat, arribava a anar malament, n’hi havia per a perdre la fe en el sant Nus, en els padrins, en els testimonis i en l’epístola.

No: podia estar serè, i n’estava, perquè hi havia motius d’estar-ne. Podia dormir tranquil, i hi dormia, perquè no sabia dormir d’altre modo. Podia tenir fe en el pervindre, i n’hi tenia, perquè el pervindre en tenia en ell. Tot estava previst, meditat, amidat, apamat, mesurat; podia anar-se a casar sense tremolar-li el pols, i amb un somrís en els llavis, i podia mirar la gent amb tota la tranquil·litat del qui mal no fa mal no pensa… i així hi aniria en sent l’hora.

I no va tardar en ser-la, l’hora. Havia passat un mes, més de pressa i més volant que quan s’han de pagar factures. S’havien acabat les obres, i el sastre havia dut la roba, quan un vespre, oh vespre solemnial!, mentre estava tirant ratlles en els fulls de l’Inventari, va arribar el senyor Esteve, i li va dir:

—Noi: em penso que ja et recordes que demà és el senyalat, que es té de complir la sentència. És la darrera nit que dorms sol, i com que ja saps que jo tinc taleia de guiar-te i d’aconsellar-te, et vull fer quatre reflexions. Demà, quan t’hagin beneït, ja te’n donaran, de consells, però te’ls donaran en llatí, i els consells en llatí s’esbraven. Jo te’ls donaré en català, i així ens entendrem tots dos. Demà entrarà una dona, que serà la teva dona, a les interioritats de la casa, i com que això de la dona és cosa per a tota la vida, et vull dar consells de durada. Escolta, doncs, i vés apuntant. A la que serà la teva esposa, tracta-la sempre amb miraments, però fes sempre lo que a tu et sembli. Escolta també, amb miraments, la meitat de tot lo que et digui, i de tant en tant fes lo que et digui, però triant bé de la barreja de tot lo que t’haurà anat dient, perquè per dones que siguin hi ha cops que n’encerten alguna. Tingues tu la clau de la caixa i deixa-li tenir la del rebost. Cuida’t tu mateix de comprar i ensenyar-li a ella de vendre, que, de comprar, elles ja en saben prou, i de vendre, té d’ensenyar-se’ls-en. Mana. Mana sempre. Si tens raó, mana amb bons modos, i si no en tens mana cridant, perquè així semblarà que en tinguis. I per acabar aquest sermó, et daré el darrer consell. Pensa sempre que ets més fort que ella, i lo que no faci a les bones, amb tots aquells miraments que t’he dit al començar, la… ajudes a fer-ho a les males. Ara ja ho saps. Demà a casar-te.

L’endemà, com els demés dies, l’Estevet va obrir les portes, va despatxar i va estar rere el taulell, i fins que van venir els convidats no es va anar a posar el vestit de panyo.

La senyora del primer pis, la senyora Pepa, el senyor Forment, el senyor Ramon, la senyora Roseta, la seva mare, els regidors i les tres Maries comandita, van arribar tots tan mudats, tan polits, i tan amb roba bona, que quan van ser a l’entresòl, hi hagué una flaire de càmfora que si no fos que no en gastaven, qualsevol hauria cregut que havien espolsat les catifes.

El faetó va arribar, i tenia un color tan sofert, tan tènue i tan aigualit, el faetó que va arribar, que si no que ja devia ser mort, pobret, semblava el mateix del bateig, amb els mateixos cavalls, el mateix cotxer, la mateixa librea, i fins amb el clavell a l’orella, i pujant-hi tota la torna, i pujant en un altre cotxe l’Estevet i els testimonis, van arrencar vers Sant Cugat, passant per aquell trasbals de carros, que eren la joia d’aquell barri.

En sent al davant de la església, van baixar com van poder a la pobra senyora Pepa: van entrar a la sagristia, i al cap d’un quart d’esperar, van arribar els del bando contrari: el graner, el dels cereals, el veterano, dos comerciants, dugues amigues i un infant; hi van arribar tan mudats, tan negres, tan camforats, tan encongits i tan rectes com els del ram de merceria però duent la núvia al davant, amb un pom de tarongina al front, com una bandera blanca.

L’Estevet, així que la va veure, li anava a estrènyer la mà, com s’acostuma en aquests trànsits, però com que ella duia guants, i ell portava totes dugues mans nues, i li entresuaven una mica, va tenir por d’embrutar-los-hi, i li va estrènyer el cap dels dits.

Va entrar el capellà… i a casar-se.

Li va posar l’anell, i ella el va prendre.

Van preguntar a l’Estevet si volia per muller a ella, i tot allò que es diu per casar, i ell va respondre amb un sí propi d’ell i propi del cas; un sí ni molt baix ni molt alt, un sí bemoll, un mig sí; un sí que, per haver de durar tant, tenia molt poca resistència.

Li van preguntar lo mateix a ella, i el seu, de sí, ja va ser més clar. Es veia ben clarament que tenia ganes de dir-ho, perquè després d’haver-lo dit va fer un sospir que volia dir: «M’ha costat de treure’l, però ja l’he tret».

Ja eren casats! Alabat sia Déu! Alabat sia el senyor Esteve! Déu, per haver-ho consentit, i el senyor Esteve, practicat. Ningú va plorar, com se plora en aquests casos, i és que no hi havia de què plorar. Si la pobra senyora Pepa va deixar anar algun gemec, era que ja estava avesada al gemec, però tothom estava content, fins l’Estevet, que era el casat. «No eren moments d’entendriment —havia dit el senyor Esteve—. Les llàgrimes s’han de guardar per a quan hi ha un revés de fortuna, i avui no n’hi ha cap, de revés. Aquí no s’han unit dugues persones, s’han unit dugues cases de crèdit; amb això, vinga la missa, que mai serà per demés oir-la, i, en acabat, cap a la fonda».

Van oir-la, van pujar en el faetó els d’una banda i de l’altra sense mirar diferències, i, en un cotxe folrat de blanc, hi van pujar els nuvis, tots dos sols.

Pel camí, l’Estevet va agafar la mà de la que ja era la seva dona, i ella se la va deixar agafar; després les hi va agafar totes dugues, i ella va trobar que potser era massa, i només n’hi va deixar tenir una; després li va pujar un petó als llavis, que li hauria fet allí mateix, si no hagués tingut por de matxucar-la, i si l’hi faràs, si no l’hi faràs, varen arribar a la fonda.

La fonda era al carrer de Montcada, en una casa senyorial. Una fonda ampla, grandiosa, decorativa i desmantellada, que havia sigut casal de nobles, i que, després de la caiguda, el comerç s’hi havia arrapat, com una heura de nova mena. En el pati, sobre l’escut, un escut amb dos lleons i dugues àguiles, hi havia la placa dels seguros i un anunci de samarretes; a l’escala, una ampla escala medieval, havien cobert les pedres amb cartells de revalenta, de vins, de formatges i de pastilles; i el portal, de talla gòtica, l’havien tapat amb un rètol que deia: Fonda del Comercio, amb lletres que no eren gòtiques: eren lletres de mostrari.

La colla va entrar en el saló, un saló amb artesanat, quadros d’època i mobles de Viena, i van trobar la taula a punt, amb una estesa de pisa, de vasos i de coberts, que es veia que allò anava seriós. Van seure a cap de taula, com a decano de tothom, el senyor Esteve en persona, voltat dels homes importants: el sogre, el dels cereals, el comerciant, el veterano, és a dir: el comerç, la política i la milícia passiva, i van desplegar els tovallons. Més al mig, el ram de dones i de sogres, que necessitaven molt lloc, i que no sols van desplegar-los, sinó que se’ls van lligar al coll, i al capdavall de la taula, en un racó ignorat i íntim, hi varen col·locar els nuvis, lluny del món i lluny del bullici, per poder-se estimar a soles en els entreactes d’un plat a l’altre.

Va arribar l’arròs, triomfalment. Tothom va prendre, i tots van callar, i no es va sentir més remor, mentre hi va haver arròs a la taula, que el soroll de les forquilles, l’anar de les barres i el gemec de la senyora Pepa, que anava menjant i queixant-se.

La Tomaseta i l’Estevet, encara que estiguessin commoguts, també menjaven com els altres, però l’Estevet de tant en tant deia una finesa a la núvia perquè es veiés que estava per ella.

—Ten compte a empassar-te una espina —li deia carinyosament—. El congre en té moltes, d’espines.

—Ja ho sé —li contestava ella, deixant l’espina en un raconet.

—Beu una mica, que l’arròs t’anirà avall.

—Gràcies, Estevet.

—Si vols aquest trosset d’ala, te la donaré. No l’he tocada.

I, per si era tocada o no, se la van partir, aquella ala, i amorosament van menjar-se, ella la pell i ell els ossos, mentre entrava, fumejant, una plata de fricandó, que donava delit de veure.

Aquell fricandó va discutir-se. Les tres Maries explicaven com té de ser el fricandó perquè sia fricandó: hi havia d’haver pocs moixernons i una mica de llorer. La senyora Pepa assegurava que no se n’hi han de posar, de moixernons, quan la vedella és ben vedella; la senyora Roseta sostenia que tots els extrems són dolents, i que abusar del moixernó és malmetre tota la salsa; la senyora del primer pis aprovava els uns i els altres, i els homes no deien res, perquè no valia la pena de discutir qüestions tan nímies; però lo que tots van combatre, homes i dones i la criatura, fou la qüestió del llorer: allí no volien llorer, ni al fricandó ni a res del món: el llorer era un engany, era una planta que exaltava, era una fulla sense solta amb molta flaire i poc aliment. Només se’n tindria de vendre a casa de l’apotecari per als que patissin de l’histèric.

Van beure, i va arribar la llebre, i, com que cap era caçador, no hi varen fer cap comentari, però se la van menjar tota.

Va tornar a beure tothom, menys l’Estevet, que era aiguader, i la Tomaseta, que no ho era, però que no s’havia avesat a beure, i van portar un plat de verdura que tots el van mirar amb menyspreu. D’allò, ja en menjaven a casa.

Una mica més de beguda, i va comparèixer el rostit, i d’allò sí que en van menjar. En van menjar tant com de la llebre.

Després un altre rostit, i més beure, i postres, i tornem-hi, i llavors va començar el moment de l’expansió, el moment aquell d’entusiasme, en què els cors surten de fogó, i les paraules ragen com pluja, i s’abraça a la veïna, i l’ànima del vi puja al cap, i tot se vessa: eloqüència, amor, poesia i disbauxa.

Menys l’Estevet i la Tomaseta, que com que no havien begut no en podien vessar, d’eloqüència, allò va ser un devessall de discussió i paraules triades.

—Digueu-me, homes exaltats: si deixem pujar el blat de moro, a quant pujaran les gallines? —deia el sogre de l’Estevet.

—I si pugen els consums i s’encareix l’aviram, com en menjarem, de gallines? —deia el regidor amb gran aplom.

—I el ram del cotó, que no compta? ¿Que no paga igual una troca que un conill, o un caixó de panses? —reprenia el senyor Ramon.

—Per la troca o pel cabdell —contestava el regidor—, hem d’anar a passar als aranzels, i els aranzels, cavallers, són la balança econòmica que gradua les indústries, i en cria i en puja de noves. Sense aranzels, mor la merceria, les adherents, les adherides, i tot el comerç de Ribera.

L’Estevet i la Tomaseta, que estaven embadalits per aquell desfet d’eloqüència, des d’aquell moment endavant van estar pels aranzels.

—Jo estic per la llibertat —va cridar llavors el veterano.

—Per la llibertat dels aranzels? —li va saltar el regidor.

—Per totes! Jo sóc liberal i en duc insígnies, i estic per la llibertat —va dir el veterano cívic, fent tremolar les xarreteres.

—Alto! Alto! —digué el senyor Esteve, que esperava a parlar el darrer per fer un discurs de resumen—. Alto!, dic. Alto!, i siguem pràctics. L’única llibertat i els únics drets aranzelaris que ens convenen a tots nosaltres és que el pa no s’encareixi i pugi la merceria, i aprofito aquest moment, tan seriós, tan fondo, tan conforme i tan oportú per demanar al Totpoderós, això: que la merceria pugi, que si puja, pujaran els nuvis, i, encara que jo no ho he de veure, tindré la satisfacció plena de que «La Puntual» perseveri.

Tots ploraven.

Les llàgrimes li van donar alè, i continuà, sentimental:

—Sí! Jo sóc vell, i aquí som molts que ho som de vells…

Els homes van senyalar que estaven conformes amb el cap, però les dones com si no ho sentissin.

—Sóc vell! Vaig al venciment, i sempre he repassat una cosa: que de vell no es pot passar; però que, economitzant la vida, es tenen més anys de vida, i que el tot és l’economia. Estevet i Tomaseta: economia en el gastar, en la salut, en el fiar, en el fer favors, i fins en el rebre’ls per no tenir d’agrair-los, i sereu lo que heu de ser: un matrimoni… econòmic. I ara que ja he dit el què: economia en el parlar, i anem-nos-en pausadament, que els nois tenen d’anar a Montserrat a demanar a Nostra Verge que els doni lo que els convingui; i, lo que els convé, ja ho sabem tots: prosperitat, bones compres, bones ventes i clientela.

Les dones ja no ploraven, perquè estaven discutint el preu d’una mantellina.

Els homes varen aprovar.

—Anem —va tornar a dir el senyor Esteve.

—En marcha —va dir el veterano.

—Fa bona tarda —digué el senyor Forment.

—Quan vulguis, cap a Montserrat —va dir l’Estevet a la costella.

Però la costella, la Tomaseta, que ja feia estona que callava i que no havia pogut gaudir l’encís de la controvèrsia, es va quedar esgrogueïda i li van haver de dur vinagre.

Compteu, el trastorn de la colla.

—Correu —deia l’un.

—Descordeu-la —deia l’altre.

—Que la descordi l’Estevet, que és el qui li correspon.

—Això deu haver estat l’emoció.

—O la llebre. La llebre reprèn en diades com aquesta.

Cada u hi deia la seva; i el cas és que, fos la llebre, fos el sí, o fos el que volgués, estant d’aquella manera, hauria estat una imprudència d’anar-se’n a Montserrat.

Estava escrit a l’Inventari que el pobre Estevet no tindria cap festa completa a la vida. Des d’allí van anar a casa, uns a peu i altres en cotxe.

Tota la tarda i tot el vespre, la núvia va tenir mareig, i de tasses de camamilla i herbes, i arrels de malví, i flors cordials, i escorxes d’arbre, n’hi van donar tantes tomas, que n’hi havia per rebentar a dos regiments de núvies.

Per fi, al vespre es va trobar bé, i van anar al quarto nupcial.

A la sala, ella es va plànyer que li hagués donat tan mal rato en dia tan senyalat i de que no pogués fer el viatge.

—Serà una altra vegada —va dir ell—. Ben mirat, era un gasto inútil.

I per treure el mal efecte de la cruesa del ditxo va dir-li l’única flor que havia tirat en sa vida.

—Estant amb tu, tot és Montserrat.

—Doncs escolta —li va dir ella—: ja que economitzem el viatge, podríem fer una pensada. Tot el que anem estalviant, tirar-ho en una guardiola.

—Ets la dona que cercava —li va dir ell, entusiasmat.

I mentre comptaven els quartos per tirar a la guardiola, oh, Cupido, estreny la bena i tapa’t millor la vista!, li va fer el primer petó.

El llit d’estat els esperava. Van ficar els diners a l’armari i van apagar l’espelma.

L’endemà, les compradores ja no li van dir Estevet. Ja el van anomenar per Esteve.





SEGONA PART


L’ESTEVE





Es la senyora Tomasa una dona de sa casa.





1


QUATRE ANYS DE MATRIMONI. – ON ES VEU QUE UNS BONS INFORMES DONEN MÉS BON RESULTAT PER A CASAR-SE. – A ON ES VEU UN ENAMORAMENT I ALTRES CABÒRIES DE GENT JOVE

Havien passat quatre anys des del casament de l’Esteve, i amb tot i haver passat fets de transcendència, que en altres cases sense arrels haurien somogut la família, com que aquests fets de transcendència havien sigut morals i no afectaven el negoci, allí no se n’havia fet esment.

Havia mort el senyor Ramon, però com que havia mort de feridura (un home tan reposat!) i com que si hagués viscut ferit potser hauria quedat inepte, destorbant la marxa normal que té de tenir tot establiment, van acordar, els que quedaven, que per haver de patir i fer patir als que no hi tenien cap culpa, tant bé havia fet Déu d’endur-se-l’en a la seva Santa Glòria. Havia mort el senyor Forment, però com que no havia donat molèsties, i allí quedava el seient per recordar el seu motllo en aquesta casa, i com que no havia fet res en el món més que seure i parlar del temps, tampoc se n’havien adonat. Havien hagut de posar una font a la senyora Roseta per mor de la sufocació que li donaven les carns, però com que era una font que no amoïnava més que a ella, que la duia, se li deixava fer el seu fet. S’havia casat la Pepeta, de resultes d’aquell petó, amb un artiller d’allí al davant, però com que n’havien pres una altra, de Pepeta, més jove, més escarràs i més econòmica que ella, que no es menjava les llunes del caldo, ni demanava per sortir els diumenges a la tarda, encara hi havien guanyat.

Sí, allí no havia passat res que pagués el gasto d’amoïnar-s’hi. El senyor Esteve, tan serè, tan equitatiu, tan balances i tan conseller com sempre; la senyora Felícia, fent-se vella, però amb tota resignació; les Maries, fent un mes que havien acabat una vànova; el graner, havent-se recasat, i entre el gra i dues filles més que havien granat del casament, no fent mai nosa al gendre; la senyora del primer pis, continuant en el primer pis; i el negoci, que és lo principal, marxant com una trenzilla, aquella llar comercial no podia anar millor de lo que anava. Gènere, parròquia, capital, consideració, interessos, anaven pujant hora per hora, i, si bé és veritat que de mica en mica, pujaven amb tanta constància, que, segons deia el senyor Esteve, «era la gota del penyal que va foradant els clients i duent profit a la casa».

Tant augmentava la casa, que havien hagut de posar dos dependents, majors d’edat, i de pago, perquè ni l’Esteve ni la dona podien donar l’abast al giro.

L’un era el tenedor de llibres, que es deia senyor Pau i res més; que era solter, gris, mig calb, mig magre i de mitja edat; que era un d’aquells pobres homes que quan passen un no sap què són ni de què fan; que ningú els veu, que mai destorben per res, que ningú els dóna el «Déu vos guard» quan arriben, ni l’«Adéu-siau» quan se’n tornen; que era un Esteve fracassat, i que de més a més era tan sord, que si no cridaven pas molt no sentia ni una paraula, i, com que no cridava ningú perquè ningú feia esment de que hi fos, es passava la vida d’esma; d’esma que li servia per als llibres, això sí, perquè, no podent-se distreure com no es podia distreure amb res de lo que deien els altres, vivia només per a aquelles planes, com a únic paisatge del seu viure; i l’altre era un viatjant, que es deia Tonet, que era jove, eixerit, enraonador i bellugadís. Tan aviat era a Galícia com a Múrcia, com a Extremadura. Es passava la vida en tren, consultant itineraris; en les fondes, enraonant de tot, de tothom i de lo altre; en els cafès i en els casinos, ponderant la seva terra, que la trobava tan hermosa perquè no hi vivia mai; en les tendes, fent notas i contant qüentos, arribava atrafegat, i feia mostraris de pressa, i tornava a saltar en un altre tren, i tornava a arribar, i a entornar-se’n, passejant baguls i cançons, merceria i crits i rialles de banda a banda d’Espanya.

Al mig d’aquests dos temperaments, el de pau del senyor Pau i el d’acció d’aquell viatjant, l’Esteve i la Tomasa aguantaven les balances amb tanta anivellació i tant aplom, que mai «La Puntual» havia sigut tan puntual, ni el carro comercial havia anat per tan bon camí. Des de que duien les corretges aquell matrimoni exemplar, que eren la unió de dugues escoles: la d’importació i la d’exportació; la de vendre i la de recollir; la d’escampar vetes i fils i la d’importar lo més important: els diners entraven a dintre el calaix amb una pressa metòdica. Allò no era una merceria: allò era extracte de botiga.

L’Estevet, d’ençà que era Esteve, havia fet tant camí que era més que comerciant: era un manual de comerciant; el perfecte comerciant, la flor del comerciant! Tenia totes les virtuts de l’home que vol fer fortuna: calma, constància, serietat, ull, desafecte, inconsciència, tossuderia, perseveració i tant se me’n dóna del pròxim; i no tenia cap destorb que li aturés els intents; ni escrúpol, ni geni, ni talent, ni lletra, ni cebes, ni preocupacions. El temps, que per a tants és la cadena que va a rumbo de l’infinit, per esperar el cobro o el pago de les lletres i les factures; el món, que per a ell era només que un plazo, per a tants és un misteri ple de qui saps i ple d’enigmes, per a ell era un gran mercat amb deutors i creditors, amb homes dolents que no pagaven, amb homes sospitosos que devien i amb gent de bé que complien; la vida, aquesta vida que tant ha fet rumiar, per a ell era com un dietari amb entrades i sortides; i la mort era un venciment. I, tot això, no ho pensava (si hagués tingut cap per a pensar-ho, ja no hauria estat vetes-i-fils): ho sentia; en tenia el do, el cop d’ull, el sisè instint que té el botiguer, quan ho és de natural, que li fa veure totes les coses, no pel costat que enlluernen, sinó pel costat que fan claror. Ell només flairant una trenzilla ja coneixia amb el nas si tenia de pujar, i del nas anava a la compra, i de la compra al guany, i del guany a una altra compra; ell, amb el gust vulgar que tenia, ja podia assegurar que lo que li agradés a ell agradaria a les majories, que eren tan Esteves com ell; amb l’esma natural que Nostre Senyor li havia donat, i el senyor Esteve refermat, tenia una guia tan segura, per a assegurar-se els guanys, que, si tenint una hora tonta, en comptes de valdre’s dels instints, hagués pogut pensar i hagués pensat, hauria perdut en una hora el guany de tota la vida. No: no havia nascut per a pensar. L’Esteve havia nascut per a esperar a la porta de la tenda, i amb constància, amb recolliment i amb la sagrada paciència d’un bon pescador de canya, agafar les dones que piquessin i, enganxades per l’ham del desig, entrar-les a la botiga.

En canvi, ella, la Tomasa, aquella noia tan quieta, tan modoseta i tan ullbaixa; aquell terrosset de modèstia, aquell pinyó de virtut, aquell gra de blat de candor, havia tret les ungles que duia sota la pell blanca i, corpresa per l’ambició, s’havia convertit en dona, i de dona en botiguera, i de botiguera en símbol, i de símbol en guardiola. Els diners que de la botiga pujaven a l’entresòl ja no veien mai més la claror. Sabia trobar racons d’armari i forats de calaixera que encara que hi haguessin anat lladres no els haurien sabut trobar. Tenia modos d’estalviar, de retallar, d’escapçar, d’escarbotar, d’arreplegar les engrunes i de portar-les a l’ombra, i allí a l’ombra tenir-les preses en amagatall perpetu, que era cosa meravellosa. Del menjar, en sabia treure lo més just perquè sense patir gana quedessin tips, si no satisfets; la roba, la feia durar fent sorgits inversemblants que eren obres d’art de dissimulo, deixant les prendes de vestir en un estat de modèstia que mai eren ni noves ni velles; els mobles, que mai havien estat joves, a còpia de miraments, de cuidados, d’untures i cataplasmes, els sabia conservar en una mitja edat passadora, que ni feien ganes de tenir-los, ni eren prou passats per a llençar-los. Allí ningú es podia amagrir, però ningú es podia engreixar. Si la senyora Roseta tenia les carns que tenia, és que encara guardava el greix del temps del senyor Ramon, que Déu l’hagi perdonat; però ni l’Esteve posava viandes, ni ella es va haver d’eixamplar les camises i les enagües, com temia en fer-se les robes.

Els informes havien sigut bons, viva Déu!, però ella havia sortit millor que els informes. No ho diem pas per alabar-la, però aquella granera escanyolida, que no pesava un gra de mill, era un tractat d’economia posat al servei del comerç, i mai vetes-i-fils conegut pot haver trobat una dona més de sa casa, més feinera, més estalviadora, més sorgidora, més garsa, més fura, més formiga, més pràctica i més botiguera, que la que havia trobat l’Esteve, amb l’ajuda de gent entesa: una dona que era una finca, una dona que produïa més del catorze per cent, una dona que, si hi haguessin premis per a premiar les botigueres, li haurien donat medalla d’or; or que hauria anat a caure en aquella guardiola.

Ell, l’Esteve, no havia de fer més que comprar; «comprar bé», com havia dit el senyor Esteve, i ella ja es cuidava de tot: de vendre, de despatxar, de posar l’olla al foc, de treure-la; de manar a la minyona, al tenedor, a la sogra, i fins an ell mateix. Ell només havia de fer l’home, que per això duia pantalons; i ella es cuidava de posar-los-hi, com qui bolca un comerciant. Ell, a fer presència a la casa; d’estampa, de Majestat, de respecte, i ella el teixit de l’aranya; un teixit tan fi però tan espès, que no s’escapava una mosca.

I, tot això, ho feia sense crits, sense soroll, sense pressa. Relliscava silenciosament per tots els racons de la casa; anava a on havia d’anar amb pas de monja; parlava baixet i a poc a poc com si hi haguessin malalts a la casa; caminava com descalça per no despertar la parròquia, i de mica en mica feia el seu fet, com un àngel del negoci que hagués baixat a fer el miracle de venir-los a portar a casa.

Vaja, que aquella «Puntual» ja era més que una puntual. Era un niu de reglamentació i de virtut ben entesa.

A poder tenir successió, no es podia demanar més.

Però en tindrien, de successió? Nostre Senyor ho havia de disposar, i en això, com en tot lo demés, l’Esteve no portava pressa.





Per fer creixer la botiga treballen com la formiga.





2


L’AUCA VA SEGUINT EL SEU CURS

En arribar al punt d’aquesta auca, si l’Esteve hagués pensat, o hagués tingut temps de pensar, li hauria acudit aquesta pregunta: Ets feliç, Esteve? I així que se l’hauria feta no hauria sabut què contestar-se.

Si s’entén per feliç tenir emocions, alegries; tenir tristors de capvespre que acabin amb la llum de l’alba, tenir il·lusions que s’empaiten fins al capdavall de la vida, i amors, i gelos i passions… no!, no n’era, de feliç, l’Esteve. Si el goig de la vida és viure-la i gastar-se-la amb salut, i emmanllevar forces que flaquegen, i córrer darrera d’un ideal fins a morir de desenganys… no: no era home per córrer, de patir per haver-la, o empenyar-se la joventut, o vendre’s l’ànima al diable, l’Esteve, que no es volia vendre ni empenyar deu cèntims de vida, no podia ser feliç; però si la felicitat és passar dies sense nits, sense febre, sense angoixes, sense llàgrimes i sense rialles, i «anem tirant» i «alabat sia Déu» que ja arribarem al capdavall de la carretera plana… l’Esteve era un feliç complet: n’era tant, que només li faltava, per a ser-ho definitiu, adonar-se de que ho era, si és que amb el sol fet d’adonar-se’n no ho hagués deixat de ser.

No: aquest luxo de tenir angoixes, i goig, i cabòries, i desitjos, i fantasies, no se’l permetien l’Esteve i la seva fidel esposa. Allí era una plaça forta que, fora lo que s’ha de passar perquè no hi ha més remei que passar-ho, no hi trucava cap emoció, i no se li donava entrada. Amb trenta anys que ell tindria aviat, i amb trenta més que en tenia ella, no havien estat mai malalts; no havien estat mai ben bons, no havien tingut cap trastorn gros, ni cap alegria petita. Allí estaven condemnats que no els passés mai res. Ni mal de queixal, ni mal d’amor, ni nits d’esperar l’endemà, ni endemàs d’esperar la nit, ni gelos, ni sospites, ni dubtes; dies llisos, anys llisos, sempre llisos, com aquell glacis de la ciutadella, d’herba retallada amb màquina. Allí les hores de menjar marcaven el temps que passava; les hores de dormir, el temps que havia passat; les portes tancades, la festa; i al capdavall hi havia el balanç, sempre el balanç, que era esperat com la vinguda d’un profeta. Allí el rosari era el vendre; i el Déu era la mitja cana, que anava amidant pams i més pams fins a un infinit de trenzilla; la música era el dringar que feia la calderilla quan anava caient al calaix, i tota la Naturalesa era la plaça enfangada, amb aquella vista de quartel, llarg i simètric, amb les finestres tancades, que semblava un hospital de malalts disciplinats; de malalts d’administració i reglamentació forçosa.

Si això era ser feliç, ho eren els estadants de «La Puntual». Ho havien sigut més de trenta anys i ho serien uns trenta més, si no tenien cap sort, que per a ells seria desgràcia, segons el seu modo de viure.

El cas és que, feliços o no, aquella mena de llimbs inspirava tanta confiança al veïnat, als compradors i a tothom, que la casa era tinguda com una cosa de respecte. La casa que ningú en diu res, a còpia de no dir-ne res, es va tornant venerable, i com més vella és la botiga més fresc i més bo es troba el gènere. L’hi tenien tant, per venerable, aquells menestrals de veïnat, que hi compraven amb quietud, amb religiositat de creients, amb la seguretat de que el gènere venia de la vellúria i es podia comprar amb confiança; i, oh, poder de la tradició!, tenien tanta fe en els rodets i en les troques de «La Puntual», que si s’hagués tancat, per atzar, i haguessin hagut d’anar a una altra tenda, de des del carrer del Rec al carrer de Tantarantana, no s’haurien fet més vànoves, ni canaris de llana groga, ni respaldos de ganxet, ni Mares de Déu de Montserrat, treballades al canyamasso.

Però no hi havia temor: no tancarien. Obrien, obrien sempre amb una puntualitat que el rètol mateix se n’admirava.

Obrien, i seguien venent, i dinant, i tornant a vendre, i sopant i venent més, i dormint, i tornem-hi a ser; i això mesos i mesos, i anys i anys, lo mateix que si els donessin corda.





Van á fer una costellada á la Montanya Pelada.





3


L’ESTEVE I LA TOMASA VAN AL CAMP. – LO QUE VEUEN I LO QUE DIUEN. – EXALTACIÓ DE L’ESTEVE, QUE ACABA AMB TOTA PRUDÈNCIA COM CORRESPON AL SEU GENI

Un jorn, així mateix, veient que tothom predicava que estar tant temps a la botiga no era bo per a la salut, que si no es movien de casa patirien de la gota, que es tenia de sortir al camp, i que tothom surt al camp, i que camp per aquí i camp per allà, doncs també van voler fer una sortida i anar a dinar sobre l’herba, i saber lo que era aquell camp que tenia tanta parròquia.

Naturalment que per anar-hi s’ha de preparar l’anada i saber el dia que s’hi va; les coses s’han de prevenir i fer-les a temps; i, ja que s’havia fet el pensament de perdre un dia en fer platxèria, se’n tenia d’escollir un que no fos un dia, que fos una diada, i van triar el més senyalat per a aquesta mena d’esbarjos: el dia d’anar-lo a enterrar.

Si havien estat mig any per a pensar-s’hi, per a preparar-ho van estar un moment. Ells eren tardans en el pensar, però eren actius en el resoldre.

La senyora Roseta, pel seu pes, que la privava del trasllat, es quedaria perenne a guardar l’establiment. S’endurien la minyona, l’arròs, la cassola, el pollastre, el congre, els musclos i l’enciam; sortirien de bon matí; pujarien en el cotxe de Gràcia, anirien al lloc més camp que hi havia en els volts de la ciutat, a la Muntanya Pelada; dinarien patriarcalment, i sabrien per sempre més què ve a ser un dia de platxèria, que el qui ha estat trenta anys en el deber, si no té dret a un moment de broma, que vinguin els jutges i ho fallin.

Tal dit tal fet. El dia senyalat, a les vuit en punt del matí, després d’haver recomanat a la senyora Roseta que per l’amor de Déu i dels sants no obrís les portes a ningú; que no es deixés enganyar per tants homes seductors que diuen fineses a les dones per treure els quartos del calaix; de que la feien responsable de lo que pogués succeir, i de que si hi havia foc enviés un propi, van carregar els cistells a la minyona i els musclos i els calamars i aquell pollastre i aquell enciam, i van anar al Portal de l’Àngel, d’on sortia el cotxe de Gràcia.

El cotxe no era un sol cotxe, eren molts, i tots de la mateixa mena; una mena de cotxes llargs, mig tartana i mig conductora, tan plens de capes de pintura, i de pols sobre la pintura, i de pintura sobre la pols, i de pols i color sobre les capes, que es necessitaven bons cavalls per a portar el pes de tant remendo, i els cavalls, que també eren molts i també eren tots iguals, no eren pas muntats per a dur pes: tenien només la salut justa per a portar-se a ells mateixos, i si duien els passatgers i les baluernes era pel convenciment de la tralla.

El cotxe en un moment va ser ple, però no ple de passatgers, sinó de cistells i de vianda. Per cada seti que anava omplert, de persones pròpiament dites, hi havia sis coves, dos farcells inútils i tres guitarres. La gent que havien pujat semblaven emigrants de broma, que s’emportaven provisions pel que pogués succeir, gent que fugien d’una pesta de tristesa i d’obligació i s’enduien l’alegria i el rebost; nois amb barba o escapats d’estudi, que anaven a fer campana de la fàbrica, del taller, de la botiga o de l’hospici amb tant alè de divertir-se, que una portella que queia, un senyor que feia un esternut, els donava delit per a riure, per a cridar, per a esvalotar i per a donar-se cada patacada que feia trontollar el cotxe.

Així que va arrencar, aquell cotxe, va arrencar el cant de tots plegats i ja no va parar en tot el dia. De «Tú eres la flor», i «Ay sí», i «Abril», i «Baja al jardín», i «Adiós, mulata», i més sis, i més abrils, allí dintre era una gàbia, amb ocells desbocats i tres ocells ensopits, que eren els de «La Puntual». El crit per aquell Passeig de Gràcia no va parar un sol moment: quan no cridaven feien coro, i quan no feien coro xisclaven, i era tant l’afany de divertir-se, i de demostrar-ho als oients per medi de la gargamella, que el van encomanar an el cotxer; i el cotxer, per a esbravar-se, feia anar aquells quatre cavalls, fets d’ossos i de pell marcida, com si fos una quadriga i ell un carrer de jocs olímpics. I «Arri aquí», i «Coronela!», i «Potro!», i «Reïra de Déu!», i «Galante!», i renec i garrotada, la pols sortia del cotxe com una catifa vella que l’espolsessin al sol i alcés un núvol de misèria.

L’Esteve, la Tomasa i la minyona ja haurien volgut arribar.

—Això és massa —deia la Tomasa a l’Esteve.

—I tant massa! —li responia ell—. Ja saps que a mi m’agrada la broma, quan l’hora s’ho porta i l’ocasió; però una cosa és broma que siga expansió natural, i una altra l’esvalotament. Fes-te ençà, que no et taquin el vestit, que aquesta gent, així que s’exalta, no respecten ni la roba.

En sent a la Travessera, el cotxer va preguntar si tenia de baixar algú, però ningú baixava en aquell cotxe; anaven tots a muntanya!, a cercar arbres!, al bosc!, al diable!, allà on fos!, amb tal d’eixir de ciutat; i fins a la plaça d’En Rovira, que no anava més enllà, ningú va parar de fer gatzara, de corejar i de moure xivarri.

Van baixar dones i cistells, al ser a la plaça d’En Rovira, i vinguen les guitarres i amunt. Altres cotxes que arribaven van anar vessant més comitives, i d’Horta, i de Sant Andreu, i de Gràcia i per tots costats no es veien més que grans colles que anaven pujant la muntanya. Allí, obrers, amb el gec blau, gorra negra i espardenyes, amb la bóta enlaire, la dona a prop i els infants saltant al darrera; allí, parelles i més parelles caminant donant-se les mans, amb els ulls encesos de goig i els llavis vermells de desig; allí, menestrals endiumenjats aturant-se de tant en tant per anar veient el panorama; allí, vailets lleugers com cabres, trescant pels marges i saltant parets per fer-se passar el delit de córrer; allí, colles uniformades: un casino de manyans que havien posat de racó cinc cèntims cada setmana per anar a fer un dia de platxèria; i allí, tocar de guitarres, i crits, i cants, i panderos, i acordions, i un sol que emborratxava els homes i coloria les dones, i tots amunt, amunt sempre i visca!, com un estol d’ocells de gàbia que els havien donat llibertat i corrien cap als arbres.

I els arbres eren garrofers. Pobres garrofers, mig recargolats, amb les branques penjants a terra! I la terra era un tou d’ortigues, plena d’ossos de costella, d’herba seca, de pedruscam de pedrera, de grava i de cargols buits. I aquella il·lusió de camp era un d’aquells paisatges que semblen fets de les desferres que les ciutats escupen a fora; però com que no hi ha paisatge millor que dur-se l’alegria a dintre, en aquells presoners del treball cada garrofer els semblava un portentós Manzanillo, a on no els feia res de dormir-hi amb tal de dormir a vora d’ella; cada arbre, el del bé i del mal, que tots els arbres ho són quan la serp de seducció vetlla darrera l’esperit, i tant els hi semblava així, que quan l’Esteve (i família) va voler trobar un xic d’ombra els va costar cinc sentits. Cada garrofer era un casino, amb tres o quatre cassoles fumejant a sota del toldo; cada toldo era un niu de rialles, i cada rialla dolça malura que s’encomanava als altres.

Com que l’Esteve no era pretensiós, ni la seva dona tampoc, es van acontentar d’un plançó, que, si bé no feia gaire ombra, almenys no estava habitat; i vinga llenya, i foc, i la cassola i comencem la batalla!

L’Esteve va voler asseure’s, mentre la minyona feia l’arròs i la Tomasa vigilava; però, com que feia molts anys que no hi havia segut, a terra, pertot es trobava malament; va alçar-se i va anar a veure l’arròs per també dir-hi el seu parer, però li van dir que destorbava; va voler mirar la vista i justament allí hi havia un marge que la tapava, la vista, i per fi, no sabent què fer, va treure una llibreta i un llapis i va començar a tirar sumes: tant fa tant, i farà tant, i el dia trenta d’aquest mes l’arqueig pujarà dos mil duros, i puc pagar tant i quant, i… tampoc va poder acabar; al garrofer d’allí al costat se sentien tantes rialles, i xiscles, i petons, i corregudes, que espantaven els ocells, i si espantaven els ocells, que hi són pràctics en estimar, comptin vostès, cavallers, si s’havia d’espantar l’Esteve.

—No sé com les autoritats ho consenten, que es vingui a festejar en via pública —va dir l’Esteve a la Tomasa; però com que ella no ho havia sentit, i com que l’arròs estava a punt, es varen seure en una pedra, i se’n varen posar tres plats, ni massa plens, ni massa buits: tres plats, ni de ric ni de pobre.

L’arròs era bo.

L’Esteve l’hi va trobar i va complimentar la minyona.

—Ja ho crec, que té de ser bo —va exclamar tot seguit la mestressa—. No hi falten bons amaniments, pollastre, congre, calamars… Per força en té de ser, de bo; però que en féssim cada dia i ja veuries tu mateix a on aniria a parar la casa.

—Ja que parles de la casa —va dir ell—: ¿ja es varen enviar aquells brodats a la casa Giménez, Rubio, Ramírez i Companyia, que va demanar el viatjant?

—És clar que es van enviar —li va dir ella mig ofesa—. Ja saps que no me’n descuido mai, de les coses que m’interessen. Vols una mica més d’arròs?

—Pensava una cosa, Tomasa. Si poséssim una secció de tela de matalàs, ¿vols dir que no ens daria producte?

—No —digué ella, amatent—. Val més lo segur que lo incert. Es té d’anar de mica en mica. Menjar poc i pair bé.

I després d’aquestes tres sentències va afegir, com dient-ho per a ella:

—Si tinguéssim fills, encara.

—Vols dir que no en tindrem, de fills? —va gosar insinuar l’Esteve.

—Calla, que ja te’m desbarates —va dir ella mig rient—. Vet aquí lo que són els exemples. Noia, porta les costelles!

Les costelles també eren bones. Tampoc hi faltava amaniment i tampoc eren costelles que se’n poguessin fer cada dia; però, a l’enciam, sí que n’hi faltava; semblava que mengessin herba, i sort que amb el formatge i les ametlles, i una mica de vi ranci que van dur com a extraordinari, el van fer anar coll avall.

Bueno: ja havien acabat, i ara què havien de fer? Entornar-se’n? Per entornar-se’n de seguida no valia la pena de venir! Dormir? ¿Qui dorm en aquell pedregar i amb aquells crits d’allí al voltant? ¿Jugar a cartes? ¿I qui en portava, de cartes, i qui hi sabia jugar, a cartes? Enraonar? ¿Què no s’havien dit en el món, ni què es podia conversar sent fora de la botiga? Fer mitja? Si la Tomasa hi hagués pensat, l’hauria portada, la mitja; però ¿que hauria deixat a ell en Bàbia a sota d’aquell garrofer? Contar qüentos? Això és cosa de criatures. Contar històries, ells només en sabien una, d’història: la història de les quatre regles. No hi havia res a fer, bona reïra! I ells no en sabien, de no fer res. No es podia fer més que esperar que el sol es pongués a les bones, i anar a voltar per Vallcarca i, camina que caminaràs, entornar-se’n a la botiga.

I que va tardar a baixar aquell sol! I quin sol més poc feiner, Déu del cel! I que poc temps l’hauria tingut, a «La Puntual». I quina empenta li hauria donat l’Esteve, per fer-lo rodar més de pressa, si això dels sols estiguessin a mà per a fer-los córrer els Esteves! Va badar, va seure, va alçar-se, va ajeure’s, es va tornar a seure; però com no havia badat mai, perquè l’obligació li privava ja siga el badar o lo que siga, va veure coses imprevistes que el van estranyar una mica. Va veure que el cel era d’un blau que mai se n’havia adonat; va reparar que hi havia núvols pintats de color de rosa com les cintes de ral el metre; va notar que es criaven flors fins a les escletxes de la grava; va observar que quan un està en vaga veu lo que no veu treballant, i, oh pasme de contemplació!, va veure lo que no havia vist mai perquè no s’hi havia fixat: que la seva dona era magra (en això, sí que s’hi havia fixat), però que entre la magresa hi havia plenituds de vida que no les havia sospitades: que els ulls tenien reflexes verds que mai els havien tingut; i que els llavis prims i ondulats tenien un cert tremolor que no sabia que el tinguessin i… «Anem’s-en», li va dir; i, cosa nova per a ell, la va agafar pel braç, i va endur-se-la muntanyes amunt de Vallcarca, amb la minyona, que seguia com impedimenta de l’idil·li.

Van pujar muntanya amunt, amunt fins al cim, fins que no van trobar més muntanya, i era tan fora de mida lo que passava a l’Esteve, que aquell botiguer assossegat, al veure la ciutat estesa allà baix, a la blavor, amb la blancúria de les cases arrupides sota Montjuïc, amb els braços dels carrers estirant-se sobre els conreus, va tenir un crit d’admiració, i va dir: «Això és espaiós», i espaiós, per a ell, era tant com lo que dirien en deu odes els que són del ram de fer odes.

Realment ho era, d’espaiós. Ho era la vista, ho era la tarda, ho era el sol ponent, ho eren els cors dels que baixaven embriagats de joventut i relliscant serres avall al braç de l’enamorada. Aquells crits i aquelles guitarres, aquells xiscles i aquell cantar, que no havien parat tot lo dia, ara, amb el frec del capvespre, s’havien anat apagant; però si s’apagaven les paraules s’havien encès els cors. La fiblada de la llum els havia entrat a l’ànima, i el sol que duien a dintre seu els rebotia en els llavis, que s’apropaven a les fosques; a les mans, que s’ajuntaven, i als braços, que s’estrenyien; i abans d’entrar a la ciutat bevien l’últim raig de sol, per guardar-ne la impressió al tornar-se a junyir a la feina.

L’Esteve, sense dir res, va agafar la Tomasa i la va estrènyer.

—Que t’has locat? —li va dir ella—. ¿Que no veus que ja som a ciutat?

I tenia raó la Tomasa: tornaven a ser a ciutat, amb el fang, amb les empentes.

Camina que caminaràs, van arribar a «La Puntual».

Van entrar, van preguntar a la guardiana si li havia anat algun lladre, i l’Esteve, ja no podent més, cansat, malmès i cruixit, deixant-se caure en una cadira que hi havia al peu del taulell, va dir sospirant:

—Ai, Tomasa! Que bé que s’hi està, a la botiga!





Y els dóna nostre Senyór un fruit de benedicció.





4


DE LA INFLUÈNCIA DEL PAISATGE EN EL PERVINDRE DE «LA PUNTUAL»

Això de que l’Esteve i la Tomasa, una gent tan de sa casa, un matrimoni tan reposat, uns negociants tan fixos, haguessin sortit un dia a fora, i amb cassola i tot, i amb la minyona, i en dia d’anar-lo a enterrar, va promoure tanta alarma als parents, als coneguts, i fins als veïns, que cosines, senyora Pepa, senyora Felícia, i tots plegats, van anar l’endemà a veure’ls, com si haguessin tingut un daltabaix o haguessin tret una rifa. Fins el graner va deixar el llegum per anar a saber si el seu gendre se li havia trastocat, i feia desgraciada la filla.

—Un cop de cap —anava dient el matrimoni an els que anaven arribant—. Va ser un cop de cap. Un rapenta.

—Però què vàreu fer? Què vàreu menjar? ¿I la vista? És tan bona com diuen, la vista?

—Espaiosa —va dir l’Esteve.

—Diu que es veuen tants i tants pobles?

—Espaiosos.

Li havia agradat la paraula, a l’Esteve: i tot ho trobava espaiós: la vista, el cel, l’arròs, la cassola i les costelles.

—Si aquestes muntanyes dels voltants les tinguessin a l’estranger, serien les mil y una noches —va dir el graner, entusiasmant-se.

—Nosaltres hem sentit a dir que és una cosa molt poètica aquesta Muntanya Pelada —deien en tercet les Maries.

—Espaiosa —tornava l’Esteve.

—Si jo tingués medis per a viatjar, no em mouria mai de fora —deia la senyora Felícia—. M’agradaria anar en el bosc, però en bosc que fos meu, i que pogués tenir safareig, una cascada amb una pedra tosca, una parra i peixos vermells. No hi ha res que em faci la il·lusió que em fan els peixos vermells.

—No són bons per a menjar —van dir tots.

I a propòsit de les cascades, dels peixos i del safareig, tots varen poetitzar, cantant les belleses del camp.

El graner, quan era jove, havia pujat a Sant Jeroni, i deia entusiasmat:

—La vista de la Muntanya Pelada és una vista de segona comparada amb Sant Jeroni. Figureu-vos que aneu pujant, i pujant, i pujant, i com més pugeu més veieu. De pobles, en vaig comptar onze i vaig perdre la paciència. De pinedes, n’hi ha per a llenya per a tots els forns de calç del pla, i si hi aneu a la tardor s’hi fan uns rovellons com barrets. Allí, l’aire que s’hi pren és giènic. No porta les manacions del subsuelo ni les miasmes que respirem a les viles habitades, perquè allí no n’hi ha, de subsuelo. Nada, que si els que vivim a ciutat, així que vénen dugues festes anéssim tots a Sant Jeroni, tindríem les carns més fortes i no patiríem de l’estèric.

—Jo només havia estat a Montcada —va dir la senyora Roseta—, i em va agradar tant, però tant, que si mai m’amagrís hi tornaria. Tot és regadiu, a Montcada.

—Com que el camp, perquè sigui camp, en té de ser, de regadiu —varen dir les tres Maries.

—Segons —va saltar el senyor Esteve—; el ram de la Naturalesa ha de ser com una botiga: ha d’estar surtida de tot. Hi ha d’haver regadiu, secà, fruites, verdures i aigües fresques.

—Aigües fresques, per als que estan bons, i aigües calentes per als que estem malalts —va dir la pobra senyora Pepa—. Quan vaig anar a la Garriga, amb l’esperança de curar-me, ho vaig poder ben comprovar. Veuríeu que allí l’aigua és bullent en sense que la mà de l’home l’hagi escaldada per res.

—Això no són més que fenómenys —va dir el graner amb serietat.

—No són fenómenys, són banys fets de la Naturalesa. Jo en vaig prendre nou de seguits, perquè els banys han de ser senassos. Que en preneu cinc, set o nou, vos curen; i que en preneu vuit, o deu o dotze, vos n’aneu pitjor que abans. Si jo n’hagués pogut prendre vint-i-un, ai!, potser m’hauria apedaçat; però el negoci em va reclamar, i ara ja ho veieu, com estic: vivint anys i anys, però sempre malalta.

—Sigui com vulgui —va dir el graner—, la mare Naturalesa podrà tenir les seves tares, com totes les coses del món, però jo hi crec: hi tinc confiança, i això que jo sóc d’aquells homes que no crec més que el que toco. Amb això, que per molts anys pugueu anar al camp en semblant festa, i amb salut, que és lo principal, i que jo i tots ho puguem veure.

I dit això se’n van anar donant l’enhorabona a l’Esteve per aquella corassonada que els havia sortit tan bé.

Els havia sortit tan bé que encara no ho sabien tot.

Es va saber al cap de tres mesos.

Un dia, la pròpia Tomasa va cridar l’Estevet a part, i, ull baix i amb un to prudent, li va dir baixet, a cau d’orella:

—Esteve, prepara un plat més a taula.

—Convidats?

—Un convidat que ve per estona; si Nostre Senyor ho permet.

I li va parlar més a l’oïdo, i l’Esteve va quedar parat.

—Què et sembla la nova?

I ell parat.

—Què hi dius?

I ell més parat.

—Bé, que et sap greu? —li va dir a l’últim.

—No, que no me’n sap, de greu; al revés. Quasi et diré que me n’alegro —va acabar per dir l’Esteve—. Lo que ha de venir, i ve, perquè ve, no me’n sap mai, de greu; però… em sorprèn. Et prometo que em sorprèn.

—I ara! ¿I per què et té de sorprendre una cosa tan natural?

—Què et diré jo, pobre de mi!… Tot allò que un no en fa esment, per més natural que sia, sobta, i et deixa parat. Perquè, si t’he de ser franc, encara no m’ho esperava.

—Això ve quan no s’espera, totxo.

—És que em creia que el ser pare era una cosa més solemne. Què et diré jo?… que un s’ho sentia venir, i al veure que és tan senzill sembla que no pugui ser.

—Deixa’t de ser o no ser, babau. Estàs content o no n’estàs?

—És clar que n’estic. Molt n’estic. Però la cosa ve tan de golpe que un no té temps d’acontentar-se. Ara ho estic més que quan m’ho has dit, veus? I demà ho estaré més que avui, perquè hauré reflexionat. Abraça’m, Tomasa —li va dir, per treure el mal efecte d’aquella fredor d’abans.

—Deixa’t d’abraçar i prenguem mides.

—Això —va dir ell—, prenguem mides i fem les coses amb tot ordre. Per de prompte ja tinc pensat que, allò de posar noves seccions, les hem de posar de seguida. Tindrem més gasto. Vindrà el noi…

—I qui t’ho ha dit, que serà noi?

—Sigui lo que sigui, tindrem gasto.

—Pensem en coses peremptòries; això ja vindrà quan sia hora.

—Engrandirem més la botiga.

—No hi ha lloc.

—L’engrandirem, encara que no n’hi hagi. Quan jo vaig néixer es va engrandir; quan neixi el noi o la noia, ens toca engrandir-la a nosaltres, i després els tocarà an ells.

—Això no és peremptori, et diuen. S’ha de pensar a qui ha de dir-se. Què s’ha de fer, a qui es té d’avisar.

—Jo no hi tinc pràctica, a ser pare de família. Jo avisaria el padrí, que ell sí que n’hi té, de pràctica. Ell n’ha vist néixer tres seccions, d’infants de la nostra família, i sap com s’arregla aquest tinglado.

Encara que l’avi repapiejava, i anava molt poc a «La Puntual», van anar a donar-li la nova pensant donar-li una gran sorpresa, però la sorpresa fou per a ells quan els va dir que ja ho esperava.

—Sí, ja ho esperava —els va dir—. Sabia que tardaríeu a dar fruit de benedicció, però sabia que en donaríeu. El meu avi, el pare, jo, el meu fill, i tu, tots hem tardat, i tots n’hem tingut, i és que aquí el tenir descendència no es té sense més ni més. Es té amb calma i coneixements, com s’han de tenir totes les coses.

—Ha vingut impensadament —va dir l’Esteve al seu avi.

—No tan impensadament com et penses —li va respondre el padrí—. Jo ja em creia que compliries, i ara et podria donar uns consells, però ja els havia donat an el teu pare, i ja te’ls he donat a tu, i no m’agrada fer gasto en coses que ja han sigut dites. Tu no ets pas un exaltat.

—No ho és —va dir la Tomasa.

—No ho sóc —va dir l’Esteve.

—No ho ets —va respondre el senyor Esteve—, i com que tens judici, i coneixements, i et van donar bona instrucció, així com has sabut fer d’espòs, sabràs fer de pare, d’avi i de besavi, i m’aturo. Si és un noi (que ho serà, perquè ja és tradició a la casa, així comercial com particular, que només es tinguin nois), només et tinc de dir una cosa. Encara no obri la vista, treu-lo a mirar aquell lletrero. Ensenya-li aquell 1830. I ara: a esperar, i no descuidar-se, que els infants vénen «puntuals» al món en sense mirar-se els lletreros.

Realment, els mesos que faltaven no es van descuidar de res; però, s’ha de dir la veritat, no hi havia motius de descuit. Si no fos que ja ho sabien, que havien de tenir un infant, no se n’haurien adonat. Hauria arribat el pas i se l’haurien trobat a coll com si els portessin un present. Ni mareig, ni angúnies, ni basques, ni desitjos de calç, ni de sorra, ni d’albercocs, ni de maduixes; només desitjos de fer diners, i més diners, i omplir el calaix; que si és cert, com asseguren totes les llevadores que hi entenen, que el que la mare desitja surt en el cos de l’infant, l’infant hauria hagut de néixer amb un duro a cada galta, amb vetes i fils per cabells i per ventre una guardiola plena d’or i de calderilla.

Això sí, com que el pare és pare, tot era mirar criatures que havien nascut de poc i enterar-se de quant temps tenien i a quants anys posaven les dents, i a fer comparacions, sempre odioses, i a veure aparadors de roba, i a regatejar-ne, i a no comprar-ne… perquè ja se’n cuidava la mare. Va durar més de dos mesos que quan li preguntaven les compradores quin dia tindria de ser pare deia: «D’avui a demà». Va preparar el bateig amb calma, creient que ben previngut es batejava molt millor; feia postures a la Tomasa, que quasi li sortien ben fetes; era amable, era complaent, era manyagós; en fi, era pare… que, per 1830 que sigui, els pares són sempre pares.

Aquell home tan gris, tan mate, tan apagat i tan sofert, aquell borrós botiguer que havia passat els trenta anys sense un sotrac en la vida; que mai havia plorat ni rigut, que mai havia gaudit ni sofert, anava a tenir una emoció.

L’anava a passar tan forta, que així que li van dir que era un noi, hauria saltat d’alegria, si no hagués sigut que el pobre home no en podia tenir cap, d’emoció, que no dugués contraemoció:

Amb l’infant, li arribà una nova: La casa Giménez, Rubio, Ramírez y C.ª li havia fallit per mil dos-cents duros.

I va quedar tan compensada l’alegria amb el trastorn, que no tingué trastorn ni joia; i tan barrejades les dugues coses i se li va fer tal nus d’impressions, que si li preguntaven per la fallida deia que havia sigut un noi i si li preguntaven pel noi deia: «Són mil dos-cents duros».





El bon Ramonet creixia rodejat de merceria.





5


DE COM CREIXIA EN RAMONET I DEL XIVARRI QUE VA PROMOURE EN AQUELLA LLAR «DE MERCERIA»

Quin raig de sol va entrar en aquella casa en venir aquell infant al món! Quina claror en aquell entresòl! Quin esplet d’animació i de vida en aquella cova de l’ordre! Es veu que lo dels desitjos no deu ser una cosa ben segura, perquè vos juro que no hi va pas néixer amb un duro encastat a les galtes. Si va néixer amb algun desig va ser amb un picarol al cap, perquè mai s’ha vist un infant com aquell que en arribar a la vall de llàgrimes hi vingués tan a la fresca, obrís els ulls tan oberts, ni armés tant xivarri per venir, ni es deixondís amb tanta pressa. Semblava aquells cabrits que al néixer s’espolsen l’ensopiment i fan un saltiró que vol dir: «Ja hem nascut, doncs visca la vida!».

La llevadora, els pares i l’avi van quedar parats així que van veure un infant que plorava, que cridava, que feia anar els braços i les cames amb aquell desfici de voler ésser. No hi estaven fets, a «La Puntual». La tradició de la casa era que arribessin somorts, callats, tristos, prudents, i aquell no hi arribava, de prudent. L’esvalot que armava allí a l’alcova se sentia fins al quartel; els crits per bolcar-lo eren feréstecs. No en volia, d’aquells bolquers. Volia llibertat; bolquers lliures, esbarjo i els drets de l’home.

Les cosines, quan veien allò, deien que no era natural i que devia tenir mal de ventre; la senyora del primer pis va dir que eren cucs; la mare, com que era fill seu, deia que ja havia de ser així; el pare, com que també era pare, deia que sí que havia de ser així, però hauria volgut que no ho fos; i el senyor Esteve els calmava dient que allò era el primer ímpetu, però que després del bateig es reposen bona cosa, i que, si el bateig no l’aturava, ja l’aturaria l’exemple que veuria en aquella casa.

El bateig va ser com sempre: a Sant Cugat, i el padrí també el mateix: el senyor Esteve. Van quedar que es diria Ramon, per tres o quatre motius: perquè el pare, al cel sia, se’n deia; perquè no n’hi havia cap a la família i un Ramon sempre hi va bé, dintre d’una família, i perquè si li posaven Esteve, entre Esteves, Estevets i senyors Esteves hi hauria una confusió que desbarataria l’ordre i es podrien confondre les firmes.

Va venir aquell faetón, el cotxer, els cavalls i el clavell; van venir els mateixos convidats, a més del senyor Pau i el viatjant, que havia arribat de Cartagena i se n’entornava l’endemà a Orense; van batejar a la mateixa pila, i el senyor Esteve parlà com parlava en aquests casos, i fins es permeté una broma.

—Amb tantes vegades com hem vingut —va dir mig seriós al vicari—, ja ens podria fer una rebaixa.

Al ser a casa i al tornar l’infant a la mare, que naturalment que se’l criava, perquè en aquell temps a les mares encara els provava el criar, es va veure que el bateig no l’havia calmat, com deien, i que continuava aquell desfici.

Aquell bordegàs era un trueno: o mamar o cridar; o plorar o moure’s; o dormir o armar xivarri. Encara no tenia quatre mesos i ja es mirava la gent, i no solament se’ls mirava, sinó que semblava coneixe’ls. A cinc mesos va començar a riure; a riure, cavallers!, allí que el riure semblava un renec. Als nou mesos ja va saber dir papà i mamà; a un any i mesos, a fer preguntes, i a un any i mig, a respondre-les; i, així que el van deixar anar, de la primera embranzida va córrer més de dugues canes sense topar a les cadires.

Una altra cosa extraordinària que es va notar en aquell infant, que també era portentosa en aquell cau de bones costums, és que tenia els cabells rissats; però no quatre cargolets dels que es cargolen amb prudència, sinó rissos verdaders: de luxo, de senyor, de noble: d’aquells rissos que es fan servir o per vanitat o per tallar-los segons les famílies que els crien.

Allí no en gastaven, de rissos, però era una cosa tan estranya de tenir un fill amb dibuixos, i amb guarniments que no són útils, que tots estaven admirats.

La mare, sense saber-ho, en tenia com un orgull: quan els cabells es cargolen és que són diferents dels altres, i, siguin les dones que vulguin, la distinció sempre els admira. La senyora del primer pis deia amb un to de profecia: «Ai, quan creixin aquells cabells, que n’ompliran, de medallons!». El senyor Esteve no en feia esment. Els cabells, rissats o no rissats, és la tara de la persona; però sent tara i tot, se’ls mirava i no creia que fossin cap mal per al progrés de la merceria, i a l’Esteve li eren indiferents: la qüestió és que el noi pugi bé, que les prendes naturals són bones per algun caprici, però no porten el menjar a taula.

Rissat o no, el noi creixia. Creixia en tot: en pes, en vivor, en coneixements i en alegria. Tot el posava content, a aquell infant venturós. Si li deien alguna cosa, per trista que fos, el feia riure; si el renyaven, el feia riure, un riure que acabava amb llàgrimes i amb un riure d’haver plorat; si tenia amb què entretenir-se, estava content d’entretenir-se, i si no, es divertia tot sol; i com els gatets quan són joves, que tot els serveix de gatzara, feia córrer els cabdells per casa i els hi corria al darrera, i embolicava les troques i es divertia embolicant-les, i convertia aquella llar, tan seriosa i tan respectable, en un frontó o un joc de botxes.

A tres anys ja volia sortir, escapar-se, volar, eixir d’aquell niu de trenzilles. Encara no obrien la porta ja el trobaven al carrer, i allí pastava fang, i es mullava, i s’ajeia en els reguerons, i s’enfilava en els pedrissos, i arribava tan brut a casa, però tan content d’anar brut, que no sabien si renyar-lo o deixar-lo tornar a sortir. A quatre anys ja arribava fins al quartel, i tenien de córrer a caçar-lo; i a cinc va aprendre de cantar: quan no havia de plorar, cantava, i, com que no havia de plorar gaire perquè no tenia motius, cantava del matí al vespre, i «la, la, la», i «xim, xim», i «la, la», semblava que tenien un ocell engabiat a la botiga.

És clar que això els amoïnava una mica, a aquella gent tan de pau. Ja sabien que un infant és natural que canti i que salti, que tinga les expansions que es porta la falta d’edat i d’experiència; però els infants que pugen avui dia, segons assegurava l’Esteve, no són com els nois del seu temps, que a cinc anys ja reflexionaven i, si bé encara no eren aptes, ja començaven a mirar com s’omplirien els prestatges i el rumb que duia el barco en el ram comercial i molts detallets que hi han en les tendes que convé que els infants s’hi fixin.

És clar que a cinc anys encara no es pensa i l’exaltació és natural, però… ¿i si en fos, de natural, d’exaltat? ¿I si arribés a ser d’aquells que, en comptes de mirar els prestatges, mirés com se buida el calaix? ¿I si els sortís un noi de mala índole (mala índole volia dir gastador), dels que gasten en quatre dies lo que els havia costat tantes suors i anys i anys de no veure el sol i d’estar-se darrera el taulell, i de pensar de dia i de nit en les vendes de l’endemà, i de tenir la mitja cana com a única religió, i la guardiola per capella, i les vetes i els fils per rosaris, i la calderilla per Déu, i no haver passat joventut, ni amors, ni goig, ni alegria, ni haver tingut pena ni glòria per a anar muntant la fortuna que els servís per a una vellesa que tampoc seria vellesa? ¿I si fos un hereu escampa? Jesús totpoderós, guardeu-nos-en! Si fos un hereu escampa, estimaven molt el seu fill tant la Tomasa com l’Esteve, però valdria més per a ell, per a ells i per a tots plegats que Nostre Senyor se l’emportés abans de veure semblant cosa, que els fills és un ai el tenir-los, i, una fortuneta de res, costa anys i anys de captar-la.

Un dia, l’Esteve, per sortir de dubtes, va cridar a en Ramonet i li va dir:

—Escolta’m bé, Ramonet. Quan seràs gran què voldràs ser?

En Ramonet no ho entenia.

—Què és lo que t’agrada més?

—Anar en cotxe!

—És dir que voldràs ser cotxer?

—Vull ser soldat i anar en cotxe.

—Artiller vols dir?

—Anar en cotxe.

—Però si tens ganes d’anar en cotxe s’ha de saber tenir diners, i per tenir diners s’han de guanyar, i els que en guanyen, de diners, se’n diuen comerciants. Què vols ser, comerciant o anar en cotxe?

—Vull ser comerciant i anar en cotxe.

I com que no el podia treure del cotxe, se’n va anar a peu a dormir, pensant que… ja havia pensat prou.

Si aquella taleia d’anar en cotxe no li havia acabat d’agradar, lo de comerciant li agradava, i es va dormir com dormia sempre: sense pena ni alegria.





Li carregen un moltó pera anar á la processó.





6


A LO QUE PORTEN QUATRE RISSOS, QUAN ELS REGUEN AMB VANITAT, I DELS TROPELLS QUE VAN COSTAR-LOS-HI A EN RAMONET, AL SENYOR PAU I A UN BE QUE NO HI TENIA CAP CULPA

Aquells rissos d’en Ramonet varen tenir conseqüències.

Les processons de Corpus s’apropaven, i, pensant en les processons, la senyora del primer pis havia tingut una pensada.

Ja que el noi era tan rissat, tan ros i tenia aquella cara de figureta de pessebre, d’angelet d’altar, de niño, ¿per què no el feien anar a la processó de la parròquia, vestidet de sant Joan, amb el seu be corresponent i amb tots els requisits d’aquests casos? Ella en tingués un, d’infant tan niño, ja ho crec que l’hi faria anar! No esperaria pas que creixés, que quan passen dels cinc anys aquestes criatures tan rissades els han de tallar els cabells, i un infant sense cabells no és prou criatura ni prou home.

La idea va entusiasmar a la mare. Realment, veure el seu fill ben vestidet de sant Joan entusiasma a qualsevol mare, per poca devoció que tingui, i ella podia ser estalviadora, però per al fill no hi planyia res; però l’Esteve ja era diferent: havia tingut aquella fallida (sempre que havia de gastar la retreia), i el vestit de sant Joan du molt gasto: s’han de comprar pells, gaiato, corona, bandereta, sandàlies i mitges de color de carn, i, sobretot, s’ha de comprar un be, perquè un sant Joan sense be és com un establiment sense gènere, i ell no estava per a desemborsaments amb el dèficit d’aquella fallida!

La mare va insistir dient-li que lo que costa més del vestit són les vetes i les trenzilles, i que, d’això, en tenien saldos, i que, tocant a lo del be, un cop hagués servit per a l’acte, el podien matar i menjar-se’l, i que la satisfacció d’un pare, de veure el fill caminant amb lo millor de Barcelona, no es paga amb diners ni amb dinades. L’Esteve va contestar que, un pas de tanta transcendència, val la pena de meditar-lo. Ella, que ja ho havia meditat; ell, que s’havia de meditar més, i per fi, com en tots els casos, va ser el padrí el que ho va resoldre amb quatre ratlles de sentència.

—Que hi vagi —va dir el padrí—. Bo és conservar les tradicions que no perjudiquen el crèdit, i l’anar de sant Joan no perjudica a ningú; ni el bon nom, ni a vosaltres, ni a ells ni la serietat de la casa.

Ja estava fet! Vinga preparar-se i fer les coses com han de fer-se: el senyor Pau, el tenedor de llibres, acompanyaria l’infant, perquè l’Esteve era massa seriós per a acompanyar criatures. Posarien bancs a la porta per veure passar la processó, i sobretot en Ramonet; convidarien les famílies que cabessin als bancs, i fins després darien refresc: la xocolata de sempre, secalls, orxata, xarop i tota l’aigua que volguessin.

Per donar a entendre al tenedor el càrrec que li destinaven van estar molt més de mitja hora; els crits se sentien del terrat; però quan ho va haver entès va acceptar-ho, i fins ho va acceptar amb alegria. El trajo que havia de dur el sant Joan no en va costar tants, de crits, però va costar més discussions: que si havia de dur la corona sostinguda per un filferro, que si les sandàlies són vermelles, que si sant Joan portava barba… tothom hi va dir la seva, i, en quant a la compra del be, va ser una qüestió tan seriosa que de poc tot se’n va en orris: la mare el volia blanc, perquè aquests xais han de ser blancs; l’Esteve el volia ben gras, perquè anant amunt i avall aquest bestiar s’aflaqueix, i quan se’ls té de matar només en queda la pell, que tant li feia blanca com negra; i per fi, partint diferències, van arribar a comprar un xai que no podia ser més apte per al pes i per als aliments: era un be net, blanc i grassonet, amb uns ulls de resignació que es veia que ja sospitava lo que li havia de passar; amb un aire tan modest que si l’hagués vist sant Joan l’hauria adoptat xai honorari, i amb un posat de tristor que només de veure’l una vegada ja se li posava afecte.

En Ramonet quan el va veure li va posar tant d’afecte, i va estar tan content de tenir-lo, que el va fer pujar a l’entresòl, i el va fer baixar a l’establiment, i aquí caic i aquí m’aixeco, les capses rodaven per terra i els rodets anaven enlaire, convertint «La Puntual» en corral de la bestiola i del pastor que la guiava.

Sort que només va durar quatre dies aquella vida bucòlica, o si no, hi ha una feridura, que hauria sigut la de l’Esteve.

El dia de la processó va arribar, i després d’haver dinat van esperar els convidats; van arreglar els taulons a fora i van vestir en Ramonet.

Les Maries, la senyora del primer pis, la senyora Pepa, la senyora Felícia i la senyora Roseta hi van ajudar a vestir-lo, però el que hi va ajudar més va ser el be, perquè si ell no hi hagués sigut allí entretenint a la criatura, no l’haurien pas pogut vestir, amb aquell geni que tenia. Primer li van pentinar els rissos, que per a ells es feia la festa; després li van encabir els culans, uns culans de color de rosa que talment semblaven de carn, si la carn fos d’aquest color, i com que li venien amples els hi van lligar amb dugues vetes i tota una rastellera d’agulles; després les sandàlies, també de color de rosa, per ambdós chus, com dugues magranes, que li venien sobre els dits dels peus; després les mànegues, de seda, de seda de color de prat, a dugues pessetes el pam; a sobre de tot la pellissa, que hi entrava un altre moltó, i la corona i els llacets, i ja només faltava guarnir el xai, que era tan delicat com lo altre, perquè de flors a la cua, i de roses de paper a sobre l’esquena i a sobre el cap, i de lligacames a totes quatre, i de cintetes allí on cabien n’hi varen arribar a posar tantes que semblava que «La Puntual» anunciés la merceria.

Quan varen estar tots dos guarnits hi va haver un crit d’admiració. Mai, però mai, un sant Joan que fos tan Joan com aquell s’hauria passejat pel barri! Ni allò era un infant, sinó un sucre; ni el be un be, sinó un massapà; ni en els altars ni a les estampes s’havia vist una parella tan proporcionada i tan piadosa.

L’Esteve va pujar per veure-la, i no va tenir gaire alegria perquè pensava en el gasto, però tampoc va tenir tristesa, perquè fet i fet era el pare. Van donar berenar a sant Joan i una mica d’alfals a la torna; va arribar el senyor Pau de levita i van sortir cap a Sant Cugat amb tot el veïnat a les portes, armant un esvalot i uns crits que fins el sentinella es va girar per saber lo que passava.

En sent a prop de Sant Cugat, sant Joan va voler fer lo que no hi ha cap llei ni cap santedat que ho privi. I per al pobre tenedor de llibres aquí començà el primer treball. La criatura prou demanava, però el senyor Pau no ho sentia, i quan ho va sentir ja era tard. Com que li havien lligat els culans per sota de la pellissa, i com que per treure la pellissa s’havia de desguarnir el trajo, i com que l’infant duia pressa, i com que també era pràctic, cansat de plorar… va resoldre’s, i el color de rosa dels culans va quedar d’un to més pujat de dalt a baix de les cames.

Així i tot, van continuar. El senyor Pau va pensar que encara que anés un xic mullat no tots els sants Joans són eixuts, i, amb aquesta convicció de que el temps ho asseca tot, van arribar a la parròquia.

Ja era hora. Els gegants s’impacientaven, i, donant saltirons i fent voltes, ja havien emprès la marxa, amb les trampes i els gamfarons que els anaven seguint al darrera.

Després dels gamfarons van ser els infants; tots els estudis del veïnat, tots els bordegassos del barri, tots els vailets de tots els gremis, van anar seguint, amb els ciris i amb els cabells tallats de fresc, rapats fins arrel, i empolainats, però veient-se en els fronts estrets, en el crani alt i en els ulls fondos els fills d’una raça tossuda que els havien posat pomada, però que no eren fets per a pomada, sinó per a suor del treball. Passava el pervindre de Ribera; els que havien d’alçar els pisos en els fonaments d’aquelles cases fetes amb capitells trencats i grava de columnes gòtiques; passaven els Estevets, sorruts, seriosos i arrenglerats i amb mirar resignat però ferm; i era tant el posat esquerp que tenien aquells infants, que quan passava el fill d’algun noble amb el criat vell al costat, la blancor d’aquella cara i els bucles i les mans grogues semblaven, pel seu contrast, flors malaltisses d’alcova que s’havien de fondre com els ciris; flors d’esquerda de panteó al costat d’olles d’alfàbregues.

Després dels infants, els Esteves, els pellaires, els camàlics, els graners, els botiguers, els manyans, els teixidors, els carreters, els bastaixos, tota la gent de força i de feina, que, dintre dels gecs ajustats i de les armilles cordades, els rebotien els muscles, que estaven encongits per la roba; després, els senyors Esteves, els comerciants retirats, regidors i alcaldes de barri, els puntals de la barriada i els que si havien fet fortuna en duien arrugues al front i xacres sota la levita; després, els capellans i els soldats, i després la terregada, l’angelical terregada de verges, santets i angelons; disfresses de confitura que com el nostre Ramonet eren il·lusions de mares.

Al sant Joan i al be i al senyor Pau els van posar al mig de les files i varen anar seguint.

Vers la capella de Marcús caminà la processó entre un núvol de paperets i una catifa de ginesta. Des dels pisos fins als bancs i des dels bancs fins als terrats era una pluja de color, una vibració acolorida, una nevada de vida que omplia el carrer de joia. Aquelles cases negres i rònegues havien tret l’ànima al defora, i els domassos verds i vermells, les vànoves de l’antigor, els cortinatges de l’alcova, les catifes de la sala, tota la mica d’alegria i tots els drapets de les festes que enjoiaven l’interior, els havien posat al balcó. Aquelles dones menestrals havien tret tots els vestits de la calaixera de caoba, on dormien tot l’any plegats amb flaire de poma camosa, i els havien tret a la llum. Aquelles noies de Ribera, d’ulls somniadors i mans fermes, s’havien també encatifat amb les mantellines blanques i flocs de colors i galtes enceses, i havien arrencat tots els clavells i les roses i els llessamins de tots els testos de les finestres i les duien sobre el pit, sobre el coll, sobre la cintura i sobre la daurada polsina de la cabellera rossa, i de banda a banda de Ribera els carrers talment tremolaven de vibració i de moviment com si caigués una polsina feta d’espurnes de glòria.

La processó anava seguint solemnialment, majestuosa, a poc a poc, tan majestuosa i a poc a poc que d’un cap de carrer a l’altre hi passaven més de mitja hora, i la gent feia comentaris amb tots els que anaven passant.

—Aquell és l’alcalde del Born.

—Aquest és aquell botiguer que va fer fortuna amb els sucres.

—Aquest és aquell gran gallinaire del carrer de Flassaders.

—Aquest és el senyor Mateu.

—Aquest és el senyor Pere.

Tothom hi anava dient la seva. Que si eren això, que si eren allò, que si com havien fet la fortuna, que si havien estat tants anys a fer-la; però quan passava en Ramonet amb el seu be tan guarnit i el senyor Pau tan mudat, allò ja no eren comentaris: era exclamació desfeta, entendriment i controvèrsia.

—Mireu-lo! Mireu-lo que és bufó!

—Si sembla de pasta.

—Si ho és.

—Això deu ser una prometença.

—Jesús!

—L’han tret d’una escaparata.

—Sembla el santet que tenim allí a les Hijas de María.

O bé n’hi havia de sorruts que deien malhumorats:

—Jo els daria garrot, als pares.

—No sé per què no hi ha un asilo per a les criatures disfressades.

—Això, els governs han de privar-ho.

—Supersticions són això! I per això a Espanya anem tan bé que ara mateix serà un caos.

Un home fins els va insultar.

Una dona va córrer a abraçar-lo i se’n va tornar plorant.

Però la processó anava seguint, amb més paperets i més ginesta, i, fos el mareig d’aquell acte, fos l’enlluernament dels ciris, o fos que l’anar a poc a poc cansava la criatura, en Ramonet va ajupir-se i no va voler seguir més.

Plora que plora i crida que crida, es va aturar al mig de les atxes i no hi havia qui el fes seguir.

Prou n’hi va oferir, de caramels i dolços i cavalls de fusta el senyor Pau, apurat, però no, senyor: no volia moure’s.

Prou el va amenaçar que en sent a casa el tancarien a les fosques: tant se li’n donaven les fosques com la claror de les atxes.

Prou es va entendrir: res hi valia.

Què s’havia de fer?, va preguntar-se l’atribolat tenedor. ¿Deixar-lo allí al mig a ell i el be i anar a avisar la família? ¿Deixar aquell destorb allí a terra que embussava la processó? ¿Avisar un cotxe o un camàlic? Si a les processons hi hagués ambulàncies per a carregar la impedimenta d’àngels i sants i Veròniques que no poden seguir el curs, l’hauria carregat al carro; però com que no hi havia ni carro, ni carretó, ni sort, ni misericòrdia dels homes, se’l va carregar al coll… i endavant!, que quan hauria passat la raresa el tornaria a posar a terra i arribarien com podrien.

Això sí, al tenir-lo a coll va pensar: «És molt pesat el portar els llibres, però ho és més el dur criatures».

I per conformar-se una mica es va dir aquest comentari: «Ja he fet bé jo de no casar-me».

Havia fet bé de no casar-se, però com que així que ve una desgràcia en sol venir una altra al darrera, i com que el senyor Pau era un home que no havia nascut amb xaripa, mentre es feia reflexions amb en Ramonet als braços, ja sien els mateixos motius que havien aturat sant Joan, o ja sia pel mal exemple, o ja sia per fer la contra al pobre tenedor, el be també s’hi va ajeure i tampoc va voler seguir.

—Aviam si també hauré de dur el be —va dir el pobre home mig plorant—. Aviam si també m’hi ajauré jo i que em passi la processó per sobre, i que m’esclafi, que em trepitgi.

I mentre ell s’exclamava, amb cada gota de suor com les dels blens de les atxes, la gent, que veia aquell grop que… estava empantanegat, també hi anava dient la seva.

—Entreu-lo a dintre una botiga, aquest marrà!

—Porteu-lo a l’escorxador!

—Aquest moltó és un dropo. Coeu-lo, que no en volem, de dropos, en aquest barri.

—Doneu-li aiguanaf, pobrissó!

—Dissequeu-lo!

I fins un noi dels que passaven el va socarrimar amb un ciri, i allò feia un tuf de llana que no es podia aguantar.

Per sants que siguin els tenedors, i per sants a coll-i-be que portin, arriben que la paciència ja ha donat tots els eixamples i que no poden més i rebenten.

El senyor Pau ja ho era un, de sant, però un sant ben entendido, i va prendre una resolució: deixar el be allí al mig del carrer i endur-se’n en Ramonet, i que se salvi qui pugui… Però mireu lo que són les planetes: allò va ser lo que va salvar-lo.

Quan la criatura va veure que anaven a deixar el be va callar i va voler seguir.

Va seguir i el be va imitar-lo, i el senyor Pau va respirar, però l’espant havia sigut tan gros i el tenia clavat tan endintre, que, responent als capellans que resaven al darrera, anava dient a mitja veu, a modo de lletania:

—Mai més!

Mai més infants!

Mai més processons!

Mai més bens!

Mai més sants Joans ni altres sants!

Els llibres, els llibres i res més que els llibres!

Mentre passava tot aquest tràngol ja s’havia anat fent de nit. La processó havia arribat al carrer de la Princesa, i, en comptes d’aquells crits d’abans, d’aquell color i d’aquella llum, només es veien les atxes, caminant com dugues serps enceses de llarg a llarg del carrer. El silenci era majestuós. Les cares, abans tan alegres, a la groga claror dels ciris semblaven cares d’enterrament, cares de fotografia, cares de claror de bengala. La música anava tocant, però la marxa de joia d’abans s’havia tornat marxa fúnebre, i la impressió era tan solemne que el be anava dient: «Be!… Be!…», un be d’enyorament i d’angoixa, i en Ramonet anava seguint, però plorant al so de la música, i el resignat tenedor també tenia ganes de dir be per treure’s la tristor de dintre.

De sobte, va esclatar un gran tro. Ja hi érem! Ja teníem pluja. Aquelles dugues fileres d’atxes van fer una ziga-zaga d’esverament; després, un altre de més fort, i se’n van apagar la meitat; després van començar a caure unes gotes que n’hi havia un raig a cada gota, i la gent va començar a córrer; i després, al venir el ruixat, gremis, nois, gegants, clero i trampes, que aquí caic, aquí m’aixeco, no hi va haver classes ni respecte: a cops, a empentes, a rodolons i com podien es van ficar a les entrades, i quan les entrades eren plenes encara n’hi van entrar més, i, quan tot va ser atapeït, els que van quedar al carrer corrien d’una banda a l’altra com rates emmetzinades.

El be, el senyor Pau i en Ramonet van ser dels del carrer. Un sant Joan, quan és petit, s’encabeix a qualsevulla entrada, però entrar un xai a dintre d’una casa quan les persones hi estan espesses és pitjor que fer-lo passar per davant d’algun fielato; així és que sota les canals, amb «bes» i plors i exclamacions, van haver d’aguantar tot el xàfec.

I, si ells aguantaven el ruixat, compteu els de «La Puntual» i el rengle de convidats, que esperaven veure’ls passar, quin desengany i quin esglai! Que si hauran caigut, que si hauran topat, que amb les empentes d’un xàfec es pot esclafar una persona, que si com el senyor Pau és tan sord no hauran sentit la tempesta i l’hauran rebuda a raig fet, que si el vestit de sant Joan no és un vestit per a les mullenes, demaneu-ne de comentaris. La senyora del primer pis deia d’enviar un municipal al curs de la processó i demanar per un be perdut; la mare hi volia anar ella mateixa. El senyor Esteve els calmava dient que menor que rebés un xàfec, que així els infants es fan forts. L’Esteve no deia res, perquè no sabia què dir; però a l’últim es va aclarir el temps, i la mare, que era a la porta mirant amb els ulls de mare, va fer un xiscle d’alegria perquè els va veure que arribaven.

Arribaven, sí; però de quin modo! Quin mullader! D’aquell sant Joan tan niño, només en quedava la pell. Ni corona, ni bandereta, ni sandàlies, quasi ni rissos: tot se n’havia anat riu avall! L’atribolat senyor Pau només havia salvat el barret, perquè hi duia un mocador, però havia perdut el mocador, que valia més que el barret; i el xai quasi no era xai; brut, enfangat, sense flocs i amb les flors fetes una pasta que li havia tenyit l’esquena, en comptes d’un be de sant Joan, era un moltó de matadero que s’havia esgarriat i que el duien amb una corda.

El xocolata va ser trist, espès, agre, i el xarop… xarop de raves!

La dèria de deixar el negoci per una cosa de luxo havia estat un escarment. No hi tornarien mai més!

I encara faltava l’epíleg, que va ser el jorn de matar el be.

En Ramonet va plorar tant, al veure que de revolada se li emportaven l’amic, aquell amic tan bon amic, que l’havia tingut vuit dies sense deixar-lo ni un moment, que havia anat amb ell a la glòria i que no l’havia abandonat quan va venir la desfeta, que així que va veure que el treien i que el mirava amb aquells ulls tan tristos i plens de dolcesa, com volent dir: «Ha arribat l’hora»… que es van creure que emmalaltia.

—No he vist mai una criatura de tants sentiments com aquesta —va dir la mare, corpresa.

—No sé pas a qui s’assembla —van dir de pla les tres Maries.

—Deixa’t estar de semblances, ni de xais, ni de coses fútils —va dir l’Esteve a la dona—. Amb una vegada n’hi ha prou, d’això de processons i romanços. Baixa a baix a la botiga, que hi ha molts pedidos atrassats, i els pedidos són els pedidos.





Per las ideas del fill La Puntual corra perill.





7


SEGUEIX L’AUCA. – CANVI D’ESTUDIS I DE PENSADES. – ELS PARES PROPOSEN I ELS FILLS DISPOSEN

Aquella jornada de Corpus va marcar el jorn de tallar els rissos.

Amb cinc anys de portar al cap aquella mena de guarniment inútil ja n’hi havia prou, i potser massa. Ja era hora de deixar-se d’andròmines i de suplements decoratius, per començar a fer entendre al noi que al món no hi venim per lluir, sinó que hi venim per treballar, i que el que porta massa temps tirabuixons i altres falòrnies corre el perill d’avesar-s’hi i anar guarnit tota la vida.

L’Esteve volia que el noi fos home i com més aviat millor. Així és que l’endemà, no sols li va fer tallar els cabells, sinó que ja el va vestir d’home: pantaló llarg i americana, feta de la mateixa roba que ell se n’havia fet un trajo: botines amb gomes, com les d’ell, barret de la mateixa forma que el seu i tot tan parió i tan exacte, que quan anaven pare i fill semblava que al néixer l’home n’havia sobrat la criatura.

L’únic que va aconseguir amb aquest canvi fou que els vailets de tot el veïnat, quan van veure eixir de «La Puntual» aquella criatura tan severa, li tinguessin molt més respecte del que li havien tingut fins llavores. Allò de jugar a bales i a cartrons amb un infant que anava de llarg, que duia leontina de níquels i un rellotge que si bé no anava feia el mateix efecte que si anés, els feia majestat, i si bé els vailets de tota mena no s’hi fixen gaire, en la roba, haver-se-les amb un marrec que tan jove ja gasta capa, n’hi ha per a fer-ne molt, de respecte.

I a fe que no tenien de tenir-n’hi, perquè era un infant ben infant, el nostre ex-rissat Ramonet. Comparat amb la patuleia que es criava per aquells voltants, que fins quan jugaven a jugar tenien d’ensenyar les ungles. En Ramonet era un anyell. Si per cas veia que l’estafaven es deixava estafar pacíficament, i només al fons de tot hi tenia un cau de revolta, que era d’on n’eixien les llàgrimes; si pegaven a un que fos més feble, sempre es posava al costat del feble, encara que li toqués el rebre, i a generós ningú el guanyava. N’era tant i tan naturalment, que, si els vailets sabessin pensar, s’haurien adonat de seguida que ell era diferent dels altres, i no per la capa i el capell, sinó pels sentiments que duia a dintre.

Va anar creixent d’aquest modo, i amb ell van anar creixent els instints i una sensibilitat exquisida, i una comprensió extraordinària, i un delit de saber de tot, menys del que li convenia.

—Aquesta criatura no es fixa —deia molt sovint el seu pare.

—Ja es fixarà —deia la mare—. Jo he conegut botiguers que fins que han sigut majors d’edat no s’han començat a fixar. Se li té de deixar fer el creixent.

—Aquí em tens a mi, que a quatre anys…

—És que, d’Esteves com tu, no n’hi ha cap més a Barcelona. Estigues tranquil i deixa fer, que no tens raó de queixar-te.

No tenia raó de queixar-se, però no tenia motius d’estar alegre. El noi vivia a la botiga, però el seu esperit no hi vivia. Aquells prestatges li eren estrets, com la capa i com l’americana, perquè ell creixia i lo altre no, i no podien avenir-se. Sentia com una frisança que el feia mirar cap a fora; una mena de formigó allí on sortirien les ales si els infants en tinguessin, d’ales; el desfici que senten els lleons joves que els tenen engabiats; i ni el taulell, ni el mateix taulell, amb tot l’atractiu del taulell, li podien ensopir els nirvis; així és que quan a deu anys un dia l’Esteve va dir-li que l’acompanyaria a estudi perquè l’ensenyessin de viure, ell va pensar que això volia: que l’ensenyessin de viure; i, en comptes de saber-li greu, com a tants infants del veïnat, hi va anar més content que unes Pasqües.

L’estudi a on el va acompanyar l’Esteve (l’avi tenia una bronquitis i no el va poder acompanyar) ja no era aquell mateix estudi del carrer dels Flassaders. Aquell se n’havia anat al cel, amb la pissarra i el mestre, i ja no hi havia ni Seca, ni Meca, ni Vall d’Andorra. Aquelles dugues sales d’ensenyança eren magatzems de conserves. L’estudi d’ara ja no era un estudi, era un colegio; un colegio amb tota forma, amb escala de marbre, amb higiene i amb mires al porvenir. Aquella pissarra espaiosa s’havia anat enxiquint i ja no presidia la casa; aquella sala tan pintoresca ja era una sala simètrica, amb ventilació, amb aseo i amb aire (dos metres cúbics per deixeble), i aquella ensenyança tan senzilla s’havia anat complicant: a més d’aquelles quatre regles que demanava l’Esteve, ensenyaven d’unes coses que l’Esteve no podia entendre i molts dels deixebles tampoc: ensenyaven de piano, de solfeo, fins de llatí, i fins de dibuix, i si no ensenyaven res més no és perquè els mestres no en sabessin, sinó perquè no tenien salida.

Per més que el pare va encomanar que, de tot allò d’aquells adornos, en fessin de més o de menys, i si els suprimien millor, i per més que el mestre va prometre que se n’anés a casa tranquil, que ja se suprimeixen ells mateixos, mireu lo que són les planetes: el diantre d’en Ramonet, en comptes de dar-se a aquelles regles, que era lo que li pertocava, aquelles coses inútils eren les que més li agradaven i les que va estudiar amb més delit. Ja en va arribar a aprendre de sumes (embrutant pissarres se n’aprèn), però com aquell qui pren una purga; ja la va arribar a resoldre, una multiplicació de tres xifres, però en sent a la quarta s’encallava i, en comptes de multiplicar, es perdia, i en canvi el que no li convenia, les històries de fets difunts, que per vendre merceria no necessitaria per a res; la lectura i l’eloqüència, que per a despatxar parroquianes se’n necessita poca i concisa; i sobretot al dibuix, que mai li hauria de servir, s’hi va tirar amb tant alè, que no podia dar l’abast d’aprendre’n. Ja n’hi podien donar a llegir, de coses, que ell se les empassava com bresques; ja n’hi podien donar, de làmines, amb ulls i orelles i nassos, i geometries per copiar: amb dos cops de llapis les treia, i escopides, a l’estampa; ja n’hi podien donar, de solfes, que ell anava més llest a aprendre-les que no pas el mestre a tocar-les. Menys números, tot lo que vulguen. Menys xifres, que li convenien, tenia un cap que tot hi entrava. Anava saltant els cartells com aquell qui salta la garrotxa, i dels cartells passava als llibres, i dels llibres xics als més grossos, i el mestre estava apurat, perquè amb l’empenta que portava, si no l’hi treien pas del davant, aviat sabria més que ell. I tot això sense amoïnar-s’hi, alegre, trempat, graciós, empassant-se les lliçons com aquell que es menja un caramel; aprenent lo més complicat no fixant-s’hi (com deia el seu pare); recordant el que llegia amb un posat de tant se me’n dóna, i quedant-li temps de fer campana i d’anar a córrer i a fer gatzara.

Això sí, fins en això s’apartava de les tradicions de «La Puntual»: ell no hauria anat mai als glacis, si els glacis hi haguessin sigut. No li agradaven els llocs tristos. Ell anava sempre vora el mar, allà on hi havia llum, allà on hi havia blau, allà on hi trobava espai per als ulls i aire per a omplir els pulmons; ell anava allà on veia arbres, allà on veia flors, allà on veia gent que es movia, allà on sentia gent que reia; ell anava, com els ocells, allà on pogués cantar lliurement i no tingués parets de botigues que li enfosquissin la vista i li estrenyessin el cor; anava on va la joventut, quan no els fermen per una pota, a flairar la vida i el món, on després tindria de viure.

Compteu! Compteu, fillets meus, si l’Esteve hagués sabut o hagués pogut sospitar l’empenta que duia en Ramonet, quin trastorn en aquella casa! Potser an aquell pobre pare li hauria arribat el moment de tenir alguna emoció! Però ca! Ni veia res, ni podia veure res, ni tenia vista per veure-hi! L’home que sempre ha viscut darrera d’unes vidrieres té el panorama entelat i no sap lo que passa allà fora! El qui ha estat sempre tancat en una capsa de gafets no sap lo que és llibertat! Aquesta santa llibertat que tants la canten i tan pocs l’estimen! El que s’ha envellit sota els prestatges no pot ni tan sols sospitar que hi hagi infants desprestatjats, que s’estimin més un raig de sol que totes les vetes i els fils que podrien voltar el planeta! Els desigs d’aquell infant, que només tenint catorze anys ja li venia el món estret, no els podia comprendre un home que amidava els somnis i les ambicions valent-se de la mitja cana. Tot allò era massa ample per a ell, i més li valia que ho fos, que, a no ser-ho, el pobre Esteve no hauria dormit de nits, i ara dormia i fins roncava.

Un dia va trobar un llibre a sobre mateix del taulell. Un llibre que no era de comerç: una història o una novel·la, que no ho va saber ben bé de fixo, i tampoc en va fer esment, i també féu bé de no fer-ne!

Aquell llibre tan senzill, el primer que entrava a la casa, era, senzillament, el corc que tenia de matar-la.





Mort el padri de l’Esteve y el ploren… á casa seva.





8


DARRERS MOMENTS I DARRERS CONSELLS DEL FUNDADOR DE «LA PUNTUAL». – DIA DE DOL PER A RIBERA. – L’ENTERRAMENT. L’ESTEVE PASSA A SENYOR ESTEVE

Aquell llibre en va portar d’altres. En aquell despatx d’en Ramonet, n’hi varen anar compareixent tants, de llibres, que semblava que els xuclessin. Tots els que tenia el senyor Pau en un racó de la llibreria que no els havia llegit mai ningú, tots els que li deixaven els companys, tots els que duia de la fira comprats amb les economies, van anar passant per la botiga i van ser llegits d’amagat, i de nits, i a mitja llum, amb aquella fam de menjar lletres que tenen els que les estimen.

El corc anava rosegant.

En un xicot fill de pares botiguers, d’avis botiguers i de besavis comerciants, era complicat de saber per quins atavismes llunyans i per quins viaranys intricats li venia aquella fam de llegir tot lo que trobava. Això, que ho esbrinin els savis que tenen botiga de savi, que jo no faig més que anotar-ho; però mentre votin lo que siga, lo que jo tinc de fer constar és que encara en Ramonet no veia un tros de paper imprès es tirava sobre les lletres com un falcó sobre la presa. Així com hi ha cadells que tenen de rosegar draps perquè posen el dentat, en Ramonet havia de rosegar llibres perquè posava intel·ligència, i encara no tenia una hora que les vetes i els fils fluixegessin s’empassava a cremadent cada capítol de novel·la, o cada poesia (encara que fos clàssica), o cada cabòria històrica, que n’hi havia per a pervertir el botiguer de Ribera que tingués idees més fermes.

Els llibres, generalment, posen tristos als desgraciats que llegeixen. S’hi conten tantes tristeses que són només penes retòriques, tants desenganys de menor edat, tants gemecs que el consonant els porta i tants desenganys de lloguer per a acontentar la parròquia, que el pobre jove que ho llegeix i no sap per experiència pròpia que tot allò és per a tornar a vendre i per a explotar la llàgrima, hi cau com les papallones a la llum trista d’un quinqué; per en Ramonet no era així: les penes, els planys, i fins els versos, li servien per a nodrir-lo i per a enfortir-li l’ànima, li donaven ambició i coratge i li feien veure un més enllà que, ai!, o s’hi havia de salvar ell o s’hi havia de perdre la casa.

L’Esteve, mentrestant, badava, perquè era badador natural, i la mare perquè no hi ha cap mare que en tractant-se dels fills no badi. De la desfeta que aquells llibres anaven fent a les idees de l’hereu no en veien res, ni podien veure res, perquè, així com el noi patia del deliri de la lletra, a ells l’ambició del negoci els havia entrat tan endintre que ja no pensaven en res més: ell d’anar arreplegant els quartos, i ella d’estalviar i fer racó. Havien posat més seccions, havien pres dos dependents més; el viatjant anava i venia pel mapa fent pedidos i més pedidos; el senyor Pau havia de vetllar per donar l’abast als asientos, que el tenien assegut catorze o quinze hores diàries, i mentre en Ramonet s’omplia l’enteniment de totes les fantasies i de tots els idealismes pels ulls i l’Esteve i la seva dona anaven omplint la caixa de tots els diners que passaven, el fet més transcendental que els havia succeït des de que «La Puntual» era puntual els va venir a trucar a la porta.

El senyor Esteve, amb gran esforç, tossint, ofegant-se i dut per la voluntat, havia anat a la casa i els havia dit, prevenint-los:

—Em liquido! Nois, em liquido. Aviat em tindreu d’esborrar del llibre de comptes corrents.

I com aquell que diu amb tristesa: «Així que caiguin les fulles», ell deia amb certa amargor: «Així que caigui el balanç em retiraré del viure!».

Va caure el balanç de cap d’any; va firmar-lo serenament a la darrera fulla del llibre, i, com que mai n’havia firmat cap de tant profit com aquell, se’n va anar content a liquidar i ja no va sortir més de casa.

Als dos dies de ser al llit va demanar per confessar-se, i es va confessar per complir. Per lo mateix prengué Nostramo, i al tercer dia de jeure va cridar els de la família per anar-se’n ben acomiadat i fer-los-hi els darrers encàrrecs.

Tots van anar-hi amatents i el van trobar mig assegut, recolzant-se en quatre coixins, en un llit colossal d’estat, trono solemnial de la mort, a dintre una sala nua on no hi havia més que un seient, la caixa, un candeler i dos mapes (el d’aquest món i el de l’altre) i on hi feia una fredor que si en el quarto hi hagués hagut fulles haurien anat caient totes.

El senyor Esteve, vell com era, a punt de liquidar com estava, i tossint, i ofegant-se, i morint-se, encara conservava forces i encara guardava energies. En aquells ulls que s’enfonsaven, encara hi tenia un mirar ferm que denotava voluntat; en aquella boca, dibuixada només amb un cop de llapis, encara hi quedaven les dents; en el crani, fet a cops d’aixa, encara hi havia cabells negres, senyals d’aquella raça forta que són arrels de famílies.

Va anar cridant la descendència, i per ordre rigorós es van col·locar al voltant del llit. L’Esteve i el noi a la dreta, la senyora Felícia a l’esquerra, més als peus la senyora Paula, la Tomasa i la senyora Roseta, i al capdavall les tres Maries; i, quan els va tenir tots reunits, el senyor Esteve féu un esforç i, traient-se de dintre el pit tot l’aire que encara li quedava, va dir, amb el to sentenciós del qui se sentència a ell mateix:

—Nois, jo me’n vaig. No feu anar el cap, que me’n vaig. Cada u mor a tants anys fecha, i a mi m’arriba el venciment. Me’n vaig, però no us alarmeu, perquè ho deixo tot arreglat. Tinc testament fet, que no us l’ensenyo perquè és lo primer que mirareu així que acluqui la vista, i ja sé que us agradarà perquè he fet més economies de les que podeu imaginar-vos.

Va tossir i va continuar:

—Me’n vaig tranquil d’aquest món perquè us deixo tranquils a tots, i sé que ho estareu més quan falti perquè ja abusava de viure. Ja he fet prou coses jo per anar-me’n. Vaig fundar «La Puntual», com qui diu la vaig criar, la vaig fer créixer, us la vaig donar com a mare, us he donat consells a tothora, i tants anys de donar consells cansen: cansen a aquells que els donen i cansen als que els prenen, i ja començàvem a cansar-nos.

Va respirar una mica i seguí:

—Avui us donaré els darrers. Preneu paciència, que ja s’acaben. Us deixo una vinya plantada; cuideu-la, que un cop plantada ja dóna raïms ella sola i no és mai rabassa morta. No pugeu mai de revolada. Aneu pujant de mica en mica, i, avui una pedra i demà una altra, anireu fent de «La Puntual» com una mena d’església, que serà l’orgull dels Esteves. Jo n’he posat els fonaments; l’Esteve i el seu pare, els pisos, i ara et toca a tu, Ramonet: tu tens de fer la coberta.

Encara li quedava aire i va seguir:

—No us donaré gaires consells més perquè ja no em queda temps i perquè no puc entretenir-me. Aniré al gra, resumint. No us fieu mai de les paraules, que les paraules enlluernen i tergiversen les coses; no us fieu gaire de les firmes perquè són paraules escrites; no us fieu gens de les dones perquè són màquines de dir-ne; i no us fieu ni de vosaltres perquè us podeu equivocar. Fets, sempre fets!, que tot lo demés és nuvolada, i el comerç no hi viu, als núvols.

I, ja no podent més, va anar al gra.

—I ara, adéu-siau, i res de llàgrimes ni de tonteries. Fets! Guardeu un record de mi, però sobretot guardeu el crèdit. Fets! Un enterro senzill… i… fet!

No va poder dir res més. Va estar una hora agonitzant, anant dient: «Fet…» entre llavis, i quan va callar va morir-se.

La família va plorar una estona per ordre de sentiment i per qualitat de parentiu; però, seguint els manaments del difunt de no vessar llàgrimes, van dir tot allò que es diu quan se mor algú que ja li toca: que «s’ha fet tot lo que s’ha pogut», que «ha mort amb tots els coneixements», que era un gran home i un gran besavi, però que ja era prou vell per a morir, i com que la qüestió eren «Fets!», amb l’excusa meritòria de saber lo que disposava per l’acte del seu enterro, van anar a obrir el testament, que no en deia res, de l’enterro.

El que deia és que feia hereu de tot el que tenia i tingués, de «La Puntual» i de lo altre, an el seu successor, l’Esteve; un usdefruit a la seva dona, alguna deixa als parents, tres-centes misses de barato… i lo demés eren retòriques que hi afegeixen els notaris per donar solemnitat al paper i perquè hi entrin més fulles.

Els que van quedar més contents van seguir dient que era un gran home; els que esperaven més bocí van callar, però es van tornar grocs; els que no van tocar gran cosa se’n van anar per dir-ne mal al ser a baix mateix de l’escala; però tots van anar a l’enterro amb igualtat de tristesa i semblança de roba negra.

L’enterro, segons la voluntat demostrada pel difunt, va ser una cosa senzilla, però al mateix temps decorosa (cinc cotxes i aquell faetó); però si l’aparato era modest la concurrència era triada. Tots els comerciants d’aquell barri van voler encoratjar l’acte i manifestar l’alta estima que els mereixia un home enter, que havia viscut noranta anys, sempre conseqüent en lo mateix: en una taleia eficaz, seguida i perseverant, que mai s’havia doblegat i que feia honor a la classe. A darrera d’aquell dol, que anava presidit per l’Esteve, pel regidor, pel veterano, per en Ramonet i pel graner, hi anava lo millor del barri, amb la millor roba del barri, a fer acte de presència, de consideració i de respecte. Allí tot el ram de graners de tot el carrer del Rec per avall; allí tot lo millor de les drogues de tot el carrer de Montcada; allí els gallinaires i conillers del Born i de tots els voltants; allí lo més escollit del comerç de mantegaires, panyeros i comerciants del ram de la sal, l’estat major de merceria, els fabricants de teixits, els tintorers, blanqueig i pellaires; allí dos tinents alcaldes, el vicari de Sant Cugat, un beneficiat de Santa Maria, un bacallaner riquíssim que fins havia estat a Escòcia; allí el pobre senyor Pau, i allí el viatjant de la casa, que havia arribat de Pamplona per entornar-se’n l’endemà, i allí tota la gent seriosa, aquells de la processó, els que compleixen, els que firmen, els prudents, els morigerats, els que fan d’home bo si hi ha raons, els que tanquen la botiga encara no passa un gos que faci cara de tenir gana, els que no es comprometen mai, els que miren més per a la Casa que per als que hi tenen de viure a dintre, els menestrals de tota mena, sostén de la barriada i preat joiell de Ribera.

Quan van arribar al pla de Palacio es van acomiadar quasi tots, i els més amics o més parents, els que estaven desenfeinats o que ja havien perdut la tarda, van anar fins al cementiri.

Allí varen cercar el ninxo, en aquells rengles de pisos que també semblaven prestatges, i, abans de col·locar el difunt en el número que li tocava, que era el dos mil dos-cents quaranta, els enterradors van preguntar si per cas el volien veure.

Van dir que sí; van obrir la caixa, se’l van mirar cosa de dos minuts, van cridar en Ramonet (que s’havia quedat a veure les estàtues dels panteons) perquè també se’l mirés i, no sabent lo que s’ha de fer al tenir un difunt al davant, varen voler dir alguna cosa.

—Talment ha quedat natural —va dir, per començar, l’Esteve.

—Quin home! —va dir el regidor.

—Ja se’n va perdent la mena d’aquesta qualitat d’herois! —hi va afegir el veterano.

—Ja poden tancar-lo —va dir l’Esteve.

I, tancat amb pany i clau i pujat en el seu prestatge i en el caixó corresponent, tots van passar davant del dol i van anar dient lo mateix:

—Senyor Esteve, l’acompanyo en el sentiment.

—L’acompanyo en el sentiment, senyor Esteve. L’Esteve havia pujat de grau: d’Esteve a senyor Esteve.





TERCERA PART


EL SENYOR ESTEVE





“La Puntual” va fentse amunt pels concells d’aquell difunt.





1


A ON SE VEU EL CANVI QUE FA UNA CIUTAT QUAN SE N’APODERA EL COMERÇ I COM ELS PETITS SE FAN GRANS I ALTRES EXPERIÈNCIES PROFITOSES

Moltes coses havien passat des de la mort del senyor Esteve, i sobretot moltes morts. Havia mort la senyora Felícia per complir el deure sagrat de viuda; havia mort la senyora Roseta (el greix va poder més que ella), i fins havia arribat a morir la senyora del primer pis, que la mort no s’hi mira amb els pisos; i si la pobra senyora Pepa encara continuava vivint és que el mal la feia viure. El dia que s’hagués posat bona, bona nit, senyora Pepa!

A la casa també hi havia hagut canvis. Amb l’herència del senyor Esteve avi, el senyor Esteve, nét, fou molt més ric, i va engrandir més el negoci, i va comprar paper de renda, i es va fer una levita, i va continuar treballant com si no en tingués, de levita.

Però lo que havia canviat més, amb els anys d’Estevet a Esteve i d’Esteve a senyor Esteve, havia sigut Barcelona.

En aquell barri de Ribera hi havia hagut tant daltabaix de reformes que ja no quedava res de lo que hi havia.

El Passeig de Sant Joan també s’havia mort, com les àvies. Havien arrencat els plàtans, havien trossejat els bancs, i l’Hèrcules del sortidor i les tortugues, i fins la tosca, els havien traslladat més lluny perquè anessin a criar molsa al desterro dels barris nous. Els boixets i les estàtues del Jardí del General les havien tirat a la runa, i d’aquells passeigs ombrívols n’havien fet cases amb pòrtics, iguals com una malura i patint d’una simetria que no tenia consol ni perdó. Del Born, n’havien agafat colors, vida, llum, venedors i gatzara amb un manat i ho havien tancat en un tinglado; i en quant a la Ciutadella, l’havien tirada a terra, i havien fet bé de tirar-l’hi. Primer van caure les muralles, després van anar aplanant els glacis, més tard hi van tirar ratlles i per fi hi van plantar flors, i a mida que les flors naixien els soldats n’anaven sortint, i com més ombra feien els arbres més els quartels s’ajupien, fins que només en van quedar dos i mig disfressats de palau allí sota de les arbredes. Aquell parc va ser fet tan de pressa i hi va anar creixent tant, de de pressa, que semblava que els pollancres trobessin terra de fossar i es nodrissin ufanosos del dol de dugues centúries: els oms semblaven esbravar-se d’haver estat tant i tant de temps en sense tenir el dret de créixer; les flors, després de tants anys de glacis, es badaven en un sol jorn, i una flaire de vida nova eixia del camp de la mort. Amb la pressa de transformar, aquella gent enriquida, que no havia tingut temps de ser artistes, havien fet coses estranyes: dugues escales immenses que no pujaven enlloc, unes muntanyes de pessebre, un estany retallat amb tosca; però, en canvi, hi havien congregat la gent de tot el món i tot el comerç de la terra, i lo que abans eren quartels amb flaire de pólvora i de ranxo ara era una gran toia estesa; lo que eren muralles, catifes d’herba; lo que eren baluards, parterres; i lo que era torre maleïda que havia sentit tantes agonies, un pla clapejat de sol i d’infants jugant-hi amb la sorra.

La vida d’urbanització havia transformat el barri, però encara havia fet més estralls en els costums i en el comerç. Aquelles botigues fosques, negres, plenes d’escarabats i teranyines, a on hi entraven el gènere com si l’entressin en un presidi, s’havien obert a la llum i tenien amples vidrieres i esbarjo i ventilació; aquells escriptoris esquifits com ninxos comercials, a on tenien el tenedor com un ocell plomat, només amb la ploma d’escriure, ja eren sales espaioses amb armaris, amb claraboies, amb estora, i fins amb cadires; aquells magatzems apilotats que els sacs treien l’amo a fora, s’havien engrandit arreu, i l’olor de floridura s’havia tornat flaire d’era, i la llum entrava a les coves, i la blancor en les tenebres, i la netedat en aquells caus, i la vida moderna floria. En comptes de quinqués de gas que feien més fred que claror, havien posat llum elèctrica; en lloc dels tristos brasers plens de cendra i terregada, que semblaven posats a terra, més que per donar caliu, per tirar-hi les pells de taronja, havien posat estufes; i en lloc dels bancs de la porta, que semblaven bancs d’acusats, es podia seure en otomanes, que si bé no eren gaire toves era perquè els parroquians no perdessin el temps seient-hi. Ja no estenien el gènere a la part de fora de la porta, com si el traguessin a airejar, sinó que el guardaven en capses; ja no cridaven els passants, com a la fira de Bellcaire, sinó que els esperaven a dins; i ja els dependents no eren esclaus fermats al taulell per una pota i lligats a la mitja cana, sinó homes com els demés amb tota l’autonomia que pot tenir el ram de vendre.

El comerç s’engrandia, s’eixamplava, es tornava gran comerç. Els negociants a l’engròs quasi tots vivien en pisos, en pisos moblats, entapissats i encatifats com si fossin uns ministeris; els que eren mig a l’engròs, en entresòls com oficines, i el botiguer botiguer, el clàssic, el pur, l’Estevet, podia explotar la parròquia, que per això és el parroquià, però l’explotava amb bons modos; podia fer la mida curta, però ja no era a pams, era a metres; podia enganyar en el pes, però amb sistema decimal era qüestió de zeros; podia seguir la tradició, però al menys dorava la píldora, i la presentava tan bé que venien ganes de prendre-la. Cada aparador era un reclam, un parany, una temptació, i n’hi havia de tantes menes que el cor glatia veient-los: de marbre, com a panteons, per a canvi de moneda i banca; de xinesos, amb ventalls entrellaçats i laques de tots colors, que anunciaven bacallans: de bronze, amb cargols de níquel i pontines de ferro verge, per a vendre sabó i espelmes; de rajola de València per a vendre llonganisses de Vic, i dels que en deien modernistes, amb les vidrieres esgaiades i les portes de gairell, que hi despatxaven casulles.

De des del Pla de Palacio fins al carrer de les Corts, lo mateix que pels altres barris, tot s’estava transformant. Hi havia carrerons tossuts que, ja o perquè eren massa vells i tenien massa arrugues, perquè no es veiés la trampa, o perquè eren cases de nobles que volien guardar la pàtina per poder guardar alguna cosa, no volien treure’s les xacres que duien de l’antigor, ni volien empolainar-se, però la major part de les altres alçaven pisos, posaven cornises, carregaven de motllures els balcons, s’emblanquinaven la casa i s’anaven arrenglerant per no fer-se nosa amb els colzes. Els paletes no paraven d’encastar adornos i flors de pedra i cal·ligrafies de bulto allí on hi havia un pany de paret; els ferrers forjaven arreu ferramentes amb dragons, amb aligots, amb patums, amb flors d’enciam simbolistes i fulles de bròquil estètiques, i allí on veien una barana hi carregaven l’adorno; les fulles semblaven pedres, les pedres cristalls, els vidres roba; i fusters, arquitectes i manyans o carregaven les cases o en feien de carregades, i com més guarniments hi feien i com més les turmentaven més contents estaven els amos i més lloguer en feien pagar, perquè aquells castells tan feudals eren castells de lloguer, i llogaven el pont llevadís a algun ataconador, la torre de l’homenatge a un fotògraf, i fins la capella i fins els merlets haurien llogat, si haguessin pogut, que una cosa és el senyoriu i una altra cosa és la renda.

«La Puntual» era al mig; era en la fita d’aquest assalt de reformes que feien tremolar el barri. Les cases noves l’atacaven, l’arrupien, l’empenyien, l’acorralaven, com traient-se un destorb de sobre. Altres, simètriques i poderoses, s’aixecaven a davant seu amb tota la vanitat que tenen les coses noves. Allí, quasi al mateix davant, s’havien alçat dos palaus: un de clàssic, amb grans columnes i coberta d’estació, que feia respecte de mirar, i un altre de maons ben gòtic; al costat, un pa de balcons donava de cap a cap una ombra ratllada i recta; al davant havien pintat el quartel d’un color de blau de quartel, i quartel, cases i palaus, fent d’avançada de l’Ensanche, cridaven a tot cridar l’engrandiment de la vila, el daltabaix del vell comerç i la reforma capgiradora trepitjant els ossos dels pares.

I «La Puntual», que estava al mig com una làpida romana a sobre una paret nova, feia pena i feia respecte. El rètol, aquell hermós rètol, obra mestra i record gloriós del naixement de l’Esteve, s’havia anat tornant gris, descolorit, de color de fang, de color de conductora que va per les carreteres, de color de llit de pobre; les portes, aquelles portes!, s’havien anat destenyint i ja no eren portes: eren fustes!, eren fustes de fielato, de tancat, de barraca, de casa de banys de mar; i el mateix aparador, aquell altar comercial, aquell sagrari de merceria que havia fet badar tantes dones i punyit tantes il·lusions, ja no semblava aparador: era una escaparata d’encants amb flocs i vetes ventureres.

Però, així i tot, anaven venent. Anaven venent més que mai, i si s’haguessin transformat haurien perdut la venda. L’ombra del crèdit els salvava. Avesar-se costa molt, però el desavesar-se encara més, i anar a comprar a «La Puntual» ja no era un costum: ja era un vici. Els diners de la parròquia havien après tant el camí d’anar-se’n cap aquell calaix, que ja se n’hi anaven tots sols, i hi anaven tan decidits que si els haguessin volgut treure no haurien volgut anar-se’n!

El senyor Esteve era un condemnat a tenir fortuna perpètua.

I, com que era un condemnat, estava complint la condemna.





El nostre betas y fils honra els cálculs mercantils.





2


LA NAVEGACIÓ I «LA PUNTUAL», DUGUES COSES QUE NO TENEN RES QUE VEURE L’UNA AMB L’ALTRA, PERÒ QUE A L’AUTOR LI HA VINGUT BÉ DE COMPARAR-LES

Sí, l’avi havia tingut raó! La vinya marxava tota sola. «Només anant-la cuidant, no seria mai rabassa morta», i això és lo que feia el senyor Esteve: cuidar-la, vigilar-la, mirar-la carinyosament, i només amb el mirar ja anava caminant tota sola.

Així com els capitans de barco, quan el temps senyala bonança, s’estan asseguts a coberta contemplant les ones que passen, i només van a la maniobra quan senten venir el mal temps, així mateix el senyor Esteve: estant-se a la coberta de «La Puntual» només veient passar les ones en els fulls del calendari i en les planes del Major ja complia amb el seu deure, i com que allò era un mar d’oli que no n’hi havia mai, de tempestats, s’hi podia estar sempre, a coberta.

Sí: allí no n’hi havia, de ventades, ni mànegues d’aigua, ni boires, ni roques per a posar el vaixell en perill. Si n’hi havien eren sota l’aigua. El vaixell anava fent via sobre una mar sense cap tràngol, sota un sol sense nuvolades, amb una calma que ni era de mort: una calma de mitja vida, de llimbs i de rellotge d’arena. Allí no es veia mai cap costa enlloc: dies i dies de navegar en aquells camarots de tercera només veient passar que troques i rodets i canes de flocs i de trenzilla i sentint el soroll de la màquina al caure la calderilla. Allí no hi feien nits de lluna, ni lluminàries de sol, ni celísties, ni apagaments de capvespre: sempre una llum d’aigua amb sabó, de claraboia, de clínica comercial, de quarto de convalescent, d’aquella claror de les botigues que semblen presons de gent de bé; i allí no veien cap vista: el quartel, sempre aquell quartel, amb les finestres de sempre, rectes, iguals, a rengleres, com una malaltia d’uns ulls que veiessin les coses quadrades.

El senyor Esteve havia aconseguit lo que volia: ser mig ric. I el ser-ho molt li hauria vingut ample. De gra en gra i d’espiga en espiga havia aconseguit omplir el graner: un graner que no vessés, però que tampoc hi haguessin goteres; havia aconseguit tenir crèdit (la santa aspiració de l’avi) i havia aconseguit no fer-lo servir; i tot això sense sotracs, sense trastorns, sense angúnies: només anant remant a poc a poc, com aquell que passa el rosari. Estava a mig camí del viure, i, si li haguessin preguntat què havia fet a la vida, hauria tingut de dir això: remar, remar sempre sobre un estany d’aigües somortes. Mai ningú malalt en aquell triumvirat de pare, mare i Ramonet; mai ningú rebonet de salut; mai una hora de tristor per a veure després l’alegria com un sol naixent que s’aixeca; mai un desbordament de rialles per a veure la porta del riure. Pla, tot pla; sempre tot pla, sense un turonet de consol. Ell sembrant i la dona collint, venia el dia de la sega sense ni el goig de veure el blat caient com un devessall d’or sobre de l’era assolellada. El balanç no en tenia, d’era. Números, només que números que no volien dir: «En farem això o en comprarem allò altre», o els canviarem amb il·lusions; volien dir capital, diners de caixa, diners tancats, diners de presó, diners morts a dintre d’una tomba de ferro.

Això sí, fora la fortuna, fora aquella mitja fortuna afanyada amb mitja suor, no havia aconseguit res més. I no és pas que no pogués aconseguir (que els diners ajupen les muntanyes): és que no tenia desitjos, i si en tenia no els trobava. Amb la consideració i el respecte que li donaven tants anys de Casa, si li hagués donat per la política, hauria pogut ser fins regidor; però no en sabia res, de la política. La política era, per a ell, una cosa que du trastorns, que fa córrer la gent pels carrers, que posa estat de seti a les ciutats, que obliga a tancar les botigues i que tot lo més pel que serveix és per a entrar en el ram de consums i fer-se una poma per a la set; la política era una farsa que els botiguers que tenen parròquia no s’hi tenen de comprometre, perquè cada comprador té una idea, i s’han de respectar les idees dels que fan gasto en una casa; la política era un encegament que l’home neutral no l’ha de tenir, i ell n’era del tot, de neutral: neutral d’història, neutral de fets, neutral fins a no saber que ho fos. Només havia votat un cop, perquè el varen portar a votar, i va perdre un dematí sense saber a què votava, i aquell pas li va fer tant frente que l’endemà tenia por que no el duguessin a un presidi.

Si li hagués donat per lluir, hauria pogut tenir bona roba, bon pis i bons mobles; però el bon pis, els mobles i la roba trobava que eren tan inútils com anar a votar per als altres. La roba, per a ell, no era vestir-se: era tapar-se el cos de la intempèrie i no portar res extremat, res que cridés l’atenció: tot negre, tot sofert, tot del color de «La Puntual», tot del color de tothom. El pis era només per a dormir, per a menjar i per a guardar els cabals: taula, llit, caixa i res més. La taula ni xica per als de casa, ni gran per a cabre-hi convidats; el llit, ni massa dur per a estar-hi en pena, ni massa tou per a estar-s’hi massa; i la caixa, ni tan estreta que la moneda hi patís, ni massa ampla ni aparatosa que fes denteta als lladres; i tot lo demés dels mobles, cortines, catifes i domassos, eren només que vanitat pròpia de gent malgastadora.

Si li hagués donat per menjar bé, hauria pogut menjar requisits; però tant ell com la Tomasa tenien un ventrell tan fet exprés per a prendre lo que li donaven, que allò no era un ventrell: era un pedrer, un païdor d’oca, una cova de munició, un avenc que hi queien les viandes o un safareig que hi tiraven pa per a engreixar peixos de globus.

Si li hagués donat per figurar… però no li donava per res. Era l’home neutre, el senyor Esteve, el símbol de la classe neutra, la Classe. Conservador per instints, per educació i per fets, era l’home d’ordre en tot i per tot: ordre en el riure, ordre en el menjar, ordre en estimar els fills i la dona, ordre en el viure, en el morir, i fins ordre en l’altra vida. Era l’home del ben entès: ben entesa la llibertat, la família, la guerra, la pau, i fins i tot lo que no entenia ho volia ben entès; era l’home de la mida: goig amb mida, plors amb mida, amistat amb mida, fe amb mida, caritat amb mida, tot amb mida i amb mitja cana; amb la maleïda mitja cana que ha dignificat l’egoisme des de que l’egoisme pren mides. Si li agradaven els soldats no era per la idea de pàtria (no gastava mapa «La Puntual»), sinó perquè posaven ordre en els que gosaven cridar, tant si tenien raó com no; si li agradaven els governs rectes (rectes volia dir absoluts), no era perquè fos dolent (ni això era), sinó perquè hi hagués quietud, sobretot quietud, que els crits destorbaven la venda. No li agradava que mai passés res, ni bo ni dolent. Mai res! Només que passessin els compradors, d’un en un, en sense empentes, i amb un regateig prudent, assossegat i metòdic, però curt, anessin comprant amb ordre, com aquell qui va a oferir amb una cerilla a la mà i a l’altra els sous per a la bacina.

I això li donava tant nom com la mateixa «Puntual», al prudent senyor Esteve. Tenia un posat tan seriós, tan recte, tan reposat, i sabia tant d’escoltar, i semblava tant que pensés, que tothom li feia consultes; sabia tant de contestar amb un «Qui sap!» que no volia dir res, que deixava tothom content. Duia una levita tan cordada, tan llisa i tan llarga, i el que du una levita llarga inspira tanta confiança, que el tenien com un confés per als assumptes comercials; aconsellava tan poca cosa, per no equivocar-se mai, que, no equivocant-se mai, encara n’hi tenien el doble; parlava tan a poc a poc i qualsevol cosa de les que deia agafava tal aire de sentència, i l’home que diu sentències, per esguerrades que les digui, troba tanta gent que se les creuen per no tenir-les de pensar, que no s’entenia de feina; així com hi ha curanderos que amb quatre signes curen els mals perquè tenen posat de curar-los, hi ha homes que no dient res tots els consells semblen bons perquè tenen posat de conseller; i al nostre pobre senyor Esteve (que ja tots l’anem coneixent), perquè no sabia què dir, l’havien pres per callat; perquè no sabia riure, per savi; perquè no sabia parlar, per pensador, i perquè tenia el cap gros (que era cosa de sombrerer), per testa plena de substància; i entre «La Puntual» i el cap, i el no dir res, i la levita, era un home que el respectaven, tant com per això que havem dit com per por de prendre’l per altri.

I a fe que era un home ben senzill, ben modest i ben sense pretensions, el jefe de «La Puntual». Mig ric com era i amb un establiment tan proveït, i amb cinc o sis dependents, i senyor Pau, i viatjant, i dona, i fill, com tenia sota el seu poder i el seu mando, s’hauria pogut donar molt llustre, i era la persona més modosa, més afable, més portàtil de tot el pla de Ribera. Amb la mateixa franquesa i amb les mateixes poques paraules es feia amb un comerciant, per molt a l’engròs que fos, que amb el carreter més humil; lo mateix donava la mà al mateix alcalde de barri que a l’ataconador més poca cosa; el mateix tracte hauria tingut amb un senador del Reino que amb el menys senador. Mentres no li demanessin diners, es feia amb el que no en demanava, tant si vivia de renda com si la renda vivia d’ell. I no perquè fos avar (que tampoc ho era el senyor Esteve), sinó per mandra de dar quartos. La merceria, gràcies a Déu, no li havia pujat al cap, no li havia donat ínfules, com a tants jefes de negoci que perquè tenen subalterns i negres emblanquinats a dintre d’un establiment ja se’ls té de fer besamanos. Ell lo mateix despatxava que donava ordres, que cobrava; tant li feia fer factures com facturar lo de les factures; fer bultos com desembultar, i si no hagués sigut per la roba, que fent certes feines es gasta, i si no hagués tingut esclaus, lo mateix hauria espolsat les capses que hauria escombrat el carrer.

I a fe tampoc que no seria pas per l’aparato del seu viure que li tenien respecte. Allò no era viure: allò era passar. Es llevava, mirava el dia (mirar el dia volia dir el fang) i se’n tornava a la botiga; prenia xocolata, sortia a estirar les cames fins al quartel… i a la botiga; dinava, anava un moment al Fomento Comercial a sentir parlar de milions, d’aranzels, del pressupost i d’altres coses profitoses… i altre cop a la botiga; el diumenge al dematí portava la Tomasa a missa, amb un vestit de fai d’anar a missa, i amb el llibre d’anar a missa, que no l’havia llegit mai però que li feia molt servei per a saber què fer de les mans, i en sortint, entre saludos de «Passi-ho bé, senyor Esteve» i «Estiga boneta, senyora Tomasa», tornem cap a la botiga; a la tarda la treia a airejar (la dona s’entén, no la botiga), i, un cop la tenia airejada, on hem d’anar? A la botiga.

La botiga era el seu Tot. El Jo, la llei de substància, les forces combinades, el Déu, la Matèria, el Temple, el Teatre, l’Altar, el Trono, la Pàtria, la Francmaçoneria i la Vida. La botiga era el primer amor, i era l’únic i seria el darrer; la botiga eren les il·lusions, les esperances, la fe, el Crec en un Déu, la Doctrina, la Bíblia, el Vell Testament, el Nou i el Testament del seu Avi; la botiga era el bon temps, la Primavera, l’Estiu, la Pasqua, els arbres florits, l’alba i l’aurora boreal; la botiga ho era tot per a ell. Fins allí on li arribava la vista, allí hi veia la botiga; fins allí on li allargava el seu curt enteniment no hi veia més que la botiga. Tota la seva joventut, tot lo que pogués somniar, tot lo que gasten els demés homes, vida amb amor, amb delit, amb glòria i amb passions, s’ho havia gastat en la botiga. Si les botigues tinguessin sang, n’haurien tingut de ses venes.





Com que no té cap desgracia se compra una torre… á Gracia.





3


LES IDEES DELS SENYORS ESTEVES. – LA TORRE

Un dia, és a dir, una nit, quan el senyor Esteve i la Tomasa van tenir el cap sobre el coixí, en comptes de dormir-se de seguida com tenien per costum, ella estava tan desvetllada, es girava tant, anava tant d’un costat a l’altre i tenia tanta angúnia, que ell se’n va adonar i li va dir:

—Què tens? Que no et trobes bé, Tomasa?

—Et voldria parlar, Esteve.

—I només per això et bellugues tant?

—És que fa temps que rumio.

—Bé, dona. Tan urgent és lo que has de dir-me?

—Et dic que et tinc de parlar.

—Parla.

—Escolta bé i no t’enfadis, Esteve. Tu ja tens prop de cinquanta anys. Jo… deixem-ho córrer. Tant tu com jo hem treballat molt en aquest món. Aviat serem vells. El noi ja és gran. No tot ha de ser el negoci. Jo ja saps que no sóc pas gastadora.

—Anem al gra. Digues.

—¿Te’n recordes de quan vam començar a tenir les relacions en el Jardí del General? ¿Fas memòria de lo que em vas dir?

—Et vaig dir… lo que feia al cas. Però per què em retreus aquell acte?

—Te’n recordes què em vas dir més?

—No et vaig dir més que lo que feia al cas.

—Doncs jo te’n faré memòria, de lo que em vas dir. Em vas preguntar, fent conversa, si m’agradaven els jardins, i jo et vaig respondre que no, que no m’agradaven els jardins, però que m’agradava l’aviram, els fruiters i tot lo altre. ¿I ho saps, lo que em vas contestar?

—Ja t’ho he dit: lo que feia al cas.

—I lo que feia al cas va ser que em vas prometre que ho tindria.

—Bé, què vols dir?

—Vull dir… però no t’enfadis, sobretot… que tindries de comprar una torre.

—Una torre, dius?

I s’hi va girar d’esquena.

—Ja ho he dit, que t’enfadaries.

—No m’enfado, però no la compro.

—I quins motius tens per no comprar-la?

—Només que un, però ferm: el del gasto.

I aquí van començar a fer números: que si la renda d’una torre és tant i que si es capitalitza és quant, que si sumat amb lo altre és més… tots els inconvenients varen sortir. Fins va tornar a sortir aquella quiebra dels Giménez, Rubio i etcètera.

Ella de moment el va deixar dir; però com que les dones, poc o molt, sempre tenen alguna escata que les fa ser més o menys sirenes, va anant-li dient a l’orella un càntic dedicat a les torres tan ple de poesia bucòlica i tan triat de paraules, que Horaci li hauria dit: «Espera’t, que m’ho vui apuntar a la llibreta!».

—Un safareig —li anà dient—. ¿Que hi ha res més bonic que un safareig? L’aigua et serveix per a regar, per a rentar, per a criar peixos vermells, o per a no criar-n’hi si no t’hi agraden, que també els podem estalviar. I l’aviram? ¿Que hi ha res tan bo com l’aviram? Sents co, co, co, coc… un ou: catac, catac, catac… un altre ou, i del dia; allí tots els ous són del dia, i si en menges un saps lo que menges. I els fruiters? No t’agraden els fruiters? Tindríem una pomera, un albercoquer, un taronger…

—Hi ha el pugó —va dir ell.

—No en tindríem, de pugó. Tindríem de tot menys pugó: arbres, ombra, menjador al sol, terra i parra. ¿No t’agradarà quan sigues vell de seure sota la parra?

És clar que li agradava tot allò! Li agradava tant com a ella, però…

—I la botiga? —va dir.

—I que l’hem de deixar, la botiga? ¿No veus que ja marxa sola la botiga, que tenim dependents, que tenim l’hereu, que tenim el senyor Pau, que allò no és un home, és un aparato; tot marxa bé, gràcies a Déu? Vaja, digue’m que sí, tossut.

—I el gasto?

—Amb tres mil duros la tenim.

—Vols dir que no en fan pagar més?

—Encara n’hi ha de més barates. Però per una cosa de primera, amb safreig i tot lo que t’he dit, s’hi té de posar tres mil duros. ¿Veritat que no dius que no?

—No dic res.

—Que sí?

—Dormim-hi!

Van dormir-hi; però, abans de dormir-hi, ella va quedar tan contenta que, si no que no el volia amoïnar, abans de girar-s’hi d’esquena li hauria fet una abraçada.

L’endemà, ella va reprendre; l’endemà passat va tornar-hi; i cada dia a la mateixa, fins que tant va amoïnar-lo i tant li agradava també a ell tenir torre, que una tarda va agafar la dona, va agafar el tramvia i es va agafar a ell mateix, i a Gràcia, a cercar terreno.

Lo difícil era escollir. N’hi ha tants de solars en asenso, i n’hi ha tantes de torres per vendre, que són il·lusions caigudes de tants i tants senyors Esteves, que és un mareig el determinar-se. Aquí era lluny, allí era car; aquí no tenia vista, allí en tenia massa; aquí el sol venia de Ponent, allí venia de Llevant, allí no venia d’enlloc. Volien una cosa tan perfecta, amb tants requisits de torre i de tot lo que han de tenir les torres, que van haver d’anar a Gràcia més de vuit diumenges seguits per trobar una cosa al seu gust; poètica, però barata; idíl·lica, però equitativa; i bucòlica, però de poc gasto.

Però a la fi la van trobar! I tant si la van trobar, i que ho tenia tot, aquell terreno! Vint mil pams d’arbres plantats i a ral el pam, que són mil duros. Mil duros que al menys en duien cinc-cents d’esbarjo i de poesia; sense la fracció de fruita. La paret de tanca, feta, i amb vidres encastats i tot perquè si els vailets del veïnat volguessin anar a robar pomes es tallessin els dits al pujar-hi; un quart de ploma d’aigua viva, però viva, i amb delit de viure; i el que és estar de sort en aquest món: fins la il·lusió de la Tomasa passava a ser una realitat: el safareig ja estava fet. El safareig! El llac sagrat de les torres! El somni de totes les fades que tenen o han tingut merceria! L’aigua d’encantament de les senyores Tomases!

De seguida el van comprar. Vinguen papers i vinguen notaris, i firmem, i la clau, i prenguem possessió, i vinga el mestre d’obres, i a tirar plans, i parets amunt, cavallers!

—Jo vull —va dir el senyor Esteve al mestre—, jo vull… primerament, gastar poc, i després, una cosa que estiga bé… però barateta. Vostè engiponi-s’ho com vulgui; retalli adornos, escapci capritxos i faci una cosa concisa. Cuidi’s de pujar parets, res més que parets, i amunt!, que d’això de les fantasies, jo, encara que no ho sembli, tinc gust, i les posaré al meu gust. Baixos, un menjador, dos dormitoris, i prou, que si hi posem massa sales sempre s’hi encabeixen forasters, i nosaltres som molt de sa casa. A dalt, això sí, posi-hi terrat per poder-hi estendre la roba, que, encara que no n’hi haguem d’estendre, de roba, les dones hi volen terrat per lo que pugui venir. Faci un galliner, allò que se’n diu un galliner, que per les gallines es fa la festa, i a dalt posi-m’hi una torratxa, perquè no li tinc pas de dir que una torre sense torratxa és una torre escapçada… I per lo demés, faci i desfaci, i vingui a cobrar els dissabtes, que se li pagarà al comptat, en sense demanar-li descuento.

El mestre d’obres el va entendre perquè tots els que es feien torres li venien a dir lo mateix: lo del poc preu, lo de la torratxa i el safareig, i lo de les fantasies, i amb dos mesos de treballar-hi va fer una d’aquelles torres que ja les coneixem de vista: senzilla, metòdica, amb cornises de gerrer, amb aquell estucat que de nou en nou ja fa flaire de florit, amb aquelles portes que es bufen i aquelles persianes que es despinten; cases que tenen la tristor de ruïnes de naixença, de niu avorrit, d’interior abandonat abans d’haver-hi viscut, que s’esquerden de seguida perquè hi entrin les sargantanes; i, un cop feta, li va dar la clau i van començar en el jardí.

El jardí, diguem-ne jardí, va dar més feina que la casa. Aquells pobres fruiters que hi havia, amb el tragí de les obres van quedar tan plens de morter que els van tenir de rascar branca per branca i fulla per fulla, i els va venir tan malament que els rasquessin d’aquell modo, que no van dir res per prudència, però mai més van gastar salut. A fer només que la cascada i anar-hi encastant petxines, i esclofolles, i musclos que ja havien servit, hi van entrar més jornals dels que haurien estat les Maries per fer una conxa de ganxet. L’aigua va donar tant que fer, que si, en comptes d’un quart de ploma, n’hi arriba a haver tota una ploma, encara hi seríem a les hores d’ara. Van voler que hi hagués un lago: un lago d’un pam de fondària, una mica més gran que el safareig, i també voltat de petxines, i com que un quart de ploma d’aigua no és una cosa molt valenta, d’anar del dipòsit al safareig, del safareig a la cascada, de la cascada al lago i del lago als reguerons, quan havia de regar, arribava ja tan cansada que deia: «I que regui qui vulgui!», i feia un clot i s’hi enterrava; i quant a les fantasies que hi havia de posar el senyor Esteve, en això sí que s’hi va lluir, gastant lo que feia al cas. A la branca d’una pomera hi va penjar una bola de vidre d’aquelles que s’hi veia a dintre la seva torre i la dels veïns, que era una cosa preciosa: al lago, dos ànecs de terra cuita, asseguts a sobre de la tosca, que només els faltava el parlar; al mig, un pescador de canya, també de terrissa de càntir, que tenia tanta expressió i tenia un mirar tan natural, que si hi hagués hagut peixos en el lago, i no s’haguessin mort de set, potser s’haurien deixat pescar; al costat, per a mirar-se l’aigua, un banc rústic (que l’havia fet un aficionat a fer bancs per matar les vetlles de l’hivern), que tot era fet de trossos d’arbre com a tall de llonganissa, però tan ben posats l’un sobre l’altre, que s’havia de dir la trampa perquè la gent veiés el mèrit, i després… hi van tancar les gallines (cinc gallines de quatre terces), els hi van posar un gall per a distreure’s i va quedar llesta la torre.

Dos dies a la setmana la senyora Tomasa hi pujava per donar menjar a l’aviram i per endur-se’n els ous que feien, i de tant en tant alguna pruna que havien fet les pruneres, i fins algun albercoc que els pardals havien respectat; i els diumenges hi anaven tots dos.

Arribaven; buidaven el lago, feien anar aquella cascada, i mentre anaven els jocs del quart de ploma d’aigua viva s’asseien en el banc rústic i veien la maniobra, com haurien fet En Pablo i Virginia si haguessin arribat a vells i haguessin tractat amb merceria; després, ell cavava una estona, però com que no hi estava avesat l’home suava (que per a això és l’home), i quan estava ben suat se’n tornava a seure en el banc rústic; anava a mirar si la formiga havia fet gaires estralls… i tornem cap al banc rústic; anava a veure si l’eruga s’havia menjat les prunes… i al banc rústic falten Esteves. Aquella torre era molt bona, però si no hagués estat el banc rústic ni hauria estat torre ni hauria estat res. Tant hauria valgut no tenir-la, que això de veure arbres i més arbres ja és bonic, ja té panorama, però per al que està avesat a ser actiu no hi ha res com un banc per a seure.

Com se veu, la senyora Tomasa havia tingut la gran pensada de fer-li comprar aquell recreio. ¿De què serveixen els diners si no es tenen de disfrutar com els disfrutaven a la torre? ¿Quin goig se’n pot treure, del viure, sinó aprofitar lo bo quan passa? ¿Per què es tenien d’escarrassar, i da-li que da-li en el treball, si no es pot emplear un desahogo en tenir quatre gallines, que al cap i a la fi també ponen i també es guanyen el llegum amb la suor del seu front? ¿Què en traurien, després de morts, d’haver estalviat un lago, o un joc d’aigua, o una fantasia, si tot se tornaria cendra, ells, el lago, el cirerer i les gallines? ¿Què hi venim a fer, en aquest món sinó a guanyar diners i gastar-los amb moderació i cordura? Nada, que quan passa el viure, a viure!, sense regatejar-hi un banc, ni dos, ni lo que sia, amb tal que lo que sia no sia massa.

La torre anava bé, no hi havia dubte. El senyor Esteve, que de què, hauria sigut feliç (ja que no podia ser desgraciat), però com que estava escrit que aquell home estaria empantanegat entre el dolor i l’alegria, i sempre es quedaria al mig, al ple de la satisfacció, i quan s’anava avesant a saber passar el diumenge, li va succeir un contrapès.

Allí al davant de la torre, hi varen obrir un carrer. Un carrer ample, un gran carrer.

—I li van malmetre la torre?

—Al revés, l’hi van millorar.

—Doncs no hi sé veure la desgràcia.

—La desgràcia vingué de la sort. De resultes d’aquell carrer, que el van obrir quan ningú hi comptava, aquell terreno, que només costava a ral el pam quan van comprar-lo, va pujar a pesseta, a dugues, a tres i se’n va anar fins a duro.

—Però això era ganga!

Una ganga que li va portar un neguit que no el deixava medrar. Tenir mil duros en torre ja li venia bé, al senyor Esteve; però tenir-hi vint mil duros (vint mil duros, que no són vint quartos), que els hi haurien donat de seguida, i veure’ls empleats en lago, en aviram, en cirerer i en parra, li semblava una heretgia.

Li va semblar tanta heretgia, i tenia un corcó tan gran, i tant remordiment de consciència, que un dia, és a dir, una nit, quan ell i la seva Tomasa van tenir el cap sobre el coixí, en comptes de dormir de seguida com tenia per costum, estava tan desvetllat, es girava tant pel llit i tenia tanta angúnia, que ella se’n va adonar i li va dir:

—Què tens? Que potser no et trobes bé, Esteve?

—Et voldria parlar, Tomasa.

—I només per això et bellugues tant?

—És que fa temps que rumio.

—Bé, home, tan urgent és lo que tens de dir-me?

—Et dic que et voldria parlar.

—Parla.

—Escolta’m bé i no t’enfadis, Tomasa. ¿Te’n recordes, del que et vaig dir el dia que em vas parlar de la torre?

—Em vas dir… lo que feia al cas.

—Doncs fes memòria, Tomasa. Jo no la volia comprar, però hi vam dormir i vam comprar-la. Aleshores valia mil duros, però avui en val més de vint mil. ¿El podem tenir, nosaltres, un capital de vint mil duros empleat en fantasies? ¿Has comptat a quin preu ens surt cada pruna que mengem? I el covar de les gallines? Has comptat lo que ens costa el covar?

—Bé, què vols dir?

—Que ens hauríem de vendre la torre!

—La torre, dius?

I se li va girar d’esquena.

—Ja t’ho he dit, que t’enfadaries.

—No m’enfado, però no la venguis. ¿Quins motius tens per a haver-la de vendre?

—Tots els que t’he dit i encara més.

I aquí va començar a fer números: que si la renda d’una torre és tant, que si capitalitzada és quant, que si tal i que si qual (i va retreure la quiebra dels Giménez, Rubio i etcètera), fins que la va haver mig convençuda, siga per raó, siga per son.

Al creure-la guanyada, li va dir:

—Veritat que no em dius que no?

—No dic res.

—Que sí?

—Dormim-hi.

I quan hi varen haver dormit la van anar a posar a la venta.

Estava vist que el senyor Esteve no podia aixecar torres enlaire. Per molt ric que fos i molt que visqués, estava condemnat a botiga.





Amenasa á la Puntual un daltabaijo molt formal.





4


LA PRIMERA ESQUERDA DE «LA PUNTUAL». EL 1830 TRONTOLLA

I el noi? En Ramonet?

En Ramonet anava a Llotja.

A la Borsa?

A Llotja, a dibuixar.

Però…

Hi anava només de nits, però hi anava. I que no hi feia cap falta.

Però com pot ser que en aquella casa tan seriosa…? Tan…?

Potser perquè no sabien lo que era Llotja, com no sabien què volien dir aquells llibres que trobaven i que ell llegia d’amagat; com no sabien tantes coses que no són vendre vetes i fils.

A més, que ja tenia vint anys, el noi, i per més que era obedient, bon feiner, eixerit i laboriós, no se’l pot manar així com així, un xicot que quasi és un home i que li dóna per anar a Llotja.

De primer, en voler-hi anar, ho va dir a la seva mare, i ella va dir que sí tot seguit: primera, perquè era mare, i després perquè li va semblar que no era ofendre Déu ni els homes l’anar-se’n a entretenir els vespres embrutant papers que no ofenien. Després ho va dir al seu pare. Si bé va trobar que els joves, fet i fet, s’han d’entretenir en alguna cosa, va tenir alguna sospita de que allò podia dur malícia i el podia distreure de lo més seriós; però en Ramonet s’hi va entestar tant que a l’últim li va venir a dir que, amb tal que a les deu fos a casa i que es llevés a l’hora de sempre, que anés en nom de Déu a fer ninots, que això seria una passa i que ja es posaria a la raó quan tingués coneixements.

Però li va passar una cosa estranya, a aquell diable de bordegàs: com més coneixements posava, més afició tenia a anar-hi. No sé què els devien donar, en aquella casa de Llotja, que, després de cansats de tot el dia, en comptes de fer reposar el cos de les fadigues del comerç, o de cercar esbarjos profitosos, propis de la joventut, se n’anessin a passar el vespre a tirar ratlles i fer gargots, que després no servien per a res. Si hagués anat a un casino, encara que el senyor Esteve tampoc hi creia, en els casinos, ho hauria trobat passador. Si hagués sabut que en Ramonet tenia expansions il·lícites d’enamoraments interinos, també se n’hauria fet càrrec; però anar a malmetre’s la vista només per embrutar papers, vaja!, allò era un misteri que, si no hi hagués hagut res amagat, hauria sigut cosa de locos.

Una vegada li van dir com és que no els ensenyava el que feia, i va respondre: «No ho entendrien», i es varen quedar amb aquest xasco. Un altre cop li varen preguntar si encara hi havia d’anar molt temps, a aprendre… allò que volia aprendre, i els va dir: «Ara començo»; i contestant-li, doncs, quan s’acabava aquella mena de feina, els va respondre, sense més ni més, que, d’aquella mena de feina, n’hi havia per a tota la vida, i que quan s’era molt vell tot just se’n començava a saber.

El cas és que ell sopava a corre-cuita, que ni sabia el que menjava, que mirava el rellotge neguitós i que se n’anava desesperat; el cas és que es distreia de la venda (que era més seriós que el no menjar), que dava trenzilla blava per groga o que en donava pams de més (pams de més, Jesús del cel!), que se’l veia preocupat, que molts cops li feien preguntes i ell no sentia el que li deien i contestava badant com si hagués baixat de la lluna, que deia paraules tan estranyes que ningú les entenia, que parlava d’«ideals, de glòria, d’art, de bellesa», de noms que ell devia empescar-se’ls, perquè ni el mateix senyor Esteve, amb els anys de comerç que duia, els havia sentit dir mai: el cas és que fins un dia… valga’m les Santes Quatre Regles!, en el marge de l’Inventari, d’aquell sagrat Inventari, Principi i Fi de la Casa, Fundador de totes les Coses i Sostén de Cel i de Terra, hi van trobar un ninot dibuixat!

Allò ja era massa, cavallers! Allò ja era perdre el respecte a la Bíblia de la Casa. Allò ja era insultar la Mare Laboriositat, la Noble Missió del Treball i els Interessos Creats, i el senyor Esteve va alterar-se tot lo que podia alterar-se.

Prou en Ramonet va prometre que havia sigut un descuit que qualsevol podia tenir-lo, però el seu pare no es va convèncer, perquè a darrera del descuit van anar venint altres coses que no eren gaire de bon veure. De vegades anaven a «La Puntual» joves mis escabellats, que es veia que no eren compradors ni tenien posat de comerciant, i entraven cridant en aquell sagrari, i si en Ramonet no hi era se n’anaven fent gatzara, sense respectar la Casa, ni el comerç, ni el 1830; de vegades, si l’hi trobaven, se’n pujaven a l’entresòl i allí obrien carteres i discutien com a bojos, i si hi pujava el senyor Esteve, amb allò de que no hi entenia, tornaven a desar aquells paperots; de vegades havien de sortir per un assumpte molt seriós, segons deia en Ramonet, i en sent al carrer saltaven, reien, esvalotaven i se n’anaven cantant, amb tan poca serietat que no hi havia manera d’entendre-ho; i fins algun cop sortia dient que anava a cuidar un amic que s’havia posat malalt, i per anar-lo a cuidar s’enduia aquelles carteres i llapis, i trempaplomes i altres eines que no eren pas per a curar cap mena de malaltia.

Tot allò era sospitós. El senyor Esteve no ho entenia, però ho trobava molt sospitós. Prou la Tomasa li deia que els joves s’han de divertir; ell, en el fons, ja comprenia que allò no era divertir-se i que amagava alguna cosa que no ho era, de diversió, o que si ho fos n’era d’una mena que la trobava molt estranya. Prou ella donava una raó que havia de trencar a un home com el senyor Esteve, i era que el noi no gastava i que sense gastos no hi ha vicis; ell ja ho veia, que no eren vicis, però encara que no fos cap vici, distreure’s de l’obligació per anar a un qui sap on, a una cosa que duia uns noms que no els havia sentit dir mai, el tenia tan esverat com el que sent venir el mal temps sense veure boires en el cel ni senyals de vent a la terra.

Un dia, després de sopar, ja no podent aguantar més, en el moment que en Ramonet se’n volia anar com sempre, el va aturar i li va dir:

—Escolta, Ramonet, Digue’m la veritat: on vas?

—Ja ho sabeu: a Llotja.

—La veritat: què hi feu a Llotja?

—Dibuixar.

—I què més?

—Res més. Per ara res més.

—Què vol dir per ara res més?

—Vull dir que més endavant puc pintar, puc esculpir.

—I per fer això que tu dius, ¿com és que no menges de gust, no treballes de gust, et distreus i no estàs per la teva feina?

—Per la meva, prou que hi estic.

—Com és que no mires per al teu nom?

—Més de lo que vostè es pensa hi miro.

—No és veritat. Com és que sempre rumies?

—Perquè l’Art és una passió.

—Parla clar. Aquí hi ha algun secret que no me’l dius.

—No n’hi ha cap. És que l’Art pot més que nosaltres.

—I què és això de l’Art?

—Ja li vaig dir que no em pot entendre.

—Explica-m’ho.

—És impossible d’explicar-l’hi. Aquestes coses no s’expliquen: se senten, s’hi neix, i un les va estimant, estimant, fins que ve un dia que ja no pot abandonar-les.

—Però a qui és que es va estimant?

—A ningú. A una cosa que és un desig de crear, de fer obres, de realitzar lo que un somia.

—Però on és tot això que dius?

—Enlloc i pertot. No sé com dir-l’hi. És a dintre del pensament.

—Ramonet, o ets boig o m’hi faries tornar. Tu tens alguna dona, no sé on, i t’hi has encapritxat i no vols dir-ho.

—L’Art és millor que cap dona.

—Tinc cinquanta anys, i a mi no m’enganyes.

—Ni l’enganyo ni el vull enganyar. He parlat perquè em pregunta, però ja sabent que no m’entendria.

—Doncs jo n’entenc una, de cosa, que la vull i tindràs que fer-la: que estiguis per l’obligació, que no et distreguis del negoci i que formis, com jo vaig formar i com hem format tots els de la casa, o si no, no vas més a Llotja.

—Pare, si per cas no anés a Llotja, aniria a una altra banda. No és a Llotja que hi ha el mal. El mal, un el porta a dintre seu.

—Doncs jo te’l trauré a les males.

—Pare…

—Noi! —va saltar la Tomasa, veient apropar-se un conflicte—. No contestis. Pensa amb qui parles.

—Ja ho penso, però…

—Fes lo que et mani el teu pare, per Déu!

—Ja ho faré. Compliré amb l’obligació —va dir, alçant-se per sortir.

—I on vas ara? —li va dir el senyor Esteve.

—Ara… a Llotja.

—Com s’entén?

—S’entén, que hi vaig! Compliré amb l’obligació, i, l’obligació, jo la tinc de dia. Ja és complir-la estar-se dotze hores junyit a darrera un taulell. De nit tinc el meu taulell, que, si no s’hi guanyen diners, s’hi guanya… No m’entendrien.

I va agafar el barret i va anar-se’n.





Per no pensar en la tragedia van anar un dia á comedia.





5


LA GENT DE BÉ VAN A VEURE «LA BONA GENT»

Aquella conversa ràpida que havia tingut el senyor Esteve amb el seu fill de moment no tingué importància. Havia estat un núvol que havia passat sobre «La Puntual», però en un cel que havia estat serè des de l’any 1830 una boira que passava no havia d’enterbolir-lo.

En Ramonet va complir. Continuava anant a Llotja, però s’estava a l’escriptori, portava la correspondència, no dibuixava a l’Inventari, i, si la processó li anava per dintre, per fora no es notava res: era el perfecte comerciant, entregat en cos i ànima a la noble Mercería. La mare estava contenta perquè veia que l’harmonia havia tornat a la llar, i el senyor Esteve, ja refet, no era tan exigent com abans, es feia càrrec, no estirava tant la corda, donava bel·ligerància al noi, l’havia interessat a la Casa per veure d’enllepolir-lo amb l’atractiu del Balanç i tots havien fet concessions: En Ramonet d’exaltació, i el senyor Esteve de prudència.

Fins un jorn, un diumenge a la tarda, va dir a la Tomasa i al noi que es vestissin amb lo millor, que els portaria a Romea a veure La bona gent, una comèdia que el Brusi deia que es podia anar a sentir sense perill de perversió ni de capgirament d’idees.

Va vestir-se i hi van anar.

Van prendre tres butaques endavant, per poder-se fer càrrec de tot, i van pujar les escales.

El noi ja hi havia estat, a Romea, però els pares no hi havien estat mai, i, quan varen ser a dalt del saló, aquell posat que tenia de casa ben endreçada, aquella pintura prudent, aquells retrats de família que hi havia per les parets i aquelles otomanes sofertes que hi havia a tot el voltant, els varen fer molt bon efecte. Es veia que era un teatre de bé, una casa seriosa, i que la gent que hi anaven eren seriosos, i els va semblar veure les cares dels honrats comerciants de gra del seu barri de Ribera, i s’hi van trobar com a casa.

Van entrar, van seure, van tocar una mica de música mentre s’omplien les butaques, i quan estaven més distrets es va alçar el teló sense avisar-los.

Allí dalt, a l’escenari, hi havia una casa d’empenyos. Encara que el senyor Esteve no n’havia vist mai cap, gràcies a Déu, ho va conèixer tot seguit al veure que la gent empenyava, com va conèixer de seguida que un senyor molt reposat que es passejava amunt i avall era l’amo de la casa, perquè tenia veu de mando; que un vellet era el tenedor, perquè tenia veu de creure, i que un dependent era un nebot perquè deia oncle a aquell amo.

El que li deien senyor Batista era un home de certa edat. El senyor Esteve i la seva dona, encara que tingués casa d’empenyos, el van trobar conforme, reposat i digne, i que s’expressava molt bé. Les coses que deia del comerç, dels balanços i de la tenedoria els van semblar molt ben enraonades, i la seva ambició de fer quartos, fos com fos, però honradament, la van trobar molt natural. Havia pujat la casa (segons anava dient) per mediació de l’estalvi, i el que puja d’aquest modo pot anar amb el cap molt alt i fer frente a les circumstàncies per espinoses que sien. No havia tingut descendència, i el treballar com treballava sense comptar amb la descendència, només pel deure que té tot home d’augmentar els cabals de la fortuna, ja és cosa digna de respecte.

Ell volia adoptar una noia i ho explicava al tenedor, i no per a ella, sinó per a la dona, i això d’acontentar a la dona amb una cosa de tant gasto també ho era, de digne. No tots els que no tenen fills n’adopten així com així, i menys noies de l’Hospici com la que volien adoptar.

Al saber-ho, els parents li daven consells, i també el senyor Esteve i la dona ho varen trobar molt natural. Ells no l’haurien pas adoptada. S’hi ha de pensar molt la persona per posar-se un estrany a la casa. Una noia de la inclusa, per bona i honrada que surti, sempre és un gasto que se’n ve a sobre, i els parents tenien raó, i si el senyor Esteve en persona hagués pogut pujar a les taules li hauria aconsellat lo mateix i haurien acabat per entendre’s.

Amb qui no s’haurien entès és amb un nebot del senyor Batista que va entrar esvalotant-ho tot. Aquell nebot era un pintor, un poca-solta de dibuixant, tan esbojarrat i tan xerraire, que el senyor Esteve no va entendre com a un cap de trons com aquell el deixaven entrar a la casa. Afigureu-vos si era boig, aquell pintor, que menyspreava els diners que li pogués deixar el seu oncle; que li havien ofert una plaça a l’establiment comercial i no l’havia volguda acceptar per poder seguir la seva dèria; que s’alabava de ser pobre; que es volia guanyar la vida treballant sense dependents, només pel mèrit del saber; que no tenia ni miraments per a les coses més sagrades, com són l’escriptori i els llibres; que no es volia convèncer que un ric valgui molt més que un pobre, i que amb el mateix poc respecte parlava dels testaments que del Banc d’Espanya, que del Crèdit, que del Major, que del Diario.

—D’on surt aquest beneit! —va dir el senyor Esteve, indignat.

—No és cap beneit. És un artista —li va contestar en Ramonet.

—Saps lo que és? Un gran poca-solta.

—A mi m’agrada.

—El què? Lo que diu?

—Lo que diu i lo que pensa.

—Vaja, noi, tu no estàs bo, si abones a aquest tocacampanes. Ja ho veuràs, la fi que tindrà.

—Jo diria lo mateix que ell.

—Tu!…

—No en feu cabal —va dir la Tomasa—. ¿Que no veieu que això són comèdies?

—Però a les comèdies hi ha coses…

—Volen fer el favor de callar! —va dir un senyor del darrera.

I l’acte va anar seguint amb les converses dels parents, amb els desvergonyiments del nebot i amb l’arribada de l’expòsita: una noia molla d’ulls, vestida amb el trajo de l’Hospici, que com més l’afalagaven i més bones paraules li deien més plorava i menys ho agraïa, cosa que el senyor Esteve no entengué, que la senyora Tomasa sospitava i que va exaltar tant a en Ramonet que va dir quan queia el teló:

—Si d’això en diuen bona gent, més m’estimaria ser un perdut. Això són lladres de levita!

L’entreacte va ser silenciós. Aquelles paraules del noi li havien fet mal efecte, al senyor Esteve. ¿Què havia volgut dir, amb la levita? ¿On eren els lladres de levita? I qui robava en el món amb levita? ¿El fer negoci amb els que no s’entenen que no era una cosa legal? ¿Si deixaven a un interès, encara que fos de ral per duro, que no s’hi avenien els del duro? ¿Que feia arruïnar ningú per força aquell senyor Batista tan conforme? Si en el món no hi hagués els que perden, com hi podrien haver els que guanyen? Si el senyor Batista, un cop guanyats, tirés l’or per la finestra, santo y bueno que fos un ximple; però a un home que estalviava, que es feia un nom, que creixia, que tothom li tenia respecte, ¿se’l podia tractar malament? Bah! Els joves diuen paraules que no saben lo que es diuen!

Prova de que era un gran home, el senyor Batista de la comèdia, és que al segon acte ja fou més ric i que aviat seria un gran senyor. S’enamorava de la noia, això sí; però allò eren coses mundanals, flaqueses, giraments de cap, que el comerciant més ferm pot tenir sense que se’n ressenti el crèdit; és veritat que avorria la dona; però ¿què té que veure la dona amb la marxa del comerç, ni les interioritats de família amb la bona administració i l’engrandiment de la casa?

—Aquest home està pertorbat —va dir el senyor Esteve a mig acte.

—Aquest home és un brètol —va dir en Ramonet, exaltant-se.

—Són comèdies —deia la Tomasa.

—Que callin —deien al darrera.

I, mentrestant, allí a les taules havia sortit el dibuixant i anava dient a l’expòsita tot allò d’ideals, i art, i bellesa, i aquelles paraules estranyes que el senyor Esteve havia sentit dir al noi i que les veia repetides com si l’autor fos el mateix que les feia dir a l’un i l’altre i que li anaven caient a l’orella com renecs incomprensibles, i anaven espantant a la Tomasa i feien alçar de l’assiento a aquell boig d’en Ramonet, que no tenia prou vista per a anar seguint l’accionat ni prou orelles per a escoltar les poses imprudents del pintor.

Acabat el segon acte, la Tomasa ja se n’hauria anat. Estava al mig de dos pensaments que no els veia, però els temia. En una banda sentia el passat, amb anys i anys de perseveració, de conducta, de regla, de tradició, i a l’altra sentia el pervindre, amb tremolors d’entusiasme, de joventut i d’alegria, i si per una banda era la dona, per altre cantó era la mare.

Així que van alçar el teló, el senyor Batista ja era banquer, i el senyor Esteve se’l va mirar amb certa consideració i respecte. El fruit del treball arribava, la perseveració havia triomfat. Com ell, com tants Esteves com ell, podia ser president de caixes, conseller de ferrocarrils, senador, Junta, Acció i Títol. Els mals instints amb l’expòsita i les crueltats amb la dona eren coses que no comptaven. Els esglaons de fer fortuna quedaven barrats en el fons, i només surava una cosa: el triomf del senyor Batista, el triomf de l’Economia, el Poder de la Riquesa, la Glorificació del Diner. ¿Què hi feia que per aconseguir-lo hagués malmès mil famílies i dut a la misèria tants homes, si no eren dignes de ser rics? Que es guanyen batalles sense víctimes? ¿Què hi feia que, la fortuna, l’hi haguessin regada amb llàgrimes? Que les fabricava ell, les llàgrimes? ¿Quina culpa hi tenia ell si fent favors de deixar quartos havia fet desgraciats? ¿Que no ho haurien sigut sense els quartos? El senyor Batista tenia raó. Tothom que fos Esteve tenia de dar-l’hi. I en comptes de fer-ho així, quan sortia aquell dibuixant per emportar-se’n l’expòsita (que era l’esca del pecat) i als parents i al senyor Batista els deia «cucs d’usurer, enterrahonres, sepulturers de tot lo noble i botxins de tota hermosura» amb un desvergonyiment indigne, en comptes del públic cridar que traguessin aquell boig que duia la pertorbació a una gent honrada i laboriosa, aplaudien el dibuixant, i en Ramonet s’exaltava, i feien sortir a saludar un home alt, mig blanquinós i escabellat com aquells amics de Llotja, i ni els uns sabien per què el cridaven ni ell podia saber per què sortia.

Al quart acte, el senyor Batista estava assegut en un seient, i patia de la gota. Tots els que han treballat molt en el món acaben per patir de la gota. Se li havia mort la senyora, i, encara que ja hi estava fet, que se li morissin senyores, estava molt aclaparat. Com que el senyor Batista era un home que no li agradava fer les coses sense tots els coneixements, i no fer-les en els moments crítics, parlava de fer testament, i, com que els parents eren gent seriosa que saben lo que és fer el testament, tenien ganes que en fes per deixar les coses en ordre, quan va arribar el dibuixant, amb la que ja era la seva dona, a desballestar les coses.

Prou van dir ells que venien per cuidar-lo, que estarien a prop seu, que li portarien el noi, que li alegraria la vellesa, i que no ho feien per l’interès; fora el boig d’en Ramonet i aquells esvalotats del públic, ni els senyors Esteves de fora ni els senyors Batistes de dintre van creure res de lo que deien. Bons estan els temps per retòriques! Potser sí que no hi ha més que cuidar la gent de franc sense esperar una recompensa! ¿Què es pensava aquell pintorot, que no sabien les quatre regles, ni les matemàtiques del viure, aquells homes de negoci? ¿Que es pensaven que una fortuna es deixava escapar així com així per quatre paraules d’efecte? Lo que van venir a aconseguir amb els seus crits va ser pertorbar el senyor Batista. Aquell home, que amb salut era un home tan enter, tan sa, amb tant sentit comú, punyit per la malaltia, va tenir un moment de feblesa i els va treure tots de casa, i es va queixar de la sort, i va tenir dubtes del passat, i fins volia donar els diners, aquells diners tan suats, tan gruats!, tan espremuts de la sang!, aquells sospirs encunyats, aquell pilot de planys i llàgrimes que tenia tancats a la caixa!

Els senyors Esteves es van tornar grocs així que van veure que els donava, i els Ramonets van alegrar-se; però en aquella lluita ràpida varen triomfar els senyors Esteves, com triomfen sempre en la vida! Passat aquell esverament, va tornar a agafar els diners i els va tornar a tancar a la caixa. Aquell home alt va tornar a sortir perquè el van tornar a demanar, i, com passa en totes les coses, uns se’n van anar contents i els altres se’n van anar moixos.

La senyora Tomasa, al sortir, va pensar lo millor que es pot pensar: que tot allò eren comèdies; el senyor Esteve va rumiar lo que era capaç de rumiar, que era no rumiar gran cosa; però en Ramonet, que era jove i que li faltava experiència, se’n va anar amb una bullida que havia de tenir conseqüències. No va dormir, no va esmorzar i va anar més a Llotja que mai.

Hi va anar tant i tant, a Llotja, que si aquell home escabellat que havia fet la comèdia hagués pogut sospitar l’estrall d’aquella «Puntual», potser no l’hauria escrita, o potser hi hauria posat més actes.

Ni mai que hi haguessin anat, al teatre!





Aquell temporal esclata y no queda ni una rata.





6


DE COM S’ALÇA UNA TEMPESTAT EN UN ESTANY D’AIGÜES SOMORTES

Sí; haurien fet bé de no anar-hi, al teatre.

Així com n’hi ha prou d’una espurna per a encendre un polvorí, quan una imaginació està plena, una cosa tan innocent com és el veure una comèdia la pot fer esclatar com una flor.

Aquells llibres que en Ramonet havia llegit, aquells dibuixos que havia fet i aquells companys que havia tingut li havien anat encenent el cap, i només faltava un misto per a fer-li la bullida.

Des d’aquell vespre en endavant, en Ramonet es va resoldre a seguir la seva dèria, costi el que costi i rebi qui rebi. Va voler eixir d’aquell estany i tirar-se al mar dels seus somnis; va sentir delit de volar encara que s’hagués de rompre les ales; va voler ser artista, en una paraula: deixar aquell niu arrecerat, aquell caixó de trenzilles, aquell cau, aquell molí de fer diners, i llençar-se a la ventura.

Ja a les tardes, sense miraments, agafava els llapis i sortia, i entrava a l’hora de sopar, i tornava a sortir de seguida; ja s’havia desvergonyit a penjar dibuixos per les parets i que els veiés qui volgués; ja havia profanat la botiga dibuixant a l’Altar Major, a dintre mateix de l’escriptori, al costat del senyor Pau, que ho veia amb esfereïment; ja feia entrar els companys a Missa en sense senyar-se a la porta, i al mig dels caixons i dels parroquians discutien les seves coses: ja no tenia sagrat. Les botigues, com les esglésies, quan se’ls ha perdut el respecte, ja no hi ha fre per als que hi viuen. La franquesa mata la fe, i morta la cuca mort el verí. Sense fe no hi ha mercerías.

El senyor Esteve se n’havia adonat. És clar que se n’havia adonat; i en Ramonet s’havia adonat que el senyor Esteve se n’adonava, i si no es deien res l’un a l’altre és que tenien por de l’esclat. Era tan gran, tan immens el que en Ramonet volia destruir; ha posat tantes arrels una botiga de setanta anys; s’hi ha criat tanta i tanta molsa, en una casa de comerç que quatre generacions hi han fet números; són tan humides de suor, de suor de pares a fills, les parets d’un establiment que porta un segle de llaurar-hi, que, amb tot el delit d’anar-se’n, comprenia que quan ho digués cruixirien les parets i sagnarien les entranyes, i anava fent i callava, i era tan estrany el temor que tenia el senyor Esteve d’un no sé què que s’apropava, d’un trontollar que sentia, d’un daltabaix que veia venir, que no gosava dir res perquè amb el so de la veu no s’ensorrés tot d’un plegat. L’un tenia por de parlar, i l’altre tenia por d’escoltar. Els llavis anaven per obrir-se i es cloïen abans de dir res. La veu no gosava sortir per temor de comprometre’s, i un i altre parlaven baix, i curt i lo menys possible, com si no volguessin despertar un malalt que hi havia a la casa.

La mare, com totes les mares, patia sense saber per què. Es mirava en els ulls de tots dos i hi veia clarors de dubtes que no els havia vist mai. Endevinava en l’home (ell que sempre havia estat tan pacífic) un grumoll de pensaments negres que li enfosquien la vista, i endevinava en el seu fill onades de color de rosa i nuvolades de foscor que l’encenien o apagaven; i la pertorbava tant aquest no sé què que pressentia, que anava de l’un a l’altre suplicant amb el seu mirar, demanant misericòrdia, volent implorar del seu Esteve un perdó per lo que vingués i volent aturar el seu fill de lo que ja veia venir.

I va venir lo que ella veia, i a la fi es van obrir aquells llavis i la tempestat que es congriava va esclatar com una bomba, i els fonaments de «La Puntual» va semblar que s’esquinçaven i que els arrencaven la carn, i van tremolar les capses i es varen esquerdar les bigues!

Un dia, de bon matí, en Ramonet se’n va anar sense dir res a ningú.

Va dinar i tornava a anar-se’n, i el senyor Esteve va anar a la porta i, cobrint l’eixida amb el seu cos, palpitant i tremolós, li va dir:

—Atura’t, Ramonet! Abans d’anar-te’n hem de parlar. Entra i seu, i sortim-ne d’una vegada i sapiguem lo que passa.

Van entrar a la sala de rebre. El senyor Esteve tancà les portes, i, un cop asseguts tots dos, el pare va dir al seu fill:

—Ramonet, ja saps que una vegada et vaig preguntar què feies. Tu em vas dir que anaves a Llotja, i jo no vaig saber res més. Tu ja saps que no hi ha res al món que, llevat de tu i la teva mare, estimi tant com la botiga. Tu ja saps que em vas prometre que la cuidaries com a pròpia, que teva és i teva ha de ser, i, en comptes de complir lo que deies, ja no sols has anat a Llotja, sinó que te’n vas de tardes, i avui te’n vas de matí i demà te n’aniràs per sempre, si no parlem clar i no t’expliques. Digues d’un cop: on vas quan surts?

—A estudiar.

—Això, ja ho has dit. Digue’m si dius la veritat, i, si la dius, de què ha de servir-te tot això que dius que estudies.

—Pare… —va dir en Ramonet, trontollant-li el parlar en el llavis—. Pare, en fa molts, de dies, que la vull dir, la veritat, però… em fa tanta por de dir-la que no sé si tinc de dir-la.

—Digues, i no tinguis temor de res.

—No en tinc per mi, de temor. En tinc… En tinc per vostè. Lo que tinc de dir-li és tan amarg que mentre el cor em diu que ho digui, el pensar… el pensar m’ho atura.

—Sortim-ne —digué el senyor Esteve, vibrant nirvis de dintre seu que havien dormit cinquanta anys.

—Doncs… —va dir en Ramonet, pàl·lid com un lliri mort—. Doncs això que estudio, que em diu per què ha de servir-me, té de servir-me per a una cosa: per a la carrera que vull seguir.

—Per a la carrera que vols seguir? —digué el senyor Esteve tornant-se groc—. ¿Per a la carrera que vols seguir? I que no en tens una, de carrera? ¿Que potser voldries deixar la botiga? ¿Que saps lo que dius?

—Sí senyor!

—Que sí senyor, acabes de dir? I ho dius serè? I ho dius mirant-me? I no cau el cel i la terra? ¿I ets el meu fill? I ets de casa? ¿I has nascut de mi i de la meva dona? I goses parlar, llamp de Déu!

—Pare… vostè m’ha fet parlar.

—Però ¿que no tenies cap més punyal per a donar-me la punyalada? Que ho dius per matar-me? Que em vols matar? ¿Que no ho saps, que aquesta botiga és més que tu i més que nosaltres, que ens ha criat, que ens ha donat nom, que és el nostre nom, el que portem i que tu el vols arrencar i trepitjar, i no el trepitjaràs, no!, perquè em faries bocins a mi, i a la teva mare, i a tots?… Calla! Calla! No et vull sentir. No! Parla, que ho vull saber tot! Quina és, quina és aquesta carrera? Digue-ho d’un cop! Digues! Quina és?

—És inútil que l’hi digui.

—T’ho mano!

—És… ser… escultor.

Si haguessin donat un cop de mall al mig del cap del senyor Esteve no li haurien fet tant mal com al sentir dir «escultor». Com un llamp que cau en una penya, aquella claror d’aquell taller que havia vist quan era jove, amb el xivarri, amb aquella nuesa i aquell desordre, li van rebotre en el cervell, i només va tenir temps d’apuntalar-se per no anar-se’n llarg a terra. Va voler contestar, i no va poder; va voler insultar el seu fill, i no va trobar paraules; va voler plorar, i no trobà llàgrimes; va voler morir-se de sobte, i no va trobar la mort a la vora.

En Ramonet se’l va mirar, suplicant, amb els ulls negats de llàgrimes, i petant-li les dents, va dir-li:

—Pare, escolti.

—No! No puc escoltar! —va poder dir el senyor Esteve aguantant-se el cap amb les mans—. Ja sé lo que és, ser escultor! És ser un perdut. És viure entre gent perduda! És deshonrar el nom del teu pare!

—No! Això no! —va dir en Ramonet amb energia.

—Que no, goses dir? Que no? Encara havies de venir al món i jo ja sabia lo que era, aquest ofici! És un ofici de perduts, de miserables, de pobres!

—Pare…

—De pobres, dic! I jo, que m’he afanyat anys i anys perquè no en riguessis de pobre! Que he estalviat tant per tu! Que la teva mare i jo no hem menjat perquè tu poguessis estar bé! Per fer-te home! Per fer-te home digne!… pagar-nos amb la recompensa de voler ser un miserable!… Vés-te’n! Vés-te’n del davant i esborra’t el nom que portes!

—Pare, deixi’m dir!

—I què em pots dir? ¿Què em podràs dir que ja no sàpiga? Ja la veia venir, la deshonra i la desfeta de la casa, però mai l’hauria creguda tan gran!… Em mates! Em mates!… —anava dient. I aquell home tan reposat, tan serè, tan poca cosa, esclafat per aquella desfeta que li tirava per terra tot un passat de creences, tota una generació d’idees i tot un cabal de pensaments, feia eixir tanta bromera en aquell bassal de quietud, que en Ramonet li va dir:

—Perdó! Perdó, pare!

—Vés-te’n! —li va contestar el seu pare—. Vés-te’n, malvat. Et deshereto!

—Perdó! —va continuar dient el noi—. Tant me fa que em deshereti! Jo vull el perdó! Sols el perdó! Jo no els estimo, els diners.

—Calla, al menys.

—Perdoni’m, i seré obedient. No li donaré cap més pena! No seré… escultor. No seré res. Seré lo que vostè em mani.

—Calla! Que només ho dius per dir. Ja ho has promès altres vegades, i després vas a la teva. Ja no m’enganyes. Ja et conec!

—No, que no em coneix! Això, ja ho sé.

—M’ha costat, però a l’últim t’he entès.

I, posant-se a plorar en el seient per primera vegada en sa vida, va dir, traient-s’ho de l’ànima:

—Em podies matar a mi en comptes de matar la casa! Jo de vell no puc passar, i la casa no ho és mai, de vella!

—Pare, si no el vull matar! —li va anar dient en Ramonet, mentre el senyor Esteve plorava—. Li juro que no la vull matar! Seguiré lo que vostè digui, però sàpiga que el que volia fer no era pas matar-la, la casa. Jo volia treballar. Treballar de nit, de dia, a tothora, matant-me de treball per anar amunt, per pujar-ne una, de casa, que no es puja amb pedres ni diners, que es puja amb somnis i amb glòria…

—Tants anys de batallar hora per hora! —va dir el senyor Esteve com parlant sol.

—Jo també volia treballar! Jo també l’estimo, el seu nom, que és el meu i que és el dels meus avis! I no hauria mort fent… d’escultor. La vida que hauria dat al marbre hauria sigut de vostè, hauria vingut de vostè!, hauria sigut la coberta de què parlava aquell vell a l’hora de la seva mort! Hauria fet les estàtues per hermosejar aqueixa «Puntual», aqueixa «Puntual» que vostè estima, i jo també, però d’altre modo: vostè perquè l’ha criada, i jo perquè m’ha criat; vostè perquè n’ha tret el nom, i jo perquè n’hi voldria donar un, de nom; vostè perquè n’ha tret producte, i jo per esculpir-hi una làpida…

—Tants anys! Tants anys passats! —anava dient el senyor Esteve.

—No em mouré! No em mouré més de darrera el taulell! Aniré fent lo que vostè vol, fer diners, sempre fer diners! Però si un dia vostè s’adona que em vaig fent ric, però que em vaig fent trist; que vaig augmentant la fortuna, però que vaig perdent l’alegria; que m’he apagat tots els somnis, i escanyat les esperances, i mort la fe, i trepitjat les il·lusions, i esmicolat a dintre el cor tot lo que hi tenia de vida, al menys… al menys… adonin-se’n i planyi’m!, que enterrar la fantasia a vint-i-tres anys, com ara tinc, potser encara té més mèrit que no pas el fer fortuna; i, això, ho faig per vostè, no ho faig per mi: per a mi la llibertat és vida, i per a vostè seria la mort, i com que vull que visqui… em quedo!

—Tant temps passat! —deia el senyor Esteve.

—Tant temps per venir! —deia en Ramonet.

—No puc! No ho puc resistir!

—Pare —li va dir, apropant-se-li—, li torno a demanar perdó.

—No puc! No puc! —continuà dient anant-se’n cap a la porta.

I així que l’anava per obrir va sortir la seva dona, també feta una mar de llàgrimes, i es varen abraçar els dos vells.

En Ramonet, des de la sala, implorava un poc de consol, una mirada, un gesto, un moviment, que li paguessin tan sols el sacrifici que feia, i els ulls de la mare l’hi van donar.

Moix i trist, va baixar a la botiga, i, amb el cap ple de fantasies i el cor amarat de tristesa, va anar apuntant al llibre Diari les troques de fil que venia i les il·lusions que cabdellava.





Y aquí s’acaba l’historia Nostre Senyó’l tingui en gloria.





7


EL DARRER RODOLÍ. – APAGAMENT DEL SENYOR ESTEVE I MORT DE LA CASA I MORT DE L’AUCA

L’any que va seguir a aquella escena va ser l’any d’hivern de la Casa.

El senyor Esteve havia tardat a tenir emocions, però la primera que havia tingut era bona; n’era tant i tant, de bona, que no tenia d’aixecar-se’n.

En Ramonet complia lo pactat. No havia parlat més de lo seu: d’aquell ofici d’escultor, que ni el gosaven anomenar; no havia sortit cap més tarda; no havia anat més a dibuixar; s’havia acomiadat d’aquells companys, i no es movia de la garita, com el sentinella del deure; però, en el fons d’aquella calma, s’hi sentia la mar de fons, una quietud de mal temps que feia pressentir grans tempestes.

En Ramonet complia, és veritat, i complia serenament, sense planye’s, sense rancúnia, sense deixar anar cap fulla amarga de l’arbre de la seva vida; però el riure, el goig i l’alegria s’havien perdut a la casa, i aquella pluja de rialles que assaonava la sequedat d’aquella terra aspra i eixuta, aquelles rialles de font fresca que el senyor Esteve no sentia quan brollava clara i abundosa, ara que s’havia estroncat és quan la trobava a faltar.

Mai havia plogut tant com aquell hivern; mai hi havia hagut tant fang al carrer ni tanta pols a la fatxada; mai aquell 1830 s’havia destenyit tan de pressa; mai l’aparador s’havia migrat tant, ni mai el quartel d’allí davant havia semblat tan quartel, tan capsa de cartró, tan simètric, tan caixó de guardar homes, d’una monotonia tan freda i tan aclaparadora.

Així com sempre hi havia hagut una mena de pau de calma, ara era una pau de gel. Tant el matrimoni com el fill sentien com una fredor que no sabien d’on venia. No trobaven paraules per a dir-se, no tenien alè per a parlar-se; sentien la convicció de que es feien concessions, però que no podien entendre’s; que allò que el noi en deia Art feia sentinella a la porta i els mirava amb els ulls tristos. De vegades al senyor Esteve li venia a frec de llavis de dir a en Ramonet: «Vés, vés a lo teu i no sigues desgraciat», però aquells prestatges se’l miraven i sentia un nus en el cor que li nuava la intenció. Molts cops la mare deia al seu fill un «¿Que no et trobes bé?» tan neguitós, que volia dir tant «No és culpa meva», que en Ramonet l’entenia i l’aconhortava abraçant-la; molts cops l’ànima d’artista li volava vers un enllà ple d’esperances i d’aurores, i el seu cos es quedava buit i clavat en aquell taulell. Com més a prop es trobaven, més lluny vivia l’un de l’altre.

I el senyor Esteve estava malalt. Des del dia d’aquell trastorn havia començat a tenir set; una set que no era set de beure: era un desig d’ofegar una cremor que sentia; una set de calmar la sang, que li anava demanant aigua; una set de terra dolça que té delit que la reguin. Al començament no en feia cabal. Havia passat tants i tants anys sense que el cos el destorbés, que ja no hi comptava, amb el cos; duia una salut tan de rellotge dels que no avancen ni retarden, que mai li havia hagut de dar corda. Però, de la set, en vingué una gana tan fora de lo natural, un desig de menjar tan fora d’hora i tan sense fre i sense conducta, i de la gana una tristor, i de la tristor un decaïment, i del decaïment tal melangia, que ell, que sempre havia estat un roure, s’esllanguia tant com un desmai, que va alarmar-los tots i van fer lo que mai havien fet: varen enviar a cercar un metge.

El metge, així que el va veure, va endevinar-li el que tenia. Tenia el no haver tingut mai res. Tenia la pau de tants anys que ha fermentat i s’ha tornat sucre; tenia el mal d’una sang que de tant no ser-ne es torna aigua; tenia el mal de «La Puntual», el mal de la quietud, el mal de no viure, el principi d’una mort que comença el dia de néixer.

—Té la diabetis —va dir el metge—. I aquest malalt es té de cuidar.

—Li donarem tot lo que demani —va dir la senyora Tomasa.

—No li han de donar res de lo que demani. Com més prengui, pitjor per a ell —va dir el doctor al acomiadar-se.

I aquell pobre senyor Esteve, quan el volien cuidar, quan tenia posició per a no haver-se d’estar de res, s’havia d’estar de tot si tenia ganes d’allargar.

Ni menjar va poder el senyor Esteve!

D’aquella set i aquella gana, en va venir la postració. En aquell trastorn amb en Ramonet havia tret totes les forces, i ja no li quedava més que sucre, i ni sucre podia tenir: el sucre per a ell eren metzines! De resultes del seu mal li varen anar caient les dents, i, com que no podia empassar-se lo poc que li permetien, ni de viure tenia dret!, i si menjava es moria i si no menjava es matava.

Pobre ric! Pobre senyor Esteve! ¿De què li havien servit tants anys de perseveració, d’estalvi, de presó i de taulell? ¿Quin profit n’havia tret, d’aquelles ditxoses quatre regles i d’aquella mitja cana? ¿Qui rompria aquella guardiola que rebotia de diners? El noi! I el noi; ai!, on aniria el noi?

Prou s’ho demanava de vegades, però no tenia prou cap per a respondre; prou mirava en aquell enllà que ell li havia anomenat, però la vista no li hi arribava; prou cercava de veure el camí on anirien a parar aquells diners tan afanyats: el lluny era tan enterbolit que no es veia res a la plana.

Moriria com havia viscut: no veient més enllà dels prestatges.

Un jorn van venir les tres Maries i li van parlar d’un confés, i es va deixar confessar, i li van parlar de combregar i va dir-los que sí per no tenir esma de dir que no, i, mancant-li forces per a viure, es va aconhortar de morir-se.

Això sí, abans d’entregar-se, tingué un moment de reacció: un d’aquells moments que té la flama abans d’apagar-se per a sempre, i, recollint totes les forces i, reconcentrant tot el pensament i fent un esforç sobrehumà, va descabdellar la troca que li enrotllava el cervell, dient al seu hereu:

—Noi, deixa’m parlar-te ara que puc, que aviat no et podré parlar. Demà o demà passat em moriré, i si no fos que et deixo a tu i et deixo…, no sé com et deixo, no em faria res de morir-me.

—No digui això —li va dir l’hereu.

—Deixa’m dir, que encara hi sóc a temps. Jo he treballat molt en el món. No he fet més que això: treballar. Ara que me’n vaig et puc dir que no he viscut, que no sé lo que és viure. He passat. Només he passat. Jo no he estat jove, no he estat home, no he sigut res a la vida. He sigut un botiguer que ha trobat una casa feta, que l’ha cuidada, que l’ha seguida, que l’ha feta prosperar, perquè després vingués un altre, tu, i l’anés cuidant com jo l’he cuidada, i tu, tu ja sé que la deixaràs!

—Pare —va dir en Ramonet commogut—, jo faré allò que vostè em digui.

—Jo no he ambicionat res per a mi —va seguir dient amb veu feble—. No sé lo que són alegries: no m’han ensenyat mai a tenir-ne. No sabia lo que eren tristeses, i tu me n’has ensenyat alguna! No sabia de plorar, i ja n’he après, però n’he après molt tard! Us he estimat. És clar que us hauré estimat, però fins ara no me n’adono, i ara que me n’adono… me’n vaig!

—No, pare! Vostè viurà! —li va dir el noi.

—Si et posaràs bo —li va dir la dona.

—Jo ja sé que no, i deixeu-me dir. Tu, Ramonet, seràs escultor. No sé si desitjo que ho siguis, però lo que sé és que ho seràs. T’he vist sempre a l’escriptori, però no hi eres, a l’escriptori. Hi eres només que per mi, i ja t’agraeixo que hi fossis. «Adoni’s del meu sacrifici», em recordo que em vas dir un dia, i me n’he adonat, i per això parlo. Adona’t del meu, et vull dir jo. Adona’t sempre i a tothora que havies tingut un pare que no havia sigut res en el món perquè tu poguessis ser; que havia anat fent diners perquè tu els poguessis tenir, i que si mai fas una obra bona, en aquest camí que vols emprendre, sense mi no l’hauries feta. Perquè surti una planta, fill meu, es té d’haver abonat la terra, i jo no he estat més que abono i terra. Sigues tu… lo que tu ambiciones, ja que no has nascut per a ser terra, i recorda’t d’aquest racó on no havíem viscut perquè visquessis.

Dit això, el pobre senyor Esteve ja no va poder dir res més… que es tingui d’apuntar en l’auca. Tot lo que havia callat a la vida, ho havia dit en dos moments. Cinquanta anys de sembradura li havien florit en els llavis. Cinc generacions d’homes pràctics el feien parlar al peu de la mort, i moria sense dolor, sense llum i sense tenebres; moria ni jove ni vell, amb el cap ni calent ni fred, amb els ulls no mirant enlloc, amb el pensament ensopit i amb la mirada confosa. Moria a dintre d’uns llimbs i un cop mort encara era tebi.

L’endemà hi va haver l’enterro.

En Ramonet va presidir el dol, amb el senyor Pau, amb el graner, amb el viatjant de la casa, que va venir en el darrer viatge, i amb els dependents de «La Puntual».

No van faltar a acompanyar-lo aquell faetó, aquells quatre cotxes i tots aquells comerciants del barri.

Com el jorn que va néixer, plovia; plovia d’un cel cendrós que no tenia cap arruga. Com aquell jorn, el seguici va haver de passar entre el trasbals de tot el comerç de Ribera, i també el mort s’hagué d’aturar per a fer pas als carros de cotó, de bacallans i de petroli.

En una d’aquestes parades, l’enterrament es va trencar. El dol va quedar endarrere i el difunt va anar seguint i va arribar sol al cementiri. I, un cop hi varen ser tots, van entrar el senyor Esteve al seu ninxo; en un d’aquells ninxos urbans, llisos, freds i numerats amb números d’aquells que s’esborren amb la calma de l’oblit i que no en queda ni senyals.

—Que Déu l’hagi perdonat, si tenia res per perdonar —va dir el pobre senyor Pau.

—No havia fet mal a ningú —va dir un.

—Ni n’havia fet ni en podia fer —va dir un altre.

I en Ramonet, que sortia plorós, es va aturar davant d’una estàtua i va pensar: «Jo en faré».

I, recordant-se del difunt, va afegir amb el cor agraït: «En faré perquè ell paga el marbre».





SANTIAGO RUSIÑOL i PRATS (Barcelona, 25 de febrer de 1861 - Aranjuez, 13 de juny de 1931) fou un pintor, escriptor, col·leccionista, periodista i dramaturg català. Fou un artista polifacètic i un dels líders del Modernisme a Catalunya. La seva producció pictòrica, amb un miler d’obres, i literària, amb un centenar de títols a més d’un extens nombre d’articles, el situen com a referent decisiu de l’art, la literatura i les idees estètiques del seu temps.

Va néixer a Barcelona en el si d’una família de l’alta burgesia catalana originària de Manlleu, dedicada a la manufactura tèxtil. Orfe de molt petit, rebé una fèrria formació al costat del seu avi, Jaume Rusiñol, que anava encaminada a la continuïtat del negoci familiar. Però Rusiñol ben aviat descobriria la vocació artística i assistiria a classes de pintura d’amagat del seu avi.

Amb disset anys ja tenia una tendència professional explícita: el 1878 exposà el primer quadre al Museu de Girona, dedicat «A mi querido abuelo», i l’any següent presentà la primera obra a la Sala Parés de Barcelona, que esdevindria amb el temps la principal plataforma de projecció de la seva obra pictòrica. Alhora, va iniciar una fructífera i duradora amistat amb Enric Clarasó i Ramon Casas. Amb Casas voltà Catalunya amb carro a la recerca de bells paratges, i arran del viatge va escriure els seus primers textos literaris. Amb Clarasó compartia taller, el «Cau Ferrat», on col·leccionava ferros artístics.

Decidit a trencar amb la imposició familiar, va marxar a París el 1888, i hi va residir llargues temporades per espai de set anys. El 1894, en una de les seves vingudes de París, traslladà el «Cau Ferrat» a Sitges, on celebraria, en anys posteriors, concerts, conferències i alguns dels actes de les Festes modernistes. El «Cau Ferrat», doncs, suposà un dels eixos del naixement i difusió d’un nou moviment, el Modernisme, que carregava contra el Romanticisme decadent i la rutina de la societat burgesa. Tot i això, l’obra de Rusiñol no va prendre gairebé mai un to social, de denúncia, sinó que va tendir a entendre l’art com a religió, l’art per l’art, l’adoració absoluta de la bellesa.

L’any 1896 publicà Anant pel món, i el 1897, Oracions, poemes en prosa en els quals no sols començà a arraconar el costumisme dels seus primers textos —del qual no arribà a desempallegar-se mai—, sinó que inicià l’acostament cap al simbolisme i el decadentisme a partir de la seva activitat com a pintor. De 1897 a 1903 promogué, amb altres artistes, la cerveseria i cabaret «Els Quatre Gats», que esdevindria un important punt de confluència de l’època.

Els primers textos teatrals de Rusiñol són tímids monòlegs publicats de 1890 a 1892 a L’Avenç, però aviat escrigué dues peces de gran qualitat que la crítica qualificà de manifestacions decadentistes: L’alegria que passa (1897) i El jardí abandonat (1900). La primera tingué un gran èxit de crítica i de públic, però l’altra no s’estrenà perquè suposava una proposta comercialment massa arriscada. En la mateixa línia seguí Cigales i formigues (1901), on les cigales són novament els artistes i les avorrides formigues la societat mancada d’ideals.

L’obra Llibertat!, també de 1901, suposà l’inici d’una nova etapa, perquè l’autor havia decidit escriure teatre per a professionals i destinat a un públic més ampli. Alhora, començà a obrir-se a les ressonàncies socials combinant el simbolisme anterior amb un realisme passat pel sedàs de la ironia. D’aquesta manera, la dramatúrgia de Rusiñol es convertí en un producte híbrid que encara avui permet un ampli ventall d’interpretacions, des del vessant humorístic fins a la lectura ideològica. Tot seguit, escrigué la peça Els Jocs Florals de Canprosa (1902), una paròdia entorn de la institució jocfloraclesca, per la qual sectors catalanistes conservadors es van sentir fortament insultats. A partir d’aquell moment, Rusiñol no pogué evitar de rebre constants crítiques negatives per motius extraliteraris.

Possiblement per allunyar-se del rebombori, Rusiñol se centrà en El poble gris (1902), trenta narracions que reberen el qualificatiu d’«aterradores» i que foren comparades amb Els sots feréstecs de Raimon Casellas. Alhora, suposaren un primer pas cap a la novel·la, tot i que Rusiñol seguí publicant i estrenant obres dramàtiques, repetint importants èxits: L’hèroe (1903), drama regeneracionista que criticava la política colonial espanyola i que hagué de ser retirat per por a represàlies; El pati blau, del mateix any, drama sentimentalista; o El místic (1904), sobre el calvari de Jacint Verdaguer. Paral·lelament, anà estrenant obres intranscendents, de «fer riure» com deia ell, que la crítica considerava concessions al gran públic. Una obra de més qualitat i to social com La lletja (1905) es va suspendre aviat pels aldarulls que provocava entre el públic: el primer acte ofenia els burgesos i el segon els obrers. Un cop més, Rusiñol era un autor que no afalagava ningú perquè sí i, en conseqüència, era blanc d’atacs polítics de tots els signes.

La crisi del teatre català també acabà arrossegant-lo, i amb La mare tingué un dels seus últims èxits, el 1907, el mateix any de la publicació de la seva novel·la més coneguda: L’auca del senyor Esteve. La batejà amb el nom del burgès barceloní per antonomàsia perquè, dins una Barcelona idealitzada, retratava la imatge de la burgesia catalana —a la qual ell pertanyia— amb tots els seus defectes però també amb alguna virtut. Hi projectava una mirada de tendresa, malgrat que la ironia hi era present amb tota la seva força.

Tot i aquests darrers èxits, Rusiñol, que no sols es vengué al gran públic sinó que cada cop era més escèptic de la capacitat de l’artista per transformar la societat, rebé fortes escomeses dels joves creadors que despuntaven, com Josep Carner o Eugeni d’Ors. L’acusaven agressivament de desfasat i allunyat de l’òrbita del nou moviment que havia de regenerar el país: el Noucentisme. Malgrat tot, el seu prestigi resistí l’ensorrada del Modernisme, però la seva figura anava quedant més i més aïllada, tant pel que fa als nous corrents pictòrics com els literaris. Feu una rèplica del Glossari de Xènius i l’escarní amb un altre Glossari que publicà des del 1907, amb el pseudònim de «Xarau», a L’Esquella de la Torratxa, on col·laborava com a dibuixant des del 1890, i hi assolí una gran difusió.

Rusiñol encara visqué un altre gran èxit teatral: el 1910 havia fet una versió dramàtica de L’auca del senyor Esteve, menys sarcàstica i més elaborada, però no s’estrenà fins al 1917 al Teatre Victòria del Paral·lel de Barcelona. Esdevingué un èxit aclaparador, tant de la crítica com d’un públic heterogeni que es reconeixia en els personatges o hi identificava els seus avantpassats immediats, alhora que gaudia d’una Barcelona mitificada que encara conservava a la memòria i que anava desapareixent. A partir d’aleshores, Rusiñol continuà estrenant obres considerades de poca volada literària —sainets i vodevils—, però la seva fama ja quedà establerta. Morí el 13 de juny de 1931 a Aranjuez, mentre pintava noves versions sobre el tema de jardins.





RAMON CASAS i CARBÓ (Barcelona, 4 de gener de 1866 - Barcelona, 29 de febrer de 1932) fou un pintor, dibuixant i cartellista vinculat a l’Impressionisme i un dels impulsors del Modernisme català. És un dels pintors més reconeguts de la primera generació modernista i, junt amb Santiago Rusiñol, membres de la «bohèmia daurada», l’impulsor de la renovació de la pintura catalana de finals del segle XIX.

Va néixer a Barcelona fill d’una família benestant. El seu pare, Ramon Casas i Gatell, era un indià de Torredembarra que havia fet fortuna a Cuba, i la seva mare, Elisa Carbó i Ferrer, era filla d’una família de la burgesia catalana.

Als onze anys mostrava poc interès pels estudis i, atesa la seva habilitat per dibuixar, va començar a rebre classes de dibuix a l’estudi de Joan Vicens (1820-1886), un reconegut retratista que havia cursat estudis a l’Escola de la Llotja. L’any 1881 començà a col·laborar en diferents revistes, començant per L’Avenç, de la qual en fou cofundador, i hi publicà per primera vegada, el 9 d’octubre, un dibuix: Record d’altre temps, un detall del claustre de Sant Benet de Bages.

Aquell mateix mes Casas va emprendre el primer viatge a París, acompanyat de dos cosins seus, Miquel Carbó i Joaquim Casas, i es va instal·lar a la Rue Lourcine. A la capital francesa va assistir a classes al taller del pintor Carolus-Duran, pintor influït en aquella època per Manet, en companyia d’Eugène Carrière, Maurice Lobre i Puis de Chavannes i, tal com reflecteix el carnet on anotava les seves despeses, es va aficionar a freqüentar cafès nocturns i exposicions d’art i al consum del tabac. En aquella època va pintar Autoretrat vestit de flamenc, admès al Saló de 1883.

Posteriorment, va tornar a Barcelona, on va participar en l’exposició que la Sala Parés celebrava cada quinze dies amb un paisatge titulat Sant Hilari. Va ser aquest mateix any que va conèixer Santiago Rusiñol, amb qui va mantenir una gran amistat durant la resta de la seva vida.

Dedicà un temps a viatjar per tota la península, influint sobre Tom Roberts. Fruit del viatge, a Granada, el pintor va descobrir un gran interès pel tipisme andalús i va enviar al primer Salon des Champs-Elysées la seva obra Autoretrat vestit de flamenc, que més tard es va exhibir a la Sala Parés sota el títol El Xulo. El mes de gener de 1884 va enviar a la Sala Parés un dibuix titulat Cursa de braus, amb el qual començava un seguit d’obres centrades en la tauromàquia, una temàtica que era del gust dels parisencs i que va protagonitzar la seva obra durant uns anys. El mes de març va tornar a Barcelona i el 1885 es va traslladar de nou a París, on va visitar amb regularitat l’Acadèmia Gervex, on va coincidir amb altres pintors com Rusiñol.

Durant la seva estada a Madrid estudià els clàssics del Museu del Prado. El 1890 tornà a París amb Santiago Rusiñol, Miquel Utrillo i Ignacio Zuloaga per a viure al barri de Montmartre. En aquesta època pintà obres com Plein air i Bal du Moulin de la Galette, entre d’altres obres, en les quals es noten influències de Toulouse-Lautrec, Steinlen i Forain.

A partir de 1889 va exposar anualment a la Sala Parés de Barcelona, encara que en un principi sense gaire èxit a causa de la quotidianitat dels seus temes; així i tot seguí pintant quadres com Garrot vil, La càrrega, Ball de tarda, Processó de Santa Maria del Mar, etc. El seu estil combinava hàbilment uns tons vius en un entorn grisenc amb el detall suau o el sintetisme a l’hora de dibuixar grans gernacions. També fou un dels fundadors del cafè «Els Quatre Gats» (1897-1903), on se suposa que conegué el seu futur mecenes William Deering i al seu fill Charles Deering. De mica en mica es va anar convertint en un dels pintors més cobejats per la societat burgesa barcelonina de l’època, que es disputava els seus retrats.

El 1898 començà a publicar la revista d’art Els Quatre Gats, substituïda un any després per Pèl & Ploma i que amb posterioritat fou substituïda per Forma. La premsa li serví el seu vessant de dibuixant i per compaginar amb el cartellisme, en són un exemple les obres Cartell de la revista Pèl i Ploma, i l’Esbós per a l’anunci de l’Anís el mono, que es troben en el Museu Abelló, de Mollet del Vallès. És especialment destacable la seva col·lecció de vora els dos centenars de retrats al carbó d’intel·lectuals i personatges d’aquells anys, com Unamuno, Azorín, Granados, Sorolla, Zuloaga o Albéniz.

El 1899 entrà a la Societat Internacional de Pintura. Altres obres seves són la decoració del fumador del Cercle del Liceu de Barcelona, el retrat eqüestre d’Alfons XIII, la restauració del claustre romànic de Sant Benet de Bages i una àmplia col·lecció de retrats de figures europees i americanes.

El 10 de novembre de 1912 morí la seva mare Elisa Carbó i heretà el monestir de Sant Benet de Bages i l’illa del passatge de Santa Eulàlia conjuntament amb les seves germanes Montserrat i Elisa. El 1922 es casà amb la seva model Júlia Peraire i Ricarte, cunyada del filòsof i polític Jaume Serra i Húnter. El 7 de març de 1928 començà a construir, amb el seu nebot, Santiago Codina, les primeres quatre cases del carrer d’Escòcia de Barcelona a l’illa del passatge de Santa Eulàlia.

Casas i Rusiñol foren els impulsors de les festes modernistes portades a terme al Cau Ferrat de Sitges, contribuint d’aquesta manera al renom d’aquesta població i al seu turisme.

El 29 de febrer de 1932 morí a la seva casa del carrer Descartes núm. 1 de Barcelona.





GABRIEL ALOMAR i VILLALONGA (Palma de Mallorca, 1873 - El Caire, Egipte, 1941) fou un poeta, prosista i assagista mallorquí, molt relacionat amb el moviment d’art català del modernisme tot i que en féu una interpretació molt personal. Va ser un llibertari d’esquerres actiu, especialment a Barcelona i altres regions de parla catalana, des dels primers anys del segle XX fins a la seva mort a l’exili.

Va néixer i va créixer a Mallorca, dins una societat molt conservadora. El seu pare era buròcrata i la família es va establir a diverses ciutats durant la seva infantesa. El 1888, després d’acabar els seus estudis a Palma, se’n va anar a la Universitat de Barcelona per llicenciar-se en Filosofia i Lletres el 1896. Allí també es convertiria en periodista de la premsa barcelonina i va publicar la seva primera poesia, que el crític Josephine de Boer va catalogar com a «parnassianista». Es va involucrar també en el moviment nacionalista català i el corrent literari del Noucentisme, amb influències poètiques de Gabriele d’Annunzio i Giosuè Carducci. Col·laborà a nombrosos diaris, com El Poble Català (1904-1906), que va ajudar a impulsar, i El Imparcial (1867-1933). En el primer hi va publicar diversos articles sobre el liberalisme català on exposava la idea de vincular el nacionalisme amb la modernització social, tot ressaltant el paper de les ciutats com a agents suprems de la civilització, i on va rebutjar sempre el tradicionalisme i el ruralisme. El 1910 va escriure Negacions i afirmacions del catalanisme, on va tornar a exposar el projecte d’un catalanisme obrerista que superés tant el regionalisme i l’elitisme burgès de la Lliga com el nacionalisme de les classes mitjanes. De fet, va teoritzar que el catalanisme i el socialisme eren dos pols d’una mateixa esfera, tot i que Alomar es movia entre entitats més aviat republicanes que socialistes.

Treballà com a catedràtic de l’Institut de Palma, on fou mestre de Bartomeu Rosselló-Pòrcel. També fou amic de Joan Mascaró i Fornés i Carles Pi Sunyer. Va ser professor a l’IES Ramon Muntaner de Figueres, a l’Alt Empordà. Políticament, va formar part del Bloc Republicà Autonomista els anys 1915-1916, del Partit Republicà Català i posteriorment fou un dels fundadors de la Unió Socialista de Catalunya (USC), partit del qual en va esdevenir president. Amb el desenvolupament de la Primera Guerra Mundial, va prendre una postura francòfila, tot i que inicialment s’havia postulat per la neutralitat.

A les eleccions generals espanyoles de 1931 fou escollit diputat per partida doble, per ERC-USC per Barcelona i per Balears per la Conjunció Radical Socialista (Partit Republicà Radical Socialista). Fou expulsat de la USC per alinear-se amb Marcel·lí Domingo i demanar a Francesc Macià que ajornés el tema de l’estatut. El 1932 fou nomenat ambaixador de la Segona República Espanyola a Itàlia, però el 1934 hi va renunciar.

L’esclat de la Guerra Civil espanyola el va sorprendre a Madrid amb el seu fill Víctor, director d’El Obrero Balear, mentre el seu altre fill Joan era empresonat pels franquistes a Mallorca. Antoni Maria Sbert li oferí allotjament a la Residencia d’Estudiants de la Universitat Industrial de Barcelona. Signà el Manifest d’adhesió dels intel·lectuals mallorquins amb la cultura de Catalunya i el Manifest dels Intel·lectuals Catalans a favor de la República. El setembre de 1936 fou proposat com a ambaixador a Romania, però no van respondre al placet. Per gestions del seu amic Lluís Nicolau d’Olwer fou nomenat encarregat de negocis al Caire el setembre de 1937 i es mantingué a l’ambaixada fins a la fi de la guerra. Allí ajudà als republicans exiliats. En acabar la guerra treballà de professor i col·laborà a Le Journal d’Egypte. Morí al Caire als 67 anys.





