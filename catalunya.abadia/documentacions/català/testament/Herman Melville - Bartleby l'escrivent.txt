Bartleby l’escrivent, publicada originalment el 1853, parteix d’una anècdota humorística, al despatx d’un advocat de Wall Street, per bastir una faula moral que no ha perdut gens d’impacte amb el pas dels anys. Ens conta la història d’un peculiar copista que, un dia, de cop i volta, deixa d’escriure emparant-se en la seva famosa fórmula: «M’estimaria més no fer-ho». Ningú no sap d’on ve aquest escrivent, perquè prefereix no dir-ho, i té un futur ben incert perquè prefereix no fer res que alteri la seva situació. L’advocat, que és el narrador, no sap com actuar davant tal rebel·lia, però alhora se sent atret per aquella actitud tan misteriosa.





Herman Melville





Bartleby l’escrivent


Una història de Wall Street



ePUB v2.0

Raticulina 25.01.14





Títol original: Bartleby the Scrivener

Herman Melville, 1853

Traducció: Pep Julià, 2011

Il·lustracions: Javier Zabala

Edició digital: Raticulina (v1.0)

Segona edició: Epubqüest (v2.0)

ePUBCat base r1.3





Sóc un home força gran. Els últims trenta anys, la natura de les meves ocupacions m’ha apropat d’una manera prou remarcable a una mena d’homes en principi interessants i una mica singulars, sobre els quals, que jo sàpiga, no s’ha escrit mai res: vull dir els copistes o escrivents. N’he conegut moltíssims, professionalment i privadament, i, si volgués, en podria explicar unes quantes anècdotes que potser ferien somriure els homes bonifacis i plorar les ànimes sentimentals. Però m’estimo molt més quatre paràgrafs de la vida d’en Bartleby, l’escrivent més estrambòtic que mai he vist o de qui mai m’han parlat, que no pas les biografies de tots els altres escrivents. Mentre que d’altres copistes es podria escriure la vida sencera, això, d’en Bartleby, és impossible, de cap manera. Crec que no es disposa de cap mena d’informació documentada per escriure una biografia completa i reeixida d’aquest home. És un desastre irreparable per a la literatura. En Bartleby era un d’aquells homes de qui no es pot dir res a cap segur, si no és a partir de les fonts originals, que en aquest cas són molt limitades. L’únic que sé d’en Bartleby és el que els meus ulls perplexos van veure, a part, de fet, d’una notícia imprecisa que exposaré cap al final.

Abans de presentar l’escrivent, tal com el vaig veure per primera vegada, convé que faci una mica de comentari sobre mi mateix, els meus treballadors, el meu negoci, el meu despatx d’advocat i tot aquell ambient en general, perquè aquesta descripció és indispensable per entendre adequadament el personatge principal que he de descriure. Primer de tot, jo sóc un home que, d’ençà que era jove, he tingut la convicció profunda que la millor manera de viure la vida és la més senzilla. Por això, malgrat que exerceixo una professió proverbialment enèrgica i nerviüda, una cosa turbulenta i tot, de vegades, mai no he permès que ni un deix de tot això envaís la meva pau. Sóc un d’aquells advocats sense ambició que mai no s’adrecen als membres del jurat, i que de cap manera no susciten l’aplaudiment públic, sinó que, enmig de la indiferència tranquil·la d’un retraïment còmode, fan negocis respectables voltats de les obligacions i les hipoteques i els títols de propietat d’homes de diners. Tothom qui em coneix considera que sóc un home eminentment digne de confiança. El difunt John Jacob Astor[1], un personatge amb poca tirada a l’entusiasme poètic, no dubtava gens a afirmar que la meva qualitat primordial era la prudència, i després, el mètode. I no ho dic pas per vanitat, sinó que em limito a constatar un fet, perquè jo, en la meva professió, si tenia feina era gràcies al difunt John Jacob Astor, un nom que he d’admetre que m’encanta repetir, perquè feia un so orbicular i expressiu, com la dringadissa de l’or. I vull afegir, amb franquesa, que la bona opinió d’en John Jacob Astor no em deixava pas indiferent.



Una mica abans del període en què comença aquesta història, les meves ocupacions havien augmentat moltíssim. M’havien transferit el càrrec venerable, i ara extingit a l’Estat de Nova York, de mestre oficial del Tribunal d’Equitat[2]. No era una feina gaire feixuga, però era molt agradable com la remuneraven. Jo no perdo gairebé mai els estreps, i encara menys no em deixo arrossegar pels perills de la indignació davant torts i ultratges, però, i ara se m’ha de permetre que sigui imprudent, vull afirmar que considero que l’abrogació sobtada i brutal del càrrec de mestre oficial del Tribunal d’Equitat que fa la nova Constitució va ser un…, acte prematur, en la mesura que jo ja em refiava que els meus guanys es convertissin en una renda vitalícia, i en canvi van ser guanys de tan sols pocs anys. Però tot això no fa gaire al cas.

El meu despatx era en un pis del número… de Wall Street. En un extrem donava a la paret blanca de l’interior de l’ull espaiós d’una claraboia que foradava l’edifici de dalt a baix.



Aquesta vista potser s’hauria de considerar més aviat tediosa, més que no cap altra cosa, incompleta en allò que els paisatgistes anomenen «vida». Però, tot i així, la vista des de l’altre extrem del meu despatx, sense ser gran cosa, almenys oferia un cert contrast. Cap allà, les finestres dominaven sense cap obstacle la vista d’una paret de maons molt alta que el temps i l’ombra perpètua havien ennegrit; i per descobrir les belleses secretes d’aquesta paret no feia falta cap mena d’ullera de llarga vista, ja que, en profit de tots els espectadors curts de vista, l’havien pujada a menys de tres metres dels meus vidres. A causa de la gran altura dels edificis del voltant, i com que el meu despatx era al primer pis, l’espai entre aquesta paret i la meva semblava prou una cisterna quadrada i enorme.



En l’època just abans de l’adveniment d’en Bartleby, jo tenia dos empleats que em feien de copista, i un xicot molt prometedor que feia de grum. Un era el Turkey; el segon, el Nippers;[3] el tercer, el Ginger Nut.[4] Podrien passar per noms, d’aquells que no és habitual trobar al padró. De fet, eren sobrenoms que tots tres oficinistes s’havien atribuït els uns als altres, i que creien que expressaven la manera de ser de cada persona. El Turkey era un anglès baix i panxut, més o menys de la meva edat…, és a dir, prou a prop dels seixanta. Al matí es pot dir que la seva cara lluïa un color bonic, esponerós, però després de les dotze —el seu zenit, l’hora de dinar—, flamejava com una llar de foc carregada de carbó el dia de Nadal; i continuava flamejant —però, per dir-ho així, minvava gradualment— fins a les sis de la tarda, si fa no fa; i després jo ja no veia més l’amo de la cara que, un cop arribada al zenit amb el zenit del sol, semblava que es pongués alhora amb ell, i que l’endemà eixís, fes l’apogeu i minvés amb una regularitat exacta i una esplendor irreductible. En el decurs de la meva vida, he estat testimoni de moltes coincidències remarcables, i aquesta del Turkey no és pas de les més insignificants, perquè justament quan el seu rostre vermell i radiant exhibia el somriure més abundant, just aleshores, també, en aquell moment crític, començava la part del dia que jo trobava que les seves capacitats per a la feina havien quedat seriosament trastornades, durant tot el que restava de les vint-i-quatre hores. No era pas que es tornés absolutament gandul, aleshores, ni que li repugnés la feina; ni de bon tros. El problema era que tenia tendència a ser massa enèrgic i tot. Desplegava una activitat estranya, abrandada, neguitosa, eixelebradament capriciosa. Solia sucar descuradament la ploma a l’escrivania. Totes les seves taques als meus documents eren gotes que li queien després de les dotze. De fet, a la tarda no tan sols s’eixelebrava i era deplorablement propens a tacar-ho tot, sinó que hi havia dies que era pitjor i feia força soroll. Aleshores, a més, la cara se li abrandava d’una incandescència intensa, com quan s’amuntega tot de carbó bituminós damunt d’antracita. Feia, amb la cadira, un soroll desagradable; abocava la sorrera; quan reparava les seves plomes, de tanta impaciència, se li trencaven totes a les mans, i en un rampell d’irritació les tirava per terra; s’alçava, s’inclinava damunt la taula i desava els seus papers d’una manera del tot indecorosa i que era molt trist de contemplar en un home d’aquella edat. Tot i així, com que en molts sentits, per a mi, era una persona valuosíssima, i sempre, abans de les dotze del migdia, era un home rapidíssim i absolutament constant, i a més enllestia un gran munt de feina en un estil no gens fàcil d’igualar…, per aquestes raons, jo estava ben disposat a passar per alt les seves excentricitats, per bé que, de fet, de vegades el renyava. Ho feia molt suaument, però, perquè tot i que al matí era l’home més educat del món, encara més, el més plàcid i el més reverent del món, tot i així, a la tarda era procliu, si el provocaven, a ser una mica llenguallarg…, insolent, fet i fet. Ara bé, com que jo apreciava el servei que em feia als matins, i com que estava decidit a no prescindir-ne —bé que alhora la seva conducta abrandada de després de les dotze m’incomodava—, i com que era un home de pau, poc disposat a provocar amb els meus renys rèpliques seves inconvenients, em vaig armar de coratge, un dissabte al migdia (els dissabtes al migdia era quan estava pitjor), i li vaig suggerir, molt amablement, que, ara que ja es feia gran, potser convindria retallar la seva dedicació; vaja, que a partir de les dotze no calia que es quedés al despatx, sinó que després de dinar valia més que se n’anés cap a casa seva i que reposés fins a l’hora del te. Però no: va insistir en les seves obligacions de la tarda. Feia una cara insuportablement fervorosa i s’obstinava, d’una manera tota retòrica —i gesticulava amb un regle molt llarg des de l’altra punta de l’habitació—, que, si és que els seus serveis al matí eren tan útils, que no havien de ser indispensables, doncs, els de la tarda?



—Humilment, senyor —va dir el Turkey aleshores—, em considero la vostra mà dreta. Al matí no faig sinó arranjar i desplegar les meves columnes, però a la tarda m’hi poso jo mateix al capdavant i carrego coratjosament contra l’enemic, així —i va fer una estocada ferotge amb el regle.

—Però i les taques, Turkey? —li vaig indicar.

—És veritat. Però humilment, senyor, mireu aquests cabells! Em faig vell. I tant, senyor, davant d’uns cabells grisos així, una o dues taques una tarda de calor són ben poca cosa. La vellesa —encara que taqui una pàgina— és una cosa honorable. Humilment, senyor, tots dos ens hi fem de vells.

Això que apel·lés a la meva simpatia solidària era molt difícil de resistir. Ja vaig veure, de totes totes, que no cediria. Així, vaig resoldre deixar que es quedés, però vaig decidir que procuraria que durant la tarda hagués de treballar amb els meus papers menys importants.

El Nippers, el segon de la llista, era un noi bigotut, olivós i, en conjunt, d’aspecte força pirata, d’uns vint-i-cinc anys. Jo sempre el creia víctima de dos poders malignes: l’ambició i la indigestió. Feia palesa la seva ambició que trobés insofribles els deures d’un simple copista, que usurpés de manera injustificable tasques molt professionals, com ara la redacció original de documents legals. De tant en tant semblava que delatés la seva indigestió un mal humor tot nerviós i una irritabilitat ganyotera, a causa de la qual les dents li carrisquejaven de manera audible a cada error de còpia que feia; uns renecs innecessaris, com uns xiulets i no pas paraules, en l’ardor de la feina; i sobretot un disgust perpetu amb l’alçada de la taula on treballava. Tot i que tenia una gran predisposició i molta habilitat per a la mecànica, el Nippers no aconseguia mai que la taula el satisfés. Hi posava estelles, a sota, falques de diversa mena, trossos de cartró, i al final va exagerar tant que va intentar ajustar-ho amb uns trossos definitius de paper assecant plegat. Però cap invent no li rutllava. Si, per tal de descansar l’esquena, alçava la tapa de la taula de manera que li quedés davant per davant de la barbeta, i escrivia així, com un home que fes servir d’escriptori la teulada vertical d’una casa holandesa, doncs aleshores afirmava que això li dificultava la circulació als braços. I si, en canvi, s’abaixava la taula fins a la cintura, i s’hi corbava al damunt per escriure, aleshores notava un dolor molt intens a l’esquena. De fet, la veritat de tot plegat era que el Nippers no sabia el que volia. O bé que, si és que sí que volia alguna cosa, es volia desempallegar de totes les taules d’escrivent. Entre les manifestacions de la seva ambició morbosa hi havia l’afecció a rebre visites d’una mena d’individus d’aspecte ambigu i amb abrics tronats que ell deia que eren clients seus. Naturalment, jo ja sabia que, a més a més de fer una feina remarcable de polític de barri, de vegades, de tant en tant, també feia cosetes als tribunals de justícia, i a l’escala de les Tombes no era cap desconegut.[5] Tinc bones raons per creure, però, que un individu que el visitava al meu despatx i que, amb molts aires, insistia que era client seu, en realitat era un creditor pesat, i el seu presumpte títol de propietat, una factura. Però, malgrat tots els seus defectes, i les molèsties que em provocava, el Nippers, tal com el seu compatriota el Turkey, era un home que em feia un gran servei; feia una lletra àgil i polida, i quan s’ho proposava, no trobaves gens que la seva conducta no fos pas molt ben educada. S’ha d’afegir que sempre anava vestit d’una mena de manera molt polida i que, per tant, incidentalment, donava prestigi al meu despatx. En canvi, pel que fa al Turkey, m’hi havia de barallar molt per aconseguir que no fos la meva vergonya. La seva roba solia lluir un aspecte llardós i feia pudor de cantina. A l’estiu duia els pantalons molt folgats i balders. Els seus abrics eren execrables; el seu barret no tenia remei. Però mentre que el barret a mi em produïa indiferència, en la mesura que la bona educació d’ell i el seu respecte, com a bon subordinat anglès, l’induïen, sempre que entrava a l’habitació, a treure-se’l, l’abric era una altra cosa. Sobre els seus abrics, intentava convence’l; però inútilment. El que passava, suposo, era que un home amb uns ingressos tan minsos no es podia permetre lluir una cara tan esplendorosa i un abric tan esplendorós totes dues coses alhora. Tal com va comentar el Nippers un cop, el Turkey es gastava gairebé tots els seus diners en tinta vermella. Un dia d’hivern, vaig regalar al Turkey un abric meu d’aparença molt respectable: un abric gris embuatat, comodíssim de tant com abrigava, i que es cordava dels genolls al coll. Vaig pensar que el Turkey apreciaria aquella gràcia, i que reduiria la seva precipitació i la seva rebel·lia de les tardes. Però no: crec de debò que això de cordar-se de dalt a baix dins d’un abric tan tou i que semblava tant una manta va produir en ell un efecte funest…, seguint el mateix principi segons el qual als cavalls massa civada no els és bona. De fet, exactament com diuen que un cavall indòmit i temerari sua esbojarrat tota la civada, així mateix el Turkey suava esbojarrat el seu abric. En feia una persona insolent. Era un home a qui la prosperitat perjudicava.



Tot i que, pel que fa als hàbits immoderants del Turkey, jo em feia les meves pròpies conjectures, respecte del Nippers, estava ben convençut que, fossin quins fossin els seus defectes en altres sentits, ell era, almenys, un xicot abstemi. Però, certament, semblava que la natura mateix li fes de vinater, i, en néixer, l’havia carregat a consciència d’un humor tan irritable, com ara xopat de brandi, que totes les libacions subsegüents ja eren innecessàries. Quan considero, en la quietud del meu despatx, la manera com el Nippers solia de vegades alçar-se tot impacient de la cadira, i com es corbava damunt la taula, com estenia moltíssim els braços i engrapava tot l’escriptori, i el movia, i l’estrebava i l’arrossegava grinyolant desagradablement per terra, com si la taula fos una voluntat perversa determinada a frustrar-lo i turmentar-lo, m’adono clarament que per al Nippers el brandi amb aigua era una cosa del tot supèrflua.

Sortosament per a mi, per raó de la seva causa peculiar —la indigestió—, la irritabilitat i el nerviosisme consegüent del Nippers es feien visibles sobretot al matí, mentre que a la tarda era relativament pacífic. Així, doncs, com que els paroxismes del Turkey no començaven fins a les dotze, jo no me les havia de veure mai amb les seves excentricitats totes alhora. Els rampells de l’un rellevaven els de l’altre, com si fossin sentinelles. Quan la mala lluna del Nippers estava de servei, la del Turkey estava lliure, i viceversa. Això, ateses les circumstàncies, era un ordre natural prou bo.

El Ginger Nut, el tercer de la meva llista, era un noiet d’uns dotze anys. El seu pare era cotxer i abans de morir tenia l’ambició de veure el fill a l’estrada i no dalt d’un carro. Per això me’l va enviar al despatx, com a estudiant de dret, com a noi dels encàrrecs i per escombrar i fregar, a raó d’un dòlar a la setmana. Disposava d’un petit escriptori propi, però no el feia servir gaire. Si hi feies una inspecció, al calaix s’hi exposava una col·lecció magnífica de closques de diverses menes de fruita seca. De fet, per a aquest jovenet perspicaç, tota la ciència noble del dret era closa en una clova de nou. Una de les ocupacions del Ginger Nut, que no era pas la més insignificant i que, alhora, era la que duia a terme amb més promptitud, consistia a complir el seu deure de proveïdor de pastissos i de pomes per al Turkey i el Nippers. Com que això de copiar documents legals era una mena de feina proverbialment aspra i eixuta, els meus dos escrivents molt sovint tenien ganes d’humitejar-se la boca amb unes pomes Spitzenberg, que es compraven a les nombroses parades prop de la Duana i de Correus. A més, també enviaven molt sovint el Ginger Nut a buscar aquell pastisset —petit, pla, rodó i molt saborós— que els havia servit per batejar-lo amb el seu sobrenom. En un matí fred, quan la feina es feia pesada de debò, el Turkey podia endrapar dotzenes de pastissets d’aquests, com si fossin unes simples galetes —de fet, per un cèntim te’n venien sis o vuit—, i el soroll aspre de la ploma se li barrejava amb el cruixit de les engrunes cruixents a la boca. Entre totes les barrabassades ferotges i les temeritats rampelludes que el Turkey feia a la tarda, una vegada va humitejar un pastisset de gingebre amb els llavis i el va esclafar damunt el contracte d’una hipoteca com si fos un segell. Vaig estar a punt a punt de despatxar-lo. Però ell em va apaivagar tot fent-me una reverència oriental, i dient:

—Humilment, senyor, he estat generós de compartir amb vós les despeses de material d’escriptori.



Ara la meva feina original —preparació d’escriptures de traspàs, localització de títols de propietat i redacció de documents abstrusos de tota mena—, en assumir el càrrec de mestre oficial, havia augmentat considerablement. Ara hi havia moltíssima feia per als escrivents. No tan sols havia d’acuitar els homes que ja treballaven per a mi, també necessitava una mica més d’ajuda.

En resposta al meu anunci, un matí, un noi es va plantar del tot immòbil al llindar del meu despatx, ja que, com que érem a l’estiu, la porta era oberta. Encara ara puc veure aquella figura: esblaimadament pulcre, llastimosament reverible, incurablement desemparat! Era en Bartleby.

Després de quatre mots respecte de la seva aptitud, el vaig contractar, content de tenir entre el meu cos de copistes un home d’un aspecte tan singularment assossegat, cosa que vaig pensar que potser tindria uns efectes benèfics sobre el temperament voluble del Turkey i sobre la vehemència del Nippers.

Hauria d’haver explicat abans que unes portes plegables de vidre dividien de terra al sostre el meu local en dues parts, una de les quals ocupaven els escrivents i l’altra, jo mateix. Segons de quin humor estava, les obria de bat a bat o les tancava. Vaig decidir assignar a en Bartleby un racó arran de les portes plegables, però dins el meu espai, per tal de poder cridar fàcilment aquest home tranquil si és que s’havia de fer alguna coseta insignificant. Vaig col·locar el seu escriptori arran d’una finestreta d’aquella zona de l’habitació, una finestra que originalment oferia una vista lateral d’uns patis interiors i d’unes parets de maó totes llardoses, però que, a causa de les construccions subsegüents, ara no donava a enlloc, bé que hi entrava una mica de llum. A menys d’un metre dels vidres hi havia una paret, i la llum baixava de molt amunt, entre dos edificis grandiosos, i també n’arribava d’una obertura molt petita en una cúpula. Per aconseguir una disposició encara més satisfactòria, vaig buscar una mampara alta de color verd perquè en Bartleby quedés completament fora de l’abast de la meva mirada, però que no l’allunyés de la meva veu. Així, en certa manera, la intimitat i la companyia quedaven conjunyides.

Al principi, en Bartleby feia una quantitat extraordinària de lletra. Com si fes temps que estigués afamat de copiar coses, semblava que s’atipés amb els meus documents. No feia cap pausa per pair. Treballava nit i dia, copiava a la llum del sol i de les espelmes. Jo hauria hagut d’estar encantat de la seva aplicació, si allò hagués estat una diligència alegre. Però ell no parava d’escriure en silenci, esblaimadament, mecànicament.



Naturalment, una part indispensable de la feina d’un escrivent és verificar l’exactitud de la seva còpia, paraula per paraula. Als despatxos on hi ha dos o més escrivents, s’ajuden els uns als altres en aquesta comprovació, un que llegeix la còpia i l’altre que agafa l’original. És una tasca molt cansada i avorrida, letàrgica. M’imagino fàcilment que a alguns temperaments sanguinis els pot resultar del tot insuportable. Per exemple, no em puc pas fer la idea de l’animós poeta Byron assegut tot content amb en Bartleby per verificar un document legal d’unes, diguem-ne, cinc-centes pàgines, escrit curosament amb una cal·ligrafia recargolada.

De tant en tant, amb les presses de la feina, m’havia avesat a col·laborar jo mateix en la comparació d’algun document breu, tot convocant per a aquest efecte el Turkey o el Nippers. Una intenció que tenia en col·locar en Bartleby tan a l’abast meu, darrere la mampara, era valer-me dels seus serveis en casos així, intranscendents. El tercer dia, em penso, que era amb mi, i abans que s’hagués presentat cap necessitat de verificar la seva pròpia escriptura, com que jo tenia molta pressa per acabar una feineta que tenia entre mans, de sobte vaig cridar en Bartleby. De tanta pressa i l’expectació natural d’una submissió immediata, m’havia quedat assegut amb el cap inclinat damunt l’original, al meu escriptori, i la mà dreta una mica nerviosa i estesa amb la còpia cap a un costat, per tal que, tan bon punt emergís del seu recer, en Bartleby l’engrapés i arrenqués a treballar tot seguit.

Així mateix seia, en aquesta positura, quan el vaig cridar, i ràpidament li vaig dir què volia que fes, és a dir, que comprovés un petit document amb mi. Imagineu-vos quina sorpresa, o no, quina consternació, quan, sense sortir de la seva intimitat, en Bartleby, amb una veu singularment dolça i ferma, va replicar:

—M’estimaria més no fer-ho.



Vaig seure una estona en un silenci perfecte, i vaig intentar refer les meves facultats. A l’acte se’m va acudir que les meves orelles m’havien enganyat, o que en Bartleby havia entès del tot malament el que jo volia dir. Vaig repetir la meva petició amb el to més clar de què era capaç, però en un to igualment clar, quasi, em va tornar la resposta d’abans:

—M’estimaria més no fer-ho.

—M’estimaria més… —vaig repetir, em vaig alçar molt esvalotat i vaig travessar l’habitació d’una gambada—. Què voleu dir? Que esteu tocat del bolet? Vull que m’ajudeu a comparar aquest full, aquest d’aquí…, agafeu-lo —i el vaig empènyer cap a ell.

—M’estimaria més no fer-ho —va dir ell.

Me’l vaig mirar fixament. Feia una cara aflaquidament assossegada, els ulls grisos dèbilment reposats. A la pell ni un plec de torbació. Si el seu gest hagués traït la més petita inquietud, o impaciència o impertinència, en altres paraules, si la seva persona hagués mostrat cap cosa ordinàriament humana, jo sens dubte l’hauria despatxat violentament del local. Però, tant per tant, també se m’hauria pogut acudir engegar al carrer el meu bust lívid de guix de motllo de Ciceró. Em vaig quedar mirant-lo encantat una estona, mentre ell reprenia la seva cal·ligrafia, i després em vaig tornar a recol·locar al meu escriptori. «Això és molt estrany», vaig pensar. «Què s’ha de fer, en un cas així?». Però la feina apressava: de moment vaig decidir deixar-ho córrer i reservar-m’ho per més endavant, quan tingués temps. Vaig cridar el Nippers perquè vingués de l’altra habitació i el document va quedar ràpidament verificat.

Al cap d’uns quants dies, en Bartleby va acabar quatre documents molt llargs, que eren quadruplicats de la declaració d’un testimoni a què jo havia assistit i que havia durat tota una setmana a la sala d’Equitat del Tribunal Suprem. Era imprescindible comprovar-los. Era un litigi important, i era essencial que es fes molt acuradament. Després de disposar-ho tot, vaig cridar que vinguessin de l’altra habitació el Turkey, el Nippers i el Ginger Nut, amb la intenció de posar les quatre còpies a les mans dels meus quatre empleats, i jo llegiria l’original. Per tant, el Turkey, el Nippers i el Ginger Nut s’havien assegut en rengle, cadascun amb el seu document a la mà, i aleshores vaig cridar en Bartleby perquè s’afegís en aquest grup interessant.

—Bartleby, de pressa, que m’espero.

Vaig sentir que arrossegava una mica les potes de la seva cadira damunt el terra sense catifa, i de seguida es va plantar a l’entrada del seu ermitatge.

—Què s’ha de fer? —va preguntar dolçament.

—Les còpies, les còpies —vaig dir jo, apressant—. Ara les comprovarem. Teniu… —i li vaig allargar el quart quadruplicat.

—M’estimaria més no fer-ho —va dir ell, i va desaparèixer tranquil·lament darrere la mampara.

Em vaig quedar una mica d’estona convertit en una estàtua de sal, dempeus al capdavant de la meva columna d’empleats ben asseguts. Em vaig refer, vaig avançar cap a la mampara i vaig preguntar la raó d’aquella conducta tan extraordinària.

—Per què us hi negueu?

—M’estimaria més no fer-ho.

Si s’hagués tractat de qualsevol altre home, m’hauria agafat a l’acte un arravatament terrible, m’hauria refusat a dir cap cosa més i l’hauria expulsat ignominiosament ben lluny de mi. Però en Bartleby tenia una mena de cosa que no tan sols em desarmava, sinó que, d’una manera prodigiosa, em commovia i em desconcertava. Vaig començar a raonar amb ell.

—Aquestes còpies que hem de verificar són precisament les vostres. És feina que us estalvieu, perquè amb una sola verificació comprovarem els vostres quatre jocs. Tots els copistes estan obligats a participar en la comprovació de les seves còpies. Oi que sí? Que no penseu dir res? Respongueu!

—M’estimo més no fer-ho —va replicar ell en un to aflautat. Em va semblar que, mentre jo m’hi adreçava, ell meditava cautament cada afirmació que jo feia, que en comprenia plenament el sentit, que no en podia contradir la conseqüència irresistible…, però que, alhora, una mena de consideració suprema prevalia en ell i el feia respondre tal com havia respost.

—Esteu decidit, doncs, a no obeir la meva petició…, una petició que s’ajusta a l’ús corrent i al sentit comú?

Breument em va fer entendre que en aquest punt el meu judici era encertat. Sí: la seva decisió era irreversible.



No és pas excepcional el cas d’un home que, quan és intimidat d’una manera sense precedents i extremament desraonada, comença a dubtar de la seva fe més elemental. Per dir-ho així, comença a suposar vagament que, per més que sembli increïble, tota la justícia i tota la raó s’han quedat a l’altre bàndol. En conseqüència, si en són testimonis altres persones, imparcials, s’hi adreça perquè l’ajudin a reforçar el seu cap defallent.

—Turkey —vaig dir—, què en penseu d’això? Que no tinc raó?

—Humilment, senyor —va dir en Turkey en el seu to més amable—, crec que sí, que teniu raó.

—Nippers —vaig dir—, vós què en penseu?

—Jo crec que l’hauríeu d’haver despatxat amb una bona puntada de peu.

(El lector, de perspicàcia subtil, aquí s’adonarà que, com que era de matí, el Turkey expressa la seva resposta en uns termes educats i serens, i en canvi el Nippers respon malhumoradament. O bé que, si repetim una frase anterior, la mala lluna del Nippers estava de servei i la del Turkey reposava).

—Ginger Nut —vaig dir, desitjós d’afegir fins la més petita adhesió al meu bàndol—, què en penses?

—Jo crec, senyor, que és una mica boig —va respondre en Ginger Nut amb una ganyota.

—Ja sentiu el que diuen —vaig dir, de cara a la mampara—, sortiu i compliu el vostre deure.

Però ell no es va dignar a respondre res. Vaig rumiar una estona dolgudament perplex. Però una altra vegada la feina apressava. Vaig tornar a resoldre ajornar la consideració d’aquest dilema fins més endavant, quan tingués temps. Amb una mica de dificultat vam aconseguir verificar els documents sense en Bartleby, tot i que cada una o dues pàgines el Turkey deixava anar respectuosament la seva opinió, que és que aquest sistema era molt poc habitual, mentre que el Nippers, que es contreia dispèpticament nerviós a la cadira, feia carrisquejar les seves dents serrades i de tant en tant xiuxiuejava malediccions contra aquell totxo tossut de darrere la mampara. I per part seva (del Nippers), aquesta seria la primera i l’última vegada que faria la feina d’un altre home sense cobrar.

Mentrestant en Bartleby seia al seu ermitatge, ignorant de tota altra cosa que no fos la feina concreta que hi feia.

Van passar uns quants dies i l’escrivent s’esmerçava en una altra tasca llarguíssima. La seva conducta extraordinària de l’última vegada em va induir a observar de prop els seus costums. Vaig reparar que no anava mai a dinar; de fet, no anava mai enlloc. A mi, personalment, no em constava fins aleshores que hagués sortit mai del despatx. Era un sentinella perpetu al seu racó. Cap a les onze, però, al matí, vaig notar que el Ginger Nut se solia acostar a l’escletxa de la mampara d’en Bartleby com si li hagués fet signes en silenci perquè hi anés, alguna mena de gest invisible per a mi des d’on seia. Aleshores el noi marxava del despatx, fent dringar uns quants cèntims, i reapareixia amb un grapat de galetes de gingebre, les lliurava dins l’ermitatge i en cobrava un parell per la molèstia.

Viu, doncs, de menjar galetes de gingebre, vaig pensar; no dina mai, pròpiament dit; deu ser vegetarià, aleshores; però no; no menja mai ni tan sols verdura, només menja galetes de gingebre. Aleshores el meu cap es va embalar amb tot de fantasies sobre els efectes probables en la constitució humana d’això de viure exclusivament de galetes de gingebre. De les galetes de gingebre en diuen així perquè un dels ingredients característics que contenen és el gingebre, que hi dóna el gust definitiu. Ara bé, què era el gingebre? Una cosa picant, viva. Era picant i viu, en Bartleby? De cap manera. El gingebre, doncs, no afectava gens en Bartleby. Probablement ell s’ho estimava més així, que no l’afectés gens.

No hi ha res que exasperi més una persona vehement que la resistència passiva. Si l’individu a qui s’oposa així resistència no té un temperament cruel, i el qui oposa la resistència és passiu d’una manera perfectament inofensiva, aleshores, quan el primer estigui de bon humor, s’escarrassarà caritativament a explicar-se amb la imaginació una cosa que el seu judici troba impossible de resoldre. Tot i així, en bona mesura, jo em limitava a observar en Bartleby i la seva manera de fer. «Pobret!», pensava, «no té cap mena de malícia, és evident que no vol pas ser insolent, el seu aspecte demostra prou que les seves excentricitats són involuntàries. A mi em fa servei. M’hi puc entendre. Si l’acomiado, el més probable és que ensopegui amb algun amo menys indulgent, i aleshores el tractarà desagradablement, i potser acabarà al carrer i es morirà miserablement de gana. Sí. En això sí que em puc permetre a bon preu una exquisida complaença. Oferir amistat a en Bartleby, seguir-li l’humor i la seva estranya tossuderia em costarà molt poc o no res, i alhora hauré emmagatzemat a l’ànima, a la llarga, un mos de menja dolça per a la meva consciència». Però aquest estat d’ànim no era una cosa invariable en mi. La passivitat d’en Bartleby de vegades m’enrabiava. Em sentia esperonat d’una manera estranya a topar-hi de nou…, a provocar en ell alguna espurna d’exasperació que jo pogués entendre. Però, fet i fet, ni que hagués intentat encendre foc copejant amb els nusos de la mà una pastilla de sabó de Windsor. Una tarda, aquell impuls pervers em va dominar i en va resultar aquesta petita escena:

—Bartleby —vaig dir—, quan tots aquests documents s’hagin acabat de copiar, els compararé amb vós.

—M’estimaria més que no.

—Què? No deveu pas voler insistir en aquella vostra tossuderia extravagant, oi?

Cap resposta.



Vaig obrir de bat a bat les portes plegables d’allà arran, em vaig girar cap al Turkey i el Nippers i vaig exclamar:

—En Bartleby diu per segona vegada que no pensa verificar els seus documents. Què en penseu, Turkey?

Era a la tarda, paga la pena recordar-ho. El Turkey seia incandescent com una bullidora de llautó; el cap calb li fumejava; les mans li tremolejaven entre tot de papers tacats.

—Que què en penso? —va bramar el Turkey—. El que en penso és que el buscaria darrere la mampara i li faria un ull de vellut!

I, en dir això, el Turkey es va aixecar i va fer bruscament amb els braços un gest pugilístic. Es volia afanyar a complir la seva promesa, però jo el vaig retenir, alarmat per l’efecte que podia tenir desvetllar de manera imprudent, després de l’hora de dinar, la seva combativitat.

—Seieu, Turkey —vaig dir—, i escolteu el que ens hagi de dir el Nippers. Què en penseu, vós, Nippers? Oi que no m’ho podria pas retreure ningú si despatxés en Bartleby a l’acte?

—Disculpeu, però això és una decisió que heu de prendre vós, senyor. Trobo la seva conducta molt insòlita i, de fet, injusta, respecte del Turkey i de mi mateix. Però potser és tan sols una mania passatgera.

—Ah —vaig exclamar jo—, és curiós com heu canviat de parer, doncs…, ara parleu d’ell d’una manera molt suau.

—Tot és la cervesa —va cridar el Turkey—, la suavitat és efecte de la cervesa…, el Nippers i jo hem dinat junts, avui. Mireu si en sóc de suau, jo, senyor. Hi vaig a fer-li un ull de vellut?

—Parleu d’en Bartleby, suposo. No, avui no, Turkey —vaig replicar—, us prego que abaixeu els punys.

Vaig tancar les portes i em vaig tornar a acostar a en Bartleby. Semblava que hagués rebut encara més estímuls per temptar la meva sort. Em fonia perquè es tornés a rebel·lar contra mi. Vaig recordar que en Bartleby mai no sortia del despatx.

—Bartleby —vaig dir—, el Ginger Nut no hi és; i si baixeu fins a l’oficina de correus —eren només tres minuts a peu—, i mireu si hi ha alguna cosa per a mi?

—M’estimaria més no fer-ho.

—No ho penseu fer?

—M’ho estimo més.

Vaig tornar tentinejant fins al meu escriptori i m’hi vaig asseure profundament a meditar. Va reaparèixer aquell meu instint foll tan arrelat. Hi havia cap altra cosa amb què pogués aconseguir que aquell pobre home magre i sense ni un xavo —escrivent meu de lloguer— em clavés un altre moc ignominiós? Quina altra cosa hi deu haver, i perfectament raonable, que ell de segur es negarà a fer?

—Bartleby!

Cap resposta.

—Bartleby! —en un to més rotund.

Cap resposta.

—Bartleby! —vaig bramar.

Ben bé com un fantasma, concordement amb les lleis de la invocació màgica, a la tercera convocatòria, va aparèixer a l’entrada del seu ermitatge.

—Entreu a l’habitació del costat i digueu al Nippers que vingui.

—M’estimo més no fer-ho —va dir ell, lent i respectuós, i va desaparèixer submisament.

—Molt bé, Bartleby —vaig dir jo tot calmós, en una mena de to reposat i serenament reprovador, per fer-li entendre la meva voluntat inalterable de revenja, molt terrible i molt i molt fàcil. De moment ja vaig pensar en una cosa d’aquell estil. Però, tot plegat, com que ja s’acostava la meva hora de dinar, vaig decidir que valia més que em posés el barret, que marxés cap a casa i que ja m’hi quedés fins l’endemà, perquè la perplexitat i l’esgotament mental eren molt dolorosos.

Ho he de reconèixer? La conclusió de tot plegat va ser que aviat es va convertir en un fet invariable al meu despatx que un escrivent jove i pàl·lid, de nom Bartleby, hi tingués un escriptori; que copiés per a mi al preu habitual de quatre cèntims el foli (cent paraules); però que estigués sempre exempt de verificar la feina que feia ell, que era una tasca transferida al Turkey i al Nippers, per esguard, sens dubte, de la seva agudesa superior; a més, el tal Bartleby no se l’havia d’enviar mai, de cap manera, a fer cap encàrrec de cap mena, per més insignificant que fos; i que encara que se li supliqués que acceptés fer una cosa així, quedava sobreentès, en general, que ell «s’estimaria més no fer-ho»…, en altres paraules, que s’hi negaria rotundament.

A mesura que van anar passant els dies, em vaig reconciliar força amb en Bartleby. La seva constància, la seva manca absoluta de dissipacions, la seva aplicació tenaç (tret de quan decidia lliurar-se a somiejar darrere la seva mampara), la seva gran quietud, el seu aspecte en tot temps inalterable, en feien una adquisició valuosa. La cosa principal era que…, hi era sempre!…, al matí era el primer, durant el dia no es movia mai, i de nit era l’últim a marxar. Jo confiava d’una manera excepcional en la seva honradesa. Considerava els meus documents més preats perfectament segurs a les seves mans. De vegades, certament, no podia evitar, ni que hi posés tota la meva ànima, encendre’m bruscament i d’una manera espasmòdica contra ell. Perquè era immoderadament difícil tenir constantment presents totes les singularitats estranyes, els privilegis i les exempcions inaudites que componien les estipulacions tàcites per part d’en Bartleby en virtut de les quals continuava al meu despatx. De tant en tant, per l’ànsia d’enllestir feines urgents, sense adonar-me’n, demanava a en Bartleby, en un to sec i ràpid, que posés el dit, per exemple, al llaç incipient d’un tros de cinta vermella amb què volia comprimir uns quants documents. Naturalment, era inevitable, des de darrere la mampara, la resposta de sempre: «M’estimaria més no fer-ho»; i és clar, com podia una criatura humana, amb totes les flaqueses comunes a la nostra natura, deixar d’exclamar-se contra aquella tossuderia…, contra aquella contumàcia? Tot i així, cada moc així addicional que rebia contribuïa sempre molt poquet a disminuir la probabilitat que repetís la meva inadvertència.

Val a dir, ara, que segons el costum de la majoria dels homes de lleis que tenien despatx en edificis densament poblats d’advocats, hi havia unes quantes claus que obrien la meva porta. En tenia una, una dona que vivia a l’àtic i que era la persona que fregava cada setmana i escombrava i treia la pols cada dia al meu pis. En tenia una altra el Turkey, per raons pràctiques. Jo de vegades duia la tercera a la butxaca. La quarta no sabia qui la tenia.

Doncs bé, un diumenge al matí resulta que vaig anar a l’església de Trinity a sentir un predicador cèlebre i, com que vaig veure que havia arribat a lloc massa d’hora, se’m va acudir caminar fins al meu despatx i quedar-m’hi una estona. Per sort, duia la clau, però quan la vaig ficar al pany, vaig veure que la travava alguna cosa introduïda des de l’altra banda. Molt sorprès, vaig cridar, i aleshores em vaig quedar consternat, perquè des de dins va girar una clau i, tot avançant la cara cap a mi, amb la porta ajustada, va aparèixer una aparició, en Bartleby, en mànigues de camisa i amb una bata curiosament espellifada, d’altra banda, i va dir tranquil·lament que li sabia greu, però que ara mateix estava ocupadíssim i que…, ara com ara s’estimava més que jo no entrés. Amb un parell de paraules mal comptades, va afegir també que potser valia més que fes dues o tres voltes al bloc de pisos, perquè aleshores ell probablement ja hauria enllestit les seves coses.

Doncs bé, l’aparició absolutament imprevista d’en Bartleby, estadant del meu despatx d’advocat un diumenge al matí, amb la seva fredor cadavèricament educada, però a més a més ferma i serena, va provocar un efecte tan estrany en mi que no vaig poder contenir l’impuls furtiu de fugir de davant la meva pròpia porta, i vaig satisfer el seu desig. Però no sense nombroses fiblades de revolta impotent contra el cinisme submís d’aquell escrivent inexplicable. De fet, la seva submissió meravellosa, sobretot, no tan sols em desarmava, sinó que també m’acovardia, per dir-ho així. Perquè trobo que, ara com ara, sí que has de ser d’alguna manera un covard si permets tranquil·lament que el copista que treballa per a tu mani ell i et faci marxar del propi local. A més a més, estava ple d’inquietud perquè no sabia què devia fer en Bartleby al meu despatx en mànigues de camisa, i altrament en aquelles condicions desmanegades un diumenge al matí. Que hi havia res que no anava a l’hora? No, no cal dir que no. Era del tot impensable, això de cap manera, que en Bartleby fos una persona immoral. Però, què hi devia fer allà? Copiar? No, tampoc, malgrat totes les seves hipotètiques excentricitats, en Bartleby era una persona eminentment honesta. Seria l’últim home del món que s’asseuria al seu escriptori en cap estat pròxim a la nuditat. A més, era diumenge, i d’en Bartleby s’intuïa alguna cosa que impedia suposar que per raó d’alguna feina secular fos capaç de violar els atributs del dia.

Tot i així, el meu cap no es va assossegar, i finalment, ple d’una curiositat inquieta, vaig tornar fins a la porta. Vaig introduir la clau sense traves, vaig obrir i vaig entrar. No vaig veure en Bartleby enlloc. Vaig donar un cop d’ull ansiosament, vaig mirar darrere la seva mampara, però era molt evident que havia marxat. Després d’examinar més atentament tot l’indret, vaig deduir que durant un període indefinit de temps en Bartleby devia haver menjat, es devia haver vestit i devia haver dormit al meu despatx, i això, a més, sense plat, ni mirall, ni llit. En un sofà encoixinat vell i tronat, en un racó, s’hi veia una empremta molt tènue d’una forma magra ajaguda. Enrotllada i amagada sota el seu escriptori, vaig trobar una manta; sota la llar de foc, buida i neta, un pot de llustre i un raspall; damunt una cadira, una palangana de llautó i sabó i una tovallola estripada; en un full de diari, unes quantes molles de galeta de gingebre i un tros de formatge. Sí, vaig pensar, és prou evident que en Bartleby ha fet servir això per viure, n’ha fet el seu pis de solter sense dir res a ningú. Després, a l’acte, em va venir al cap una idea aclaparadora: quina desemparança i quina solitud més malaurades que traeix tot això! És pobre, molt, però la seva solitud, que terrible! Fixa’t! Un diumenge, Wall Street queda més desert que Petra[6], i de nit, cada dia, és ple de buidor. També aquest edifici, que els dies entre setmana brunzeix d’activitat i vida, a boca de nit ressona d’una vacuïtat absoluta, i tot el diumenge està desolat. I d’això en Bartleby n’ha fet casa seva, espectador únic d’una solitud que ell ha vist del tot poblada…, una mena de Mari[7] innocent i transformat que rumia entre les ruïnes de Cartago!



Per primera vegada a la meva vida es va emparar de mi una sensació de malenconia feixuga i coent. Mai abans no havia experimentat res de semblant, sinó, en tot cas, una tristesa no del tot desagradable. La servitud de la humanitat comuna ara m’arrossegava cap a la tristor. Una malenconia fraternal! Perquè tant jo com en Bartleby érem fills d’Adam. Vaig recordar les sedes lluents i les cares radiants que havia vist aquell dia, en aire de festa, que navegaven com cignes Broadway avall, com si fos el Mississipí; i les vaig comparar amb aquell copista pàl·lid i vaig pensar: «Ai, la felicitat festeja la llum, i per això creiem que el món és alegre, mentre que la tristesa s’amaga remota, i per això creiem que de tristesa no n’hi ha ni mica». Aquests fantasieigs tristos —quimeres, sens dubte, d’un cervell ximple i malalt— em van conduir a altres pensaments més concrets, sobre les excentricitats d’en Bartleby. Ara em rondaven tot de pressentiments de descobertes estranyes. La figura esblaimada de l’escrivent se’m va mostrar amortallada, entre desconeguts indiferents, amb la mortalla trèmula i sinuosa.

De sobte, l’escriptori tancat d’en Bartleby em va cridar l’atenció. La clau era a la vista, al pany.

«Ho faig sense malícia, no busco satisfer cap mena de curiositat cruel», vaig pensar; «a més, l’escriptori és meu, i les coses que conté, també, i per això m’atreveixo a mirar a dins». Tot estava ordenat metòdicament, tots els papers col·locats llisos i de manera uniforme. Les caselles eren molt plenes; vaig treure les carpetes carregades de documents i vaig buscar a les palpentes al fons de les guies. Aleshores hi vaig notar una cosa, i ho vaig treure. Era un mocador vell i gros lligat amb un nus i que pesava força. El vaig deslligar i vaig veure que era la caixa dels estalvis.

Ara vaig recordar tots els misteris discrets que havia notat en l’home. Vaig recordar que mai no parlava si no era per respondre una pregunta; que, malgrat que de tant en tant disposava d’estones considerables d’ús personal, jo no l’havia vist mai llegint…, no, ni tan sols un diari; que s’estava llargues estones mirant cap a fora, a la seva finestra somorta darrere la mampara, mirant la paret morta de maons; estava força convençut que mai no visitava cap refectori ni cap fonda; d’altra banda, la seva cara pàl·lida indicava que no bevia mai cervesa com el Turkey, ni te, ni tan sols cafè, com els altres homes; que no anava mai enlloc concret que jo hagués pogut esbrinar; ni mai no sortia a fer cap tomb, si no és que, de fet, ara mateix sí, precisament; que s’havia negat a dir qui era, o d’on venia, o si tenia parents al món; que, tot i que estava tan prim i pàl·lid, no s’havia queixat mai de mala salut. I més que cap altra cosa, recordava que li veies una mena d’aire d’altivesa esblaimada, diguem-ne —doncs com n’he de dir?—, d’altivesa esblaimada o més aviat de discreció austera que m’havia acovardit de manera rotunda perquè condescendís mansuet a les seves excentricitats, quan temia demanar-li que em fes la cosa més accessòria, encara que sabés, per la seva immobilitat prolongada, que ell, darrere la seva mampara, devia somiejar dret de cara a la paret morta.

Mentre donava voltes a totes aquestes coses, i les feia encaixar amb aquell fet que acabava de descobrir, que feia servir el meu despatx de casa i sojorn constants, i això sense oblidar la seva malenconia insana; mentre donava voltes a totes aquestes coses, es va començar a emparar de mi una mena de sensació prudent. Les meves primeres emocions havien estat un marriment pur i una pietat sincera en extrem; però justament en proporció amb la manera com la desemparança d’en Bartleby creixia cada cop més en la meva imaginació, també la mateixa malenconia es desfeia en por, i la pietat en repugnància. Prou que és veritat, i és prou terrible, també, que, fins a un cert punt, veure o pensar en el sofriment forma part de les nostres millors afeccions; però en alguns casos especials, més enllà d’aquest punt, ja no. S’equivoquen els qui solen afirmar que, invariablement, això és conseqüència de l’egoisme inherent al cor humà. Aplicar un remei excessiu a una malaltia orgànica més aviat prové d’una certa desesperació. Per a una criatura sensible, la pietat no és poques vegades dolor. I quan per fi t’adones que aquesta pietat no et permet un auxili eficaç, el sentit comú ordena a l’ànima que se’n desempallegui. Allò que vaig veure aquell matí em va persuadir que l’escrivent era víctima d’un desordre innat i incurable. Podia fer almoina al teu cos, però el coa no li feia mal: qui patia era la seva ànima, i a la neva ànima jo no hi podia arribar.

Aquell matí no vaig acomplir el meu propòsit de visitar l’església de Trinity. D’alguna manera, ara mateix les coses que havia vist m’incapacitaven per visitar cap església. Vaig caminar cap a casa, pensant què n’havia de fer, d’en Bartleby. Finalment, vaig decidir això: l’endemà al matí li feria unes quantes preguntes amb calma, respecte de la seva vida, etc., i si ell es negava a respondre-les amb franquesa i sense reserves (i jo vaig suposar que s’ho estimaria més), aleshores li donaria un bitllet de vint dòlars que rematés, a part, tot el que potser li devia, i li diria que els seus serveis ja no eren necessaris; però que si el podia ajudar de qualsevol altra manera, que m’encantaria, que sobretot si tenia ganes de tornar a la seva terra natal, fos on fos, jo l’ajudaria molt de gust a pagar les despeses. A més, si, un cop a casa, es trobava mai que necessitava un cop de mà, una carta seva de segur que trobaria resposta.

Va arribar el matí de l’endemà.

—Bartleby —em vaig adreçar suaument cap a darrere la mampara.

Cap resposta.

—Bartleby —vaig dir, en un to encara més suau—, veniu, que no vull pas demanar-vos que feu res que us estimeu més no fer…, senzillament, vull parlar amb vós.

Aleshores va sortir silenciosament a la vista.

—Em voleu dir, Bartleby, on vau néixer?

—M’estimaria més no dir-ho.

—Em voleu dir alguna cosa sobre vós mateix?

—M’estimaria més no dir-bo.

—Però quin inconvenient raonable hi teniu a parlar amb mi? Jo m’hi sento amic, de vós. —Mentre jo parlava, ell no em mirava, sinó que mantenia la vista clavada al meu bust de Ciceró, que, tal com seia jo aleshores, em quedava ben bé al darrere, i una mica més de mig pam per sobre del cap—. Què responeu, Bartleby? —vaig dir després d’esperar una estona considerable que em contestés, tot i que mentrestant el seu rostre s’havia mantingut immòbil, tan sols, si no, la tremor més lleu imaginable a la boca blanca esbraveïda.

—Ara mateix m’estimo més no respondre res —va dir ell, i es va retirar al seu ermitatge.

Sí que admeto que va ser una cosa força suau, però la seva manera de ser, aquesta vegada, em va enutjar. No semblava tan sols que amagués una mena de menyspreu serè, sinó que la seva tossuderia semblava també una cosa desagraïda, tenint en compte el bon tracte i la indulgència innegables que havia rebut de mi.

Em vaig tornar a asseure i vaig rumiar què havia de fer. Malgrat que el seu comportament em mortifiqués tant, i malgrat que estigués tan decidit, en entrar al despatx, a acomiadar-lo, és estrany, perquè tot i així vaig notar una mena de cosa supersticiosa que em percudia el cor, i que em prohibia acomplir el meu propòsit, i que em delataria com a criminal si gosava pronunciar cap paraula agra contra l’home més desemparat de la raça humana. Finalment, amb massa confiança i tot, vaig arrossegar la meva cadira fins a darrere la mampara, em vaig asseure i vaig dir:

—Bartleby, no us hi amoïneu, doncs, per això d’explicar-me la vostra vida. Però permeteu-me que us supliqui, com a amic, que obeïu el màxim possible els costums d’aquest despatx. Digueu, doncs, que demà o demà passat ja ajudareu a verificar documents; en poques paraules, digueu, doncs, que d’aquí a un o dos dies començareu a ser una mica raonable…, digueu-ho, Bartleby.

—Ara mateix m’estimo més no ser una mica raonable —va replicar ell d’una manera submisa i cadavèrica.

Just aleshores es van obrir les portes plegables i es va acostar el Nippers. Semblava que fos víctima del mal repòs d’una nit excepcionalment dolenta, provocada per una indigestió més rigorosa que d’habitud. Va sentir sense voler aquelles últimes paraules d’en Bartleby.

—M’estimo més que no, oi? —va dir carrisquejant les dents—. Doncs jo m’estimaria més que ho fes ell; si jo fos de vós, senyor —se’m va adreçar a mi—, jo li donaria totes les preferències a ell, que és tossut com un marrà! Perquè ara, senyor, digueu-me, quina cosa s’estima més no fer?

—Senyor Nippers —vaig dir jo—, ara mateix m’estimaria més que us retiréssiu.



No sé per què, darrerament m’havia avesat a fer servir, involuntàriament, l’expressió «m’estimaria més» en tota mena de situacions no exactament adequades. I tremolava de pensar que el meu contacte amb l’escrivent ja m’havia afectat seriosament des del vessant mental. I si encara podia provocar alguna altra aberració, i més fonda? Aquesta aprensió no havia deixat de tenir el seu pes a l’hora de decidir-me a prendre mesures dràstiques.

Quan el Nippers, amb la cara molt agra i sorruda, ja marxava, el Turkey es va acostar tot plàcid i respectuós.

—Humilment, senyor —va dir—, ahir pensava en ell, en en Bartleby, i em penso que si s’estimés més beure’s una quarta[8] de bona cervesa cada dia, això li aniria molt bé per posar-se a to, i li permetria ajudar-nos a verificar els seus documents.

—Així, doncs, vós també heu enganxat l’expressió —vaig dir jo, una mica atabalat.

—Humilment, senyor, quina expressió? —va preguntar el Turkey, i respectuosament es va encabir dins l’espai encongit de darrere la mampara, de manera que em va fer clavar una empenta a l’escrivent—. Quina expressió, senyor?

—M’estimaria més que em deixessin sol —va dir en Bartleby, com si l’hagués ofès aquell atropellament de la seva intimitat.

—Mireu-la, l’expressió, Turkey —vaig dir—. Aquesta precisament.

—Ah, «m’estimaria més»? Ui, sí…, una expressió extravagant. Jo no la faig servir mai. Però, senyor, això que us deia, si s’estimés més…

—Turkey —el vaig interrompre—, us voleu retirar, si us plau?

—Ui, i tant, senyor, si vós us estimeu més que em retiri…

Mentre ell obria la porta plegable per anar-se’n, el Nippers, des del seu escriptori, em va entreveure i em va preguntar si m’estimava més que em copiés un document concret amb paper blau o blanc. No va recalcar amb gens de malícia l’expressió «si m’estimava més». Era evident que se li havia escapat de la llengua involuntàriament. Jo vaig pensar entre mi: «Ja ho crec que m’he de desempallegar d’aquest home dement, que una mica ja ha trastocat les llengües, i potser els caps i tot, de mi mateix i dels meus empleats». Però vaig considerar prudent no comunicar l’acomiadament de seguida.

L’endemà em vaig adonar que en Bartleby no feia res, que només s’estava dret somiejant davant la finestra i la paret morta. Quan li vaig preguntar per què no escrivia, ell va dir que havia decidit no copiar més.

—Ospa, què dieu, ara? Quin desastre! —vaig exclamar—. No copiareu més?

—No copiaré més.

—I per quina raó?

—No en veieu la raó vós mateix? —va replicar ell sense interès.

Jo me’l vaig mirar fixament, i em vaig adonar que feia uns ulls envidriats i enterbolits. A l’acte se’m va acudir que la seva diligència incomparable copiant arran d’aquella finestra fosca durant les primeres setmanes que havia treballat per a mi potser li havia debilitat temporalment la vista.

Em va commoure. Vaig dir alguna cosa de condol. Vaig insinuar que, naturalment, prenia una decisió assenyada en abstenir-se d’escriure una estona, i el vaig instar a aprofitar l’avinentesa per fer una mica d’exercici saludable a l’aire lliure. Però, tot i així, no ho va fer. Al cap de pocs dies, mentre els meus altres empleats no hi eren, i com que tenia molta pressa per enviar unes cartes per correu, vaig pensar que, ja que en Bartleby no feia absolutament res de res, segurament seria menys inflexible del que era habitual i duria aquelles cartes a l’oficina de correus. Però, com si no entengués res, s’hi va negar. I així, d’una manera prou inconvenient per a mi, hi vaig anar jo mateix.

Encara van passar més dies. Jo no hauria sabut pas dir del cert si els ulls d’en Bartleby milloraven o no. Ara que, de fet, em semblava que sí. Però quan li vaig preguntar a ell el què, no es va dignar a respondre. En tot cas, no volia copiar. Finalment, en resposta a les meves exhortacions, em va informar que havia renunciat definitivament a copiar.

—Què? —vaig exclamar jo—. Suposeu que els ulls se us tornen a posar del tot bé, millor encara que abans; no copiareu aleshores?

—He renunciat a copiar —va respondre ell, i es va apartar tot lleuger.

Es va quedar com sempre, com un moble al meu despatx. O més aviat —si això fos possible—, encara era més moble que abans. Què s’havia de fer? Ell al despatx no hi volia fer res, per què s’hi havia d’estar, doncs? Indiscutiblement, per a mi ara ja era com una pedra al coll, d’aquelles que no tan sols no serveixen de collaret, sinó que pesen i fan mal. I tot i així, el planyia. De segur que faig curt si dic que, per culpa d’ell, jo vivia una mica de desassossec. Si hagués dit el nom d’algun parent o amic seu, jo de seguida l’hauria escrit i l’hauria instat perquè s’endugués aquell pobre home a algun asil digne. Però aparentment estava sol, absolutament sol al món. Una peça d’un naufragi al mig de l’Atlàntic. A l’últim, les obligacions derivades de la meva professió es van imposar tirànicament sobre totes les altres consideracions. Tan amablement com vaig poder, vaig dir a en Bartleby que al cap de sis dies havia de marxar de manera incondicional del despatx. Li vaig aconsellar que aprofités aquests dies per aconseguir alguna altra estança. Em vaig oferir per ajudar-lo en aquesta empresa, si ell mateix feia un primer pas per endegar la mudança.



—I quan finalment em deixeu, Bartleby —vaig afegir—, procuraré que no hàgiu de marxar mancat del tot de recursos. Sis dies a partir d’ara a aquesta hora, recordeu-ho.

Quan aquest termini va expirar, vaig fer un cop d’ull darrere la mampara, i oh, mira: en Bartleby encara hi era!

Em vaig cordar l’abric, em vaig recompondre, vaig avançar lentament cap a ell, li vaig tocar l’espatlla i vaig dir:

—Ha arribat l’hora: heu d’abandonar aquest indret. Em sap greu per vós. Teniu, diners, però heu de marxar.

—M’estimaria més no marxar —va replicar ell, encara d’esquena a mi.

—És que heu de marxar!

Ell va callar.

Però jo tenia una confiança il·limitada en l’honradesa planera d’aquell home. Sovint m’havia tornat monedes de sis penics i xílings que distretament m’havien caigut a terra, perquè jo tendeixo a ser molt eixelebrat amb tot això de les butxaques de les camises. Els fets que van seguir, doncs, no s’han de considerar pas extraordinaris.

—Bartleby —vaig dir—, us dec dotze dòlars a compte; aquí en teniu trenta-dos; els vint de més són vostres… Els penseu agafar? —i li vaig allargar els bitllets.

Però ell no va fer cap moviment.

—Els deixaré aquí, doncs —i els vaig posar sota un pes damunt la taula. Després vaig agafar el barret i el bastó, vaig anar cap a la porta, em vaig girar tot tranquil i vaig afegir—: Quan hàgiu tret les vostres coses d’aquest despatx, Bartleby, tanqueu la porta amb clau, naturalment…, perquè avui ja ha marxat tothom i només quedeu vós…, i, si us plau, deixeu la vostra clau sota l’estora, que jo la pugui recuperar demà al matí. No us tornaré a veure: adéu-siau, doncs. Si, a partir d’ara, al nou indret que feu servir d’estança, us puc ajudar d’alguna manera, no us hi penseu gens i feu-m’ho saber per carta. Adéu-siau, Bartleby, i que us vagi molt bé.

Però ell no va respondre ni un mot; com l’última columna d’un temple en ruïnes, es va quedar dret i mut i sol al mig de l’habitació, altrament desolada.

Mentre caminava cap a casa d’un humor pensiu, la meva vanitat es va imposar a la meva compassió. No em vaig poder estar de vantar-me moltíssim de la meva mà esquerra magistral a l’hora de desempallegar-me d’en Bartleby. Dic que magistral, i a tothom qui hi pensi desapassionadament bé li deu semblar així. La bellesa del meu mètode consistia, sembla, en la seva discreció perfecta. No hi havia hagut cap mena d’intimidació vulgar, ni bravata de cap mena, cap baladreig colèric, ni m’havia passejat amunt i avall pel despatx, enèrgic, etzibant ordres vehements perquè en Bartleby decampés immediatament, ell i els seus enganys mesquins de captaire. De tot això, gens ni mica. Sense manar sorollosament a en Bartleby que marxés —tal com hauria fet un geni inferior—, vaig donar per fet que havia de marxar, i a partir d’aquesta presumpció vaig bastir tot el que havia de dir. Com més pensava en el meu mètode, més n’estava encantat. Tot i així, l’endemà al matí, quan em vaig despertar, dubtava una mica…, d’alguna manera el son havia esvaït els vapors de la vanitat. Una de les hores més fresques i sàvies que té un home és just quan es desperta cada matí. El meu mètode encara semblava igual de sagaç…, però només en teoria. Com resultaria a la pràctica…, vet aquí el problema. Havia estat una pensada veritablement meravellosa, presumir que en Bartleby ja havia marxat, però, al capdavall, era una presumpció meva pròpia i prou, i no, de cap manera, d’en Bartleby. La cosa essencial no era que jo hagués donat per fet que ell em deixaria, sinó si ell s’estimaria més deixar-me. Era un home més de preferències que no pas de presumpcions.

Després d’esmorzar, mentre caminava cap al centre, raonava les probabilitats a favor i en contra. Tan aviat pensava que tot plegat resultaria un fracàs miserable, i que en Bartleby seria al meu despatx tan eixerit com sempre, com tan aviat estava convençut que trobaria la seva cadira buida. I així anava canviant d’opinió. A la cantonada de Broadway amb Canal Street, vaig veure un grup de gent molt esvalotada i parlant acaloradament.

—M’hi jugo el que vulguis que no —va dir una veu mentre jo passava.

—Que no sortirà? Entesos! —vaig dir jo—. Ensenyi’m els seus diners!

Jo instintivament ja em ficava la mà a la butxaca per treure els meus, però aleshores vaig recordar que avui era dia d’eleccions. Les paraules que havia sentit sense voler no feien cap referència a en Bartleby, sinó a l’èxit o al fracàs d’algun candidat a l’alcaldia. En aquell estat d’ànim, tot encantat, m’havia imaginat, per dir-ho així, que tot Broadway compartia la meva agitació, i discutien el mateix problema amb mi. Vaig continuar, molt agraït que l’enrenou del carrer hagués dissimulat el meu despistament momentani.



Tal com m’havia proposat, vaig arribar a la porta del meu despatx més d’hora del que era habitual. Em vaig parar a escoltar una estona. Tot era silenci. Devia haver marxat. Vaig agafar el pom. La porta estava tancada amb clau. Sí, el meu mètode havia fet meravelles; i tant que es devia haver esfumat! Però amb tot plegat s’hi va barrejar una mena de malenconia: el meu èxit brillant gairebé em sabia greu. Mentre furgava sota l’estora de la porta buscant la clau, que en Bartleby hi havia d’haver deixat per a mi, accidentalment un genoll em va topar amb un plafó de la porta i va fer un soroll com si hagués trucat, i en resposta vaig sentir una veu de dins que deia:

—Encara no. Estic ocupat.

Era en Bartleby.

Vaig quedar paradíssim. Em vaig quedar un moment com aquell home que duia la pipa a la boca i una tarda serena, fa molts anys, a Virgínia, el va matar un llamp; el va matar arran de la seva finestra mateix, oberta per la calor, i es va quedar allí abocat tota aquella tarda tranquil·la fins que algú el va tocar, i aleshores va caure.

—No ha marxat! —vaig murmurar finalment. Però, obeint de nou aquell ascendent meravellós que l’escrivent inescrutable tenia sobre mi, un ascendent del qual, per més que m’enfurís, no em podia desfer del tot, vaig baixar lentament les escales i vaig sortir al carrer, i mentre feia la volta a tota l’illa, vaig rumiar què havia de fer, ara, enmig d’aquella confusió tan inaudita. No podia pas tirar aquell home al carrer literalment, a empentes; no es tractava tampoc de fer-lo fugir a força d’insults; cridar la policia era una idea desagradable; i, en canvi, permetre que fruís de la seva victòria cadavèrica sobre mi…, això no, tampoc no em cabia al cap. Què s’havia de fer? O, si és que no s’hi podia fer res, potser podia presumir alguna cosa més a partir de tot allò? Sí, tal com abans havia suposat que en un futur pròxim en Bartleby marxaria, ara podia suposar que en un passat recent en Bartleby havia marxat. En obeïment d’aquesta presumpció, podia irrompre al meu despatx molt de pressa, fer veure que no veia gens ni mica en Bartleby i envestir-lo de dret com si fos aire. Amb aquest mètode faria prou l’efecte, en una mesura remarcable, que el fumia al carrer d’una puntada. Era força impossible que en Bartleby aconseguís resistir una aplicació així de la doctrina de les presumpcions. Però, ben mirat, l’èxit d’aquell pla semblava força incert. Vaig decidir tornar a discutir tot el problema amb ell.

—Bartleby —vaig dir, tot entrant al despatx amb una expressió serenament estricta—, estic empipat de debò. Estic dolgut, Bartleby. M’esperava una altra cosa de vós. M’havia afigurat, tan polit i endreçat com sou, que, davant d’un dilema delicat, amb una petita indicació ja n’hi havia d’haver prou…, vaja: amb una presumpció. Però em sembla que vaig errat. Ospa! —vaig afegir, sincerament sobresaltat—, encara ni tan sols no heu tocat els diners! —i els vaig assenyalar allà on eren, just on els havia deixat el vespre anterior.

Ell no va respondre res.

—És que penseu, o no penseu, marxar? —vaig preguntar ara en un rampell d’arravatament tot acostant-m’hi força.

—Jo m’estimaria més no marxar —va replicar ell, i va emfasitzar suaument el mot «no».

—Quin coi de dret hi teniu, de quedar-vos aquí? Que pagueu lloguer? Que em pagueu els meus impostos? Que és vostra aquesta finca? —No va respondre res—. Esteu disposat a comportar-vos i escriure, ara? Se us han curat els ulls? Em podríeu copiar un document breu aquest matí? O ajudar-me a verificar quatre ratlles? O baixar a l’oficina de correus? En resum, no penseu fer res de res per donar una mica de colorit a la vostra negativa a abandonar el despatx?

Ell es va retirar en silenci al seu ermitatge.

Jo ara em trobava en un estat de ressentiment nerviós tan gran que vaig pensar que el més prudent era, ara mateix, que m’estigués de manifestar cap cosa més. En Bartleby i jo estàvem sols. Em vaig recordar de la tragèdia del malaurat Adams i del més malaurat encara Colt al despatx solitari d’aquest segon; de com el pobre Colt, a qui Adams es dedicava a sulfurar d’una manera espantosa, i que per imprudència s’havia permès enrabiar-se com un boig, de cop i volta es va veure abocat a cometre el seu acte fatal, un acte que certament cap home no podria deplorar més que el seu responsable mateix. Sovint m’havia passat pel cap, les vegades que meditava sobre allò, que si aquell altercat s’hagués esdevingut a la via pública, o en una residència privada, no s’hauria acabat com es va acabar. Precisament la circumstància que fossin sols en un despatx solitari, al pis de dalt d’un edifici absolutament profanat per tot d’associacions filantròpiques casolanes —un despatx sense catifes, això sens dubte, d’aspecte polsós i macilent—, devia ser això sobretot el que va contribuir a accentuar la desesperació iracunda del malaventurat Colt.

Però quan el ressentiment, quan aquell esquer del pecat es va desvetllar en mi i em va temptar respecte de Bartleby, el vaig garfir i el vaig anorrear. Com? Mira, senzillament invocant la injunció divina: «Un nou manament us dono, que us estimeu els uns als altres». Sí, això va ser el que em va salvar. A banda consideracions més elevades, la caritat sovint obra com un principi immensament savi i prudent: una garantia gran per al seu posseïdor. Els homes han assassinat per enveja, i per ràbia, i per odi, i per amor propi, i per vanitat espiritual, però cap home, que jo hagi mai sentit a dir, no ha assassinat mai, d’una manera diabòlica, per dolça caritat. L’egoisme purament, doncs, si és que no trobem cap motiu millor, ha d’inspirar totes les criatures, sobretot els homes de temperament noble, caritat i filantropia. De tota manera, aquesta vegada vaig maldar per ofegar els meus sentiments exasperats envers l’escrivent mitjançant una interpretació benvolent de la seva conducta. «Pobre home, pobre home!», vaig pensar, «no ho fa gens expressament; i, a més, ha viscut èpoques terribles, se l’ha de deixar fer».



Em vaig esforçar, també, de seguida, a entretenir-me, i alhora a alleujar el meu descoratjament. Vaig intentar imaginar-me que en el decurs del matí, a una hora que a ell li resultés agradable, en Bartleby, de bon grat, sortiria del seu ermitatge i arrencaria a desfilar decididament en direcció a la porta. Però no. Ja eren dos quarts de dotze; al Turkey se li havia començat a enrogir la cara, havia tombat l’escrivania i, en general, s’estava posant rondinaire; el Nippers s’amorosia de quietud i gentilesa; el Ginger Nut mastegava la seva poma del migdia; i en Bartleby continuava dret a la seva finestra en un dels seus somieigs profundíssims sobre la paret morta. «L’he de respectar? M’ho he d’empassar tot?». Aquella tarda vaig marxar del despatx sense dir-li ni una paraula més.

Van passar, doncs, uns quants dies, durant els quals, en estones de lleure, vaig fullejar una mica el llibre d’Edwards sobre la Voluntat i el de Priestley sobre la Necessitat. En un cas així, aquells llibres provocaven una sensació molt saludable. Gradualment vaig quedar persuadit que aquests problemes meus, pel que fa a l’escrivent, els havia predestinat tots l’eternitat, i que havien hostatjat en Bartleby amb mi per algun designi misteriós d’una Providència omniscient, que un simple mortal com jo no podia desentrellar. «Sí, Bartleby, queda’t aquí, darrere la teva mampara», vaig pensar; «no t’amoïnaré més; ets inofensiu i silenciós com totes aquestes cadires velles; en poques paraules, no em sento mai tan ple d’intimitat com quan tu hi ets. Per fi ho veig, ho palpo; penetro en el designi predestinat de la meva vida. Estic content. D’altres potser han de representar papers més elevats, però la meva missió en aquest món, Bartleby, és proporcionar-te espai en un despatx tant temps com tu trobis convenient quedar-te».

Crec que aquest estat d’ànim savi i beneït no m’hauria abandonat si no hagués estat pels comentaris espontanis i poc caritatius que m’abocaven els amics meus professionals que visitaven el despatx. Però sovint resulta, així, que la fricció constant amb unes mentalitats estretes finalment erosiona els propòsits millors dels més generosos. Tot i que, certament, si mai hi rumiava, no era pas estrany que la gent que entrava al meu despatx quedés parada per l’aspecte peculiar de l’inexplicable Bartleby, i per tant que els temptés d’emetre algunes observacions sinistres respecte d’ell. De vegades, un advocat que tenia tractes amb mi passava pel despatx i tan sols hi trobava l’escrivent, i aleshores intentava obtenir d’ell alguna mena d’informació precisa sobre on parava jo, però en Bartleby no feia cas de les seves paraules frívoles i es quedava dret i immòbil al mig de l’habitació. I així, després de contemplar-lo una estona en aquesta postura, l’advocat marxava sense haver tret gens l’aigua clara de res.

També, quan es feia una reunió i l’habitació era plena d’advocats i de testimonis, i la feina avançava de pressa, algun home de lleis present i profundament atrafegat, en veure en Bartleby del tot parat, li pregava que anés al seu despatx (el de l’home de lleis) i li portés uns quants documents. Bartleby de seguida s’hi refusava, tot tranquil, i continuava tan gandul com abans. Aleshores l’advocat feia uns ulls enormes i es girava cap a mi. I jo què podia dir? Finalment em van fer saber que en tot el cercle de coneixences professionals meves s’havien escampat tot de rumors admirats amb referència a l’estranya criatura que mantenia al meu despatx. Això em va amoïnar moltíssim. I quan se’m va acudir que potser resultaria ser un home de llarga vida, i que no deixaria d’ocupar el meu pis, i que negaria la meva autoritat; i que desconcertaria la gent que em visités; i que ompliria d’escàndol la meva reputació professional; i que espargiria un pessimisme general per tot el despatx; i que escuraria la vida fins al final gràcies als seus estalvis (perquè indubtablement no es gastava més de cinc centaus al dia), i a l’últim potser em sobreviuria, i reclamaria la propietat del meu despatx per raó de la seva ocupació perpètua…, i quan tots aquests pressentiments funestos em van anar envaint, cada cop més, i com que els meus amics no paraven d’amollar comentaris despietats, en mi es va forjar un gran canvi. Vaig decidir concentrar tots els meus mitjans i desempallegar-me d’aquell malson intolerable.

Abans de rumiar cap projecte complicat, però ajustat a aquest objectiu, primer vaig suggerir simplement a en Bartleby la conveniència de la seva partença definitiva. En un to serè i greu, vaig recomanar que considerés aquella idea a fons i d’una manera madura. Però després d’haver dedicat tres dies a meditar-hi, em va informar que la seva determinació original no havia canviat gens; en resum, que encara s’estimava més viure amb mi.

«Què faré?», em vaig dir aleshores a mi mateix, i em vaig cordar l’abric fins a l’últim botó. «Què faré? Què he de fer? Què em diu la meva consciència que he de fer amb aquest home, o aquest fantasma, més aviat? Desempallegar-me’n, això he de fer; ha de marxar, ell. Però com? Tu no el faràs pas fora, aquest mortal pobre, pàl·lid i apàtic…, tu no faràs fora una criatura tan indefensa de casa teva, oi? Tu no et deshonraràs amb una crueltat així, oi? No, no ho faré, això no ho puc fer. Abans deixaré que visqui i mori aquí i després emparedaré les seves despulles en aquesta paret. Què vols fer, si no? Malgrat tots els teus afalacs, ell no cedirà. Els teus suborns te’ls deixa sota el petjapapers, a la teva taula mateix; vaja, que és prou evident que s’estima més quedar-se enganxat a tu.

»Doncs s’ha de fer alguna cosa dura, una cosa insòlita. Què? No deus pas voler que l’agafi pel coll un policia, ni enviar la seva pal·lidesa innocent a la presó vulgar? I sobre quina base podries aconseguir que es fes una cosa així? Que és un vagabund? Què? Ell, un vagabund, un rodamón, ell que es nega a moure’s ni una mica de lloc? Com que ell no ho és gens, un vagabund, per això mateix tu vols tenir-lo per un vagabund. Això és del tot absurd. No té mitjans evidents de sustentació: amb això ja el tinc. Em torno a equivocar: indubtablement, ell sí que se sustenta, tot sol, i això és l’única prova irrefutable amb què un home pot demostrar que és amo dels mitjans per sustentar-se. S’ha acabat, doncs. Com que ell no es pensa allunyar de mi, jo m’he d’allunyar d’ell. Traslladaré el despatx; em mudaré on sigui, i li faré saber justament que si el trobo al meu nou despatx aleshores el denunciaré per violació ordinària de la propietat».

En conseqüència, l’endemà m’hi vaig adreçar així:

—Trobo que aquest despatx queda massa lluny de l’ajuntament; l’aire és malsà. En un mot, la setmana vinent tinc la intenció de traslladar el meu despatx, i ja no necessitaré més els vostres serveis. Us ho dic ara per tal que us pugueu buscar un altre lloc.

Ell no va pronunciar cap resposta, i no ens vam dir res més.

El dia assenyalat vaig llogar homes i uns carros, vaig fer cap al meu despatx i, com que tenia molt pocs mobles, ho van treure tot en poques hores. L’escrivent es va quedar tota l’estona dret rere la mampara, que vaig manar que fos l’última cosa que traguessin. La van retirar; i, un cop plegada com un infoli enorme, es va convertir en l’ocupant immòbil d’una habitació nua. Jo em vaig plantar a l’entrada i el vaig observar una estona, i al meu interior una mena de cosa em va renyar.

Vaig tornar a entrar, amb la mà a la butxaca…, i…, i fet una coca dels nervis.

—Adéu-siau, Bartleby…, jo marxo…, adéu-siau, i vagi com vagi, que Déu us beneeixi…, i agafeu això —vaig ficar-li discretament una cosa a la mà. Però va caure a terra, i després, se’m fa estrany de dir, em vaig allunyar a contracor d’ell, de qui tant havia anhelat desempallegar-me.

Instal·lat al meu nou local, vaig tenir un dia o dos la porta tancada, i cada passa que sentia als passadissos em sobresaltava. Quan tornava a aquelles habitacions, després d’alguna petita absència, m’aturava una estona al llindar i, abans de fer servir la clau, parava atentament l’orella. Però eren unes pors innecessàries. En Bartleby no es va acostar mai.

Ja em pensava que tot anava bé, però aleshores em va visitar un desconegut amb la cara trasbalsada i em va preguntar si jo era la persona que fins no feia gaire havia ocupat unes habitacions al número… de Wall Street.



Ple de pressentiments, vaig respondre que sí.

—Aleshores, senyor —va dir el desconegut, que va resultar que era un advocat—, vostè és responsable de l’home que hi va deixar. Es nega a copiar cap document; es nega a fer res; diu que s’estima més que no; i es nega a abandonar el local.

—Em sap molt greu, senyor —vaig dir jo, amb falsa tranquil·litat i un estremiment interior—, però, de debò, l’home a qui al·ludeix no té res a veure amb mi…, no és aprenent meu, sobre ell no em pot atribuir cap responsabilitat.

—Per compassió, qui és?

—De debò que no el puc informar. No en sé res, d’ell. Antigament l’havia empleat com a copista, però ara ja fa temps que no m’ha fet cap feina.

—Doncs jo ja el passaré per l’adreçador, ja…, bon dia, senyor.

Van passar uns quants dies, no en vaig saber res més i, tot i que sovint m’agafava un afany caritatiu i volia visitar aquell indret i veure el pobre Bartleby, una certa aprensió, però, no sé de què, em retenia.

«Això d’en Bartleby ja s’ha acabat», vaig pensar finalment, perquè al llarg d’una altra setmana no me n’havia arribat cap altra nova. Però l’endemà, quan venia cap al meu despatx, vaig trobar unes quantes persones que m’esperaven a la porta en un estat de gran excitació nerviosa.

—És aquest home…, ara ve —va cridar el primer de tots, a qui vaig reconèixer perquè era l’advocat que anteriorment m’havia visitat tot sol.

—Se l’ha d’endur, senyor, de seguida —va cridar una persona corpulenta enmig de tots ells, alhora que avançava cap a mi, un home que jo sabia que era el propietari del número… de Wall Street—. Aquests senyors, els meus llogaters, ja no poden més; el senyor B —va dir tot assenyalant l’advocat— l’ha fet fora del seu despatx, i ara s’entossudeix a rondar per tot l’edifici, de dia s’asseu a la barana de l’escala i de nit dorm a l’entrada. Tothom està amoïnat; els clients ja no vénen als despatxos; s’està covant molta por a una agressió de la turba; hi ha de fer alguna cosa, vostè, i de seguida.

Esgarrifat d’aquesta torrentada, vaig retrocedir davant d’ells, i de bon grat m’hauria tancat amb clau dins del meu nou local. Debades vaig repetir que en Bartleby no tenia res a veure amb mi…, no més que amb qualsevol altra persona —jo era l’última persona al món que hi podia tenir res a veure—, però ells insistien en aquella terrible condició meva. Espantat, doncs, que no hagués de sortir als diaris (com a persona d’un present obscurament amenaçat), vaig considerar l’assumpte i, finalment, vaig dir que, si l’advocat em concedia una entrevista confidencial amb l’escrivent, al despatx d’ell mateix (de l’advocat), aquella tarda jo m’escarrassaria al màxim per alliberar-los de la incomoditat de què es queixaven.

Quan pujava l’escala cap al meu vell cau, vaig veure en Bartleby assegut en silenci a la barana del replà.

—Què hi feu aquí, Bartleby? —vaig preguntar.

—Sec a la barana —va respondre ell tot suau.

Li vaig fer un gest perquè entrés al despatx de l’advocat, que aleshores ens va deixar.

—Bartleby —vaig dir—, ja us adoneu que em provoqueu una gran tribulació, amb això que persistiu a ocupar l’entrada després d’haver-vos acomiadat del despatx? —Cap resposta—. Doncs, aleshores, una de dues: o bé vós feu alguna cosa, o bé se us haurà de fer alguna cosa a vós. Vinga, a quina mena de feina us voleu dedicar? Us agradaria tornar a treballar de copista per a algú?

—No, m’estimo més no fer cap canvi.

—Us agradaria una feina de dependent en una merceria?

—És una cosa massa engabiada. No, no m’agradaria fer de dependent, però no sóc pas exigent.

—Massa engabiada! —vaig cridar—. Ospa, si sou vós mateix qui us engabieu sempre!

—M’estimo més no agafar cap feina de dependent —va replicar, com si volgués deixar resolt ràpidament aquest petit punt.

—I què en pensaríeu d’una feina de cambrer? Això no limita pas gens la mirada.

—No m’agradaria gens ni mica, tot i que, com ja he dit abans, no sóc pas exigent.

La seva loquacitat inusitada em va encoratjar. Vaig tornar a la càrrega.

—Bé, doncs, us agradaria viatjar pel país cobrant les factures d’uns quants comerciants? La vostra salut milloraria.

—No, m’estimaria més dedicar-me a fer alguna altra cosa.

—I, doncs, i si viatgeu a Europa com a acompanyant, per entretenir amb la vostra conversa algun jove senyor…, com ho veuríeu, això?

—De cap manera. No veig pas que sigui una cosa gens estable, això. A mi m’agrada viure quiet. Però no sóc pas exigent.

—Doncs sí que viureu quiet, sí —vaig cridar, i ara havia perdut tota la meva paciència i, per primera vegada en tota la meva exasperant relació amb ell, em va agafar un bon cop de geni—. Si no marxeu d’aquest edifici abans que es faci fosc, em sentiré…, de fet, ja hi estic, d’obligat…, a…, a…, abandonar l’edifici jo mateix! —vaig concloure d’una manera força absurda, perquè no sabia amb quina mena d’amenaça l’havia d’atemorir per convertir la seva intransigència en submissió. Perduda l’esperança en cap altre nou esforç, ja em disposava a abandonar-lo precipitadament, però aleshores se’m va acudir un pensament definitiu…, un pensament que abans no m’havia permès covar del tot—. Bartleby —vaig dir en el to més amable de què vaig ser capaç en unes circumstàncies tan plenes d’emoció—, voleu venir a casa meva, doncs…, no al meu despatx, sinó allà on visc…, i quedar-vos-hi fins que puguem arribar a un acord que us convingui, quan us vagi bé? Vinga, som-hi, doncs, marxem de seguida.

—No: ara mateix m’estimo més no modificar cap cosa, absolutament res.

Jo no vaig replicar res, sinó que, gràcies a la brusquedat i la rapidesa de la meva fugida, vaig esquivar eficaçment tothom i vaig sortir atropelladament de l’edifici, vaig córrer Wall Street amunt cap a Broadway, vaig pujar d’un salt al primer òmnibus i aviat vaig ser lluny de cap persecució. Tan bon punt va tornar la tranquil·litat, em vaig adonar clarament que ara potser ja havia fet tot el que podia fer, tant pel que fa a les exigències del propietari i dels seus llogaters com respecte del meu desig mateix i del meu sentit del deure d’afavorir en Bartleby, i de protegir-lo d’una persecució desagradable. Ara maldava per no amoïnar-me gens i quedar calmat i, tant com ho intentava, la meva consciència m’exculpava, tot i que no me’n sortia tan bé com jo hauria volgut. Em feia tanta por que el propietari enfurismat i els seus llogaters exasperats em tornessin a trobar, que vaig lliurar el despatx al Nippers durant uns quants dies, em vaig allunyar cap a la part alta de la ciutat i vaig travessar els barris residencials, amb el meu cotxe; vaig tirar fins a Jersey City i Hoboken i vaig fer unes visites fugaces a Manhattanville i a Astoria. De fet, tot aquell temps gairebé vaig viure dins el cotxe.



Quan vaig tornar a entrar al meu despatx, noi, damunt la meva taula hi reposava una nota del propietari. La vaig obrir amb les mans tremoloses. M’informava que qui escrivia la nota havia fet anar a buscar la policia, i que havia fet que s’enduguessin en Bartleby a les Tombes per vagabund. A més, com que jo sabia més coses d’ell que cap altra persona, volia que em presentés en aquell indret i que fes una declaració escaient dels fets. Aquestes notícies van provocar un efecte contradictori en mi. De primer em vaig indignar, però finalment ho vaig aprovar, gairebé. El temperament enèrgic i concís del propietari l’havia menat a adoptar un mètode pel qual crec que jo no m’hauria pas decidit, però, tot i així, com a últim recurs en unes circumstàncies tan singulars, aparentment era l’única estratègia.

Després vaig saber que el pobre escrivent, quan li van dir que l’havien de dur a les Tombes, no va oferir la més petita resistència, sinó que, a la seva manera quieta, i ple de pal·lidesa, hi va consentir.

Alguns espectadors compassius i curiosos es van afegir a la colla, i, encapçalada per un dels policies, de bracet amb en Bartleby, la processó es va obrir camí en fila índia enmig del soroll, i la calor, i l’alegria dels carrers bulliciosos al migdia.

El mateix dia que vaig rebre la nota, vaig anar a les Tombes, o, per dir-ho amb més propietat, al Palau de Justícia. Vaig buscar el funcionari escaient, li vaig explicar el motiu de la meva visita i ell em va informar que l’individu que havia descrit, de fet, sí que era a dins. Després vaig assegurar al funcionari que en Bartleby era un home absolutament honrat, molt digne de compassió, tot i que també inexplicablement excèntric. Vaig referir tot el que sabia, i vaig acabar suggerint la idea de permetre que la seva reclusió fos al més benigna possible, fins que es pogués fer alguna cosa menys dura…, tot i que jo no sabia pas gaire què. En tot cas, si no es podia decidir cap altra cosa, a l’asil sí que l’havien d’acollir. I aleshores vaig pregar que em concedissin una entrevista.

Com que no hi havia contra ell cap càrrec vergonyós, i com que es comportava en tots sentits d’una manera molt serena i inofensiva, li havien permès rondar lliurament per tota la presó i, sobretot, pels seus patis interiors parcel·lats de gespa. Així, doncs, el vaig trobar palplantat i tot sol al pati més tranquil de tots, de cara a una paret alta, mentre que pertot al seu voltant, des de les fenedures primes de les finestres de la presó, em va semblar que veia tot d’ulls d’assassins i de lladres que el sotjaven.

—Bartleby!

—A vós ja us conec —va dir, sense moure el cap per mirar-me—, i no us he de dir pas res.

—No he estat jo qui us ha ficat aquí, Bartleby —vaig dir, intensament dolgut per la desconfiança implícita que havia expressat—. I vós no hauríeu de trobar pas que això és un indret tan infame. Que sigueu aquí no implica que hàgiu fet res reprotxable. I mireu, no és pas un lloc tan trist com pot arribar a semblar. Mireu, es veu el cel, i aquí hi ha gespa.

—Ja ho sé on sóc —va replicar ell, però no va voler dir res més i, per tant, el vaig deixar.



Quan tornava a entrar al corredor, un home molt gros i amb cara de sang i fetge, amb davantal, em va abordar, va apuntar amb el polze cap a darrere seu i em va preguntar:

—És amic seu?

—Sí.

—Que es vol morir de gana? Si és que sí, doncs que es limiti a alimentar-se del menjar de la presó.

—Qui és vostè? —vaig preguntar jo, sense saber gens quin paper havia de fer davant d’una persona que parlava així, extraoficialment, en un lloc així.

—Sóc l’home de la manduca. Els senyors que tenen amics aquí dins em lloguen perquè els procuri un menjar que estigui bé.

—De debò? —vaig dir tot girant-me cap a l’escarceller.

Ell va dir que sí.

—Doncs aleshores —vaig dir, i vaig deixar anar unes quantes monedes de plata a les mans de l’home de la manduca (que així l’anomenaven)—, vull que tracti d’una manera especial el meu amic d’aquí a dins, que faci el millor dinar que vostè li pugui aconseguir. I amb ell sigui al màxim d’atent possible.

—Digui’m qui és, vostè, oi? —va dir l’home de la manduca, i em va mirar amb una expressió que semblava que esperés ple d’impaciència una oportunitat per demostrar la seva casta.

Com que pensava que a l’escrivent li resultaria profitós, hi vaig consentir; i, després de preguntar a l’home de la manduca com es deia, vaig pujar amb ell cap a en Bartleby.

—Bartleby és un amic. Trobareu que és una persona que us serà molt útil.

—Servidor de vostè, servidor de vostè —va dir l’home de la manduca tot fent una bona reverència, ell i el davantal—. Espero que trobi tot això molt agradable, senyor: uns jardins molt macos, unes cambres fresques…, espero que es quedi amb nosaltres una temporada…, intentarem que ho trobi agradable. Què voldrà menjar per dinar, avui?

—M’estimo més no dinar, avui —va dir en Bartleby, i es va girar—. A mi no em convé. No hi estic acostumat a això dels dinars. —Mentre deia això, es va moure lentament cap a l’altre cantó del pati i va triar una posició davant per davant de la paret morta.

—Què diu, ara? —em va dir a mi l’home de la manduca amb una mirada d’estupefacció—. És molt rar, oi?

—Em sembla que està una mica trastocat —vaig dir jo tot moix.

—Trastocat? Està trastocat? Doncs vaja, paraula que em pensava que quet amic seu era un falsificador distingit: sempre són pàl·lids i d’aparença elegant, quets falsificadors. Em fan llàstima, no hi puc fer re…, no hi puc fer re, senyor. Va conèixer en Monroe Edwards? —va afegir tot commogut, i es va aturar. Després em va posar la mà llastimosament a l’espatlla i va sospirar—: Es va morir de tisi a Sing-Sing. No el coneixia, doncs, en Monroe Edwards?

—No, no he coincidit mai en cap reunió social amb cap falsificador. Però és que no em puc quedar més estona. Cuideu molt el meu amic. Amb això que us demano no hi perdreu pas. A reveure.

Uns quants dies després, vaig tornar a aconseguir que em deixessin entrar a les Tombes i vaig recórrer els passadissos buscant en Bartleby, però no el vaig trobar.

—No fa gaire estona l’he vist que venia de la seva cel·la —va dir un escarceller—, potser ha anat als patis a passar l’estona.

Per tant, vaig anar cap allà.

—Que busca l’home silent? —em va preguntar un altre escarceller que va passar pel meu costat—. Jeu allà baix…, està dormint en aquell pati. No fa ni vint minuts que he vist com s’estirava.

Al pati hi havia un silenci absolut. Els presidiaris normals no hi podien accedir. Les parets que el tancaven, d’un gruix esbalaïdor, barraven el pas a tots els sorolls del seu darrere. La qualitat egípcia de l’obra m’aclaparava de tan tenebrosa. Però sota els meus peus hi quedava empresonat un herbei tou. El cor de les piràmides eternes, semblava, dins de les quals, per una màgia estranya, a les esquerdes, la llavor de la gespa, que els queia als ocells, havia brostat.

Arraulit d’una manera estranya a la base de la paret, amb els genolls ben drets, de costat, i el cap que li tocava les pedres, fredes, vaig veure en Bartleby ben consumit. Però res no es bellugava. Em vaig aturar; després m’hi vaig acostar més; m’hi vaig inclinar al damunt i vaig veure que tenia oberts els seus ulls apagats; altrament semblava profundament adormit. Alguna cosa em va moure a tocar-lo. Li vaig palpar la mà, i aleshores un formigueig estremit se’m va enfilar pel braç i em va baixar per l’espinada fins als peus.

La cara rodona de l’home de la manduca se’m va quedar mirant fixament.

—Ja té el dinar a punt. Que no dinarà avui, tampoc? O és que sap viure sense dinar?

—Sap viure sense dinar —vaig dir jo, i li vaig tancar els ulls.

—Ei! Està dormint, oi?

—Sí, el son dels justos —vaig murmurar.[9]



En principi no sembla gaire necessari endinsar-se més en aquesta història. La imaginació fornirà fàcilment la relació exigua de la internació del pobre Bartleby. Però, abans d’acomiadar-me del lector, vull dir que, si aquesta breu narració l’ha interessat prou, i li ha desvetllat la curiositat per saber qui era en Bartleby, i quina mena de vida feia abans que el narrador present el conegués, tan sols puc replicar que aquesta curiositat jo també la comparteixo plenament, però sóc absolutament incapaç de satisfer-la. Però ara no sé gaire si he d’esventar un petit rumor que va arribar a orelles meves pocs mesos després de la mort de l’escrivent. Sobre quin fonament recolzava, no ho he pogut esbrinar mai i, per tant, ara no puc pas dir fins a quin punt és veritat. Però, en la mesura que aquesta informació imprecisa no ha deixat de desvetllar en mi una certa curiositat evocadora, i trista, però, pot molt ben ser que desvetlli la curiositat d’altres; i per això l’esmentaré breument. Vet aquí la informació: en Bartleby havia estat oficinista subaltern a l’Oficina de Cartes Mortes de Washington, i de cop i volta l’havien despatxat per culpa d’un canvi en l’administració. Quan penso en aquest rumor, em costa molt expressar les emocions que em provoca. Cartes mortes! Oi que sona com persones mortes, això? Ara imagineu un home per natura i desventura propens a una desesperació esblaimada: hi ha cap cosa que pugui semblar més capaç d’accentuar-la que això de toquejar contínuament aquestes cartes mortes, i agrupar-les per enviar-les de dret a les flames? Perquè cada any se’n crema una carretada. De vegades, de dins el plec de paper, el pàl·lid oficinista n’agafa un anell —el dit al qual estava destinat potser s’afona a la tomba—; un bitllet de banc enviat rabent per caritat —aquell a qui havia de socórrer ja ni menja ni passa gana mai més—; el perdó per a gent que han mort desesperats; l’esperança per a gent que han mort sense esperança; bones notícies per a gent que han mort ofegats per unes calamitats il·limitades. Encàrrecs de vida, cartes que s’aboquen a la mort.

Ai, Bartleby! Ai, humanitat!





HERMAN MELVILLE (Nova York, 1 d’agost de 1819 - 28 de setembre de 1891) va ser un escriptor nord-americà, conegut sobretot per la seva novel·la Moby Dick (1851), que ha estat considerada una de les millors novel·les de la literatura nord-americana i també universal. També conreà contes, poemes i assaigs. De ben jove va ser mariner, fet que li va proporcionar el coneixement del món del mar que plasmà a les seves obres.





Notes


[1] John Jacob Astor (1763-1848) va néixer a Alemanya i va arribar als EUA el 1784. A poc a poc va bastir un imperi econòmic mitjançant la seva dedicació al comerç de pells. En morir era l’home més ric del país. [Torna]



[2] Court of Chancery, tribunal de justícia que coneix causes no contemplades al dret consuetudinari ni a la llei escrita. [Torna]



[3] Turkey, «gall dindi»; nippers, «pinça-nas». [Torna]



[4] Melville escriu més endavant que ginger nut és el nom d’un pastisset de gingebre que mengen habitualment els empleats del narrador. [Torna]



[5] Les Tombes és una vella presó de Nova York, mostra d’una mena de «renovació egípcia» de l’arquitectura americana. [Torna]



[6] Petra, antiga capital dels nabateus, prop de la man Morta. [Torna]



[7] Mari (c. 155-86 aC.), general romà que va vèncer el rei dels númides, Jugurta, després d’una contesa llarga i dura. [Torna]



[8] A quart és aproximadament un litre. [Torna]



[9] De fet, «[he’s asleep…] With kings and counselors», Job 3, 13-14: «[dorm amb un son reposat,] amb els reis i consellers de la terra». [Torna]





