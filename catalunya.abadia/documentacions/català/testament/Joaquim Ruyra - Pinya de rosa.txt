Joaquim Ruyra es revelà amb Marines i boscatges (1903), ampliada i refosa sota el títol de Pinya de rosa (1920), que inclou «Jacobè» (1909), una narració punyent i romàntica. Girona i Blanes són els escenaris de les seves narracions, que combinen el verisme i la fantasia, tot aprofitant les vivències de la infantesa. Amb penetració psicològica analitza les ànimes primitives —dramàtiques o idíl·liques— dels pescadors o els pagesos, que retrata amb tant de realisme; fins transcriu les converses en el dialecte salat, que coneixia a fons.





Joaquim Ruyra





Pinya de rosa




ePUB v2.0

vidadoble 10.08.12





Títol original: Pinya de rosa

Joaquim Ruyra, 1920

Edició digital: vidadoble (v1.0)

Segona edició: Epubqüest (v2.0)

ePUBCat base r1.3





Ave Maria Puríssima


«Amb aquesta salutació, tan corrent a la nostra terra i tan catòlica, he volgut, llegidors meus, donar-vos la bona rebuda a les portes del meu llibre. Així sabeu ja quina es la fe que professo, i espero que rebutjareu qualsevulla interpretació, que contra aquesta fe poguésseu donar als meus pensaments.

»No he pas tractat d’escriure una obra mística: no m’he preocupat més que de cercar la bellesa, i l’he cercada molt terra a terra; però, si l’he assolida rai, no deixareu de sentir-hi la flaire de la mà de Déu. Ara, si, per torpesa[1] meva, hagués quedat[2] quelcom mal sentós dins aquestes planes, prec-vos que ho esborreu amb caritativa intenció i que no m’ho tingueu en retret a l’altre món».

Aquestes paraules, amb les quals vaig encapçalar el meu primer aplec de Marines i boscatges, vull que acompanyin també el present, que, perquè prengui un caràcter definitiu, batejo amb un nom especial. Quasi totes les composicions que integren aquest aplec són les mateixes que ja coneixen els meus antics llegidors; i, si bé les he reformades una mica i n’hi he afegida alguna, espero que la bona olor de cristianes no s’hi haurà pas esbravat.

Donen els mariners el nom de «pinya de rosa» a l’artística nuada que teixeixen al capdavall d’una corda amb els seus mateixos blens, fent-hi un pom boterut que la conclou, la priva d’esfilagarsar-se i no li permet escórrer-se de l’estrop o anella dintre el qual la passin de llarg a llarg.

Doncs bé: a nosaltres ens ha semblat adient per a batejar aquest aplec, amb el qual volem consolidar i donar fi a la llarga corda de marines i boscatges que fins ara hem anat escrivint i publicant en revistes, diaris i llibres. Ara la corda tindrà el seu nus de conclusió i constituirà un cos definitiu. És probable que, si Déu ens dóna vida i delit, escriurem altres marines i boscatges; mes ja no podran formar part de Pinya de rosa, que és un cap que volem que resti ben nuat i ben fermat dintre la seva anella.

Si dividim l’obra en dos volums, no és per trencar-ne la cohesió i la unitat, que ara més que mai volem afermar, sinó per la seva extensió material, que no hauria permès encabir-la en un sol volum d’aquesta «Biblioteca», a no ésser de compondre’l amb una lletra tan menuda que no hauria resultat de grata lectura. Per altra part «El rem de trenta quatre» era una massa desproporcionada entre els altres treballs del llibre titulat Novel·letes, i, posant-lo en volum separat, ens sembla que fem benefici a l’harmonia.

Sigui com vulgui, aquesta qüestió de la disposició de materials té poca importància i no m’ha preocupat gaire. Més mals de cap m’ha donat el problema de si convenia o no reformar els treballs antics, que constituiran quasi tota l’obra.

Artísticament, els trobava tan frescos i saborosos com el dia que brollaren de la meva ploma: el cor no em demanava de tocar-hi ni una sola frase, ni un sol mot; i, si bé això no volia dir que fossin perfets, indicava clarament que el meu gust artístic no s’havia pas afinat d’ençà del temps en què vaig escriure’ls, i que en aquest sentit l’home dels seixanta anys no podia exercir cap mestratge sobre el dels trenta cinc. En canvi, lingüísticament hi trobava cada tara que em feia venir pell de gallina. No havien passat en va damunt d’ells els darrers vint-i-cinc anys, durant els quals tan intensa labor filològica s’és realitzada a Catalunya. Quants de castellanismes hi descobria!

Ara bé: calia expurgar-los-en?

En certa manera això em semblava una profanació i una immodèstia. No eren l’obra de llur temps? Per què amagar-ho? No seria un sentiment de vanitat ridícula, el que em portés a despullar-los d’aquell regustet de castellà que era propi de l’època de llur naixença i la certificava? I en esmenar-los d’aquelles tares de llenguatge, que no deixaven de respondre a una mentalitat profunda, no alteraria el sentiment artístic que va produir-los?

Per altra part, els antics aficionats a l’obra encara vivents, alguns dels quals se l’havien apresa quasi de memòria, em perdonarien les innovacions? Ells l’amaven tal com era, amb els seus defectes i tot, a la manera com un hom s’agrada de la noia que l’ha enamorat, estimant àdhuc com a gràcies els petits defectes que la caracteritzen: tal vegada una piga a la galtona, tal vegada una torçarieta del nas, tal vegada una denteta oscada… «Oh, no!», un hom diria. «Deixeu-me-la tal com és, la meva amor: no res de redreçar el seu nasset simpàtic, no res d’extirpar la seva piga graciosa, no res d’omplir d’esmalt l’osca garladora de la seva denteta!…». I així també solen estimar els lectors les obres a què s’han aficionat, en les quals han posat ja quelcom de la pròpia imaginació, convertint en niuets d’il·lusions àdhuc els mateixos clotarells de les tares. Recordo haver llegit una lamentació de Chateaubriand sobre aquesta amor irracional i fantasiosa dels antics llegidors, la qual, segons ell declara, l’havia cohibit fins al punt de no atrevir-se a modificar una mala disposició de comes, d’una frase. Això ja em sembla força exagerat; però, anem, aquesta amor és ben d’agrair per part dels autors, i les seves exigències bé mereixen algun respecte.

Tals consideracions i la meva peresa, que sempre és de parer de deixar les coses com estan, m’inclinaven a no tocar pas res; però sol vetllar al davant de la meva voluntat una mena de follet desconfiat i tafaner, que no permet el trànsit a cap idea sens de primer furgar-la i flairar-la i donar-li més voltes que a una bóta agra que li duguessin a rentatge, i ell va oposar-se a les meves plàcides determinacions.

—No, senyor —em va dir reganyosament—: aquests arguments, que et semblen tan forts, no valen una pipada de tabac. Què em contes, que les tares de llenguatge de la teva obra són pròpies del seu temps, senyor vanitós? Què va que jo té n’assenyalaré més de mitja dotzena que són teves i ben reteves i que han servit de trencacolls a més de quatre dels escriptors catalans que han vingut al teu darrera? Oidà! Tu no vares usar castellanismes que mai encara no havia fet seus el teu poble? I, àdhuc aquells que han deturpat la bella llengua popular, si els coneixes, per què has de consagrar-los? En hora bona que els empressis quan no hi sospitaves vici, com tants d’altres n’emprarà encara de bona fe la teva ignorància; però, com t’atreveixes a autoritzar-los tot sabent-los dolents? I, què va de bo, això de considerar-los com a senyals d’època i en certa manera com a testimonis respectables que donen fe del temps en què va néixer la teva obra? Galdosos testimonis per cert! I, si realment ho foren, d’aquell temps, per què vols que ho siguin de l’actual, que ja els coneix i els ha desqualificat i els rebutja? Qui ets, tu, ara? Ets l’home del segle passat o el del present? I qui autoritza i dirigeix la publicació del nostre cas, sinó tu, l’home d’avui? I, quina data portarà, el llibre, sinó la del dia de la seva llum? Apa, doncs: no siguis peresós; i, ja que presideixes aquesta renaixença, cerca-li nous testimonis i preserva-la d’aquells altres que tan poca honor feren al seu naixement. I no em surtis pas amb allò d’agrair l’amor irracional i fantasiosa dels antics lectors teus i de respectar-ne les exigències. Si verament els sents grat de la tal afició, serveix-los amicalment i sense engany, no els perjudiquis més; ans guareix-los a foc i ferro del dany que involuntàriament, per ignorància, els has causat, baldament gemeguin i es revoltin contra el tractament. És un deure de consciència. I d’aquell símil que has retret, i que és just, parlem-ne: a veure, ben estudiat, quina lliçó ensenya, si la teva o la meva. Ja és cert que un hom s’agrada àdhuc dels mateixos defectes de la dona que l’ha enamorat, i s’encanta tal volta de la torçària del seu nassiró, de l’osca de la seva denteta i de la piga de la seva galtona: però, si aquesta torçària i aquesta osca i aquesta piga vinguessin d’algun mal lleig que amenacés la vida de la persona amada, quin enamorat fóra tan irracional que s’oposés al guariment? Aplica, doncs, el cas a l’altre terme de la comparació. Qui, que tingui dos dits de front, podrà voler que no extirpis allà on els trobis els castellanismes, que són el cranc rosegador de la nostra llengua? Deixa’t de contemplacions. Aquesta amor fantasiosa, que t’apar falaguera en relació als teus insignificants escrits, és la mateixa que, aplicada a més noble objecte, s’aficiona cegament al nostre actual llenguatge i s’oposa a la seva salvadora purificació. Ah! Per amor a la vida, combat tu aquesta amor de mort.

Em va posar un cap com un tabal i no sabia què contestar-li. Ja anava a creure’l, quan l’esperit artístic va aturar-me l’acció i em va dir:

—Què vas a fer? No estàs content, artísticament de la teva obra? Doncs, si escoltant el follet dels escrúpols hi trasmudes el llenguatge, ja serà prou que no la malmetis d’algun caire i que el mateix follet no t’hi trobi, després de la tasca, cent tares més que no pas ara. La puresa externa, certament, és de desitjar; però no tant que valgui la pena de passar aquests mals de cap i de córrer aquests perills. I, per altra part, estàs ben segur que totes les formes que ara et semblen dolentes t’ho semblaran així mateix passat un qüern d’anys? Per exemple: no tingueres per suspecte, durant una llarga temporada, el verb «matar», i, després, no t’has convençut que era clàssicament català i que «occir» i «occiure» no eren sinó llatinismes al seu costat? Però, anem, no vull encaparrar-te amb aquests dubtes: vull donar com a cert que les bones formes de llenguatge, les pures, les permanents, són les que ara els bons filòlegs assenyalen amb el dit i les que aniran indicant a manera que llurs estudis els portin a nous descobriments. Hauràs de recompondre les teves obres cada vegada que ells preconitzin un nou capgirament de llenguatge? Mala feina es fóra girada als nostres literats! No, home, no! El teu cas és semblant al d’un pintor. És clar que cercarà per a les seves teles les colors més pures i permanents que puguin proporcionar-li els adroguers; però, una vegada ja pintades, no es donarà pas la pena de refer-les cada vegada que la indústria descobreixi colors més sòlides i perfectes. A més fer, retocarà lleument algun to emmusteït, les untarà amb una mica de mèdium, i…, endavant les atxes! Pobres pintures, les que no tinguessin altres valors que les que es compren a l’adrogueria!

Aquesta reflexió em va decidir; i, com que l’editor m’apressava, no vaig tenir temps d’escoltar el rondineig amb què hi replicava l’altre contrincant: vaig tancar totes les finestres dels dubtes, i, en un silenci dolç, que tornà la pau al meu esperit, vaig posar-me a la tasca: una tasca facilíssima. No em calia sinó retocar algunes taretes de lèxic, aquelles que bonament podien esmenar-se sense alterar cap valor mental. Quant a sintaxi, no volia trasmudar res, car és ella quelcom tan entreteixit, que no pot tocar-se’n part sense capgirar tot el conjunt, cosa que m’obligaria a reescriure l’obra de cap i de nou; i així, lectors ben amats, no haveu d’estranyar que trobeu, dins la major part dels treballs d’aquest llibre, certes formes sintàctiques que ara repugno d’usar, com són la del «lo» neutre, la de les preposicions davant la partícula «que» de les oracions complementàries indirectes, sobre la qual encara no estic orientat del tot, i algunes altres.

D’aquesta manera ja sé per endavant que no aconseguiré complaure els puristes, ni els rutinaris; però no m’ho proposo pas. Com han de perdonar la meva inquietud aquells benaventurats que creuen que la nostra llengua no ha rebut altres influències estrangeres que les que a cor dolç ha volgut acceptar? I, com han de transigir amb la meva desaprensió aquells infeliços puntimirats que escriuen un català que sembla grec a la mare que va posar-los al món?

El meu treball, grat sigui a Déu, es proposa principalment la bellesa, que és una olor que no poden percebre els esperits massa preocupats; i si ella hi és, com jo crec, baldament vagi barrejada amb brosses i espines gramaticals, no mancarà gent que vulgui fruir-la. Jo crec molt meritòries, molt necessàries i molt dignes d’estudi les lliçons dels nostres filòlegs; mes, ai si la bellesa literària hagués de dependre’n! Qui s’atreviria a escriure, sense que li vingués el cap en roda, tot pensant en els nous descobriments que poden fer i en les errades en què poden haver incorregut?





Llibre I


Impressions





Una tarda per mar





Quina tarda més esplèndida! Quin cel més blau i quina bellugadissa d’orenetes i falzies en tot l’espai que s’obirava! Qui tingués ales, com elles, per a esbargir-se lliurement pels aires, lluny, per damunt dels camps i les serres! Era ben trist, haver-se d’encauar dintre d’una aula reclosa, plena de les bovors del ressol i de la mainada! Vaja, era ben enfadós, haver d’anar a estudi, penjar en un banc, com dues eines inútils, les cames, que tenien fam de córrer, i arrossegar per les lletres d’un llibre la imaginació, que es sentia cridada pels xiscles de les orenetes, pel xiu-xiu del vent, per cada bri d’herba i per cada fulla d’arbre! Era ben trist, però no hi havia altre remei: era precís anar-hi. I jo m’hi encaminava xano-xano, capbaix…, amb una recança!… A cada pas m’aturava sospirant. Déu meu, que n’hi devia haver, de cassanelles, a la roureda! Les móres i els aranyons ja devien ser madurs. Si jo fes rodó!…

Havia arribat a les envistes d’estudi, quan una veu coneguda m’estremí de cap a peus. Era la veu d’en Volivarda, un xicot pescador, que em cridava amb un llarg «Eeep!» des del fons d’un carreró.

Ai vatua l’home! Té!, qui havia de pensar en ell?… De seguida se m’enriolà la cara, i em va passar per la fantasia la visió del mar i de la costa pintoresca. Aquell xicot i jo havíem nedat junts tantes vegades!, ens havíem divertit tant, pescant pops i crancs per les roques!…

—A on vas, Volivarda? Acosta’t, home, que parlarem. Apa, que tinc d’entrar a estudi.

—Vatua sa pena!, quin marriment me vindria, si m’hi haguessen de tancar! I tu cada dia de Déu hi vas? Fes rodó, coi!…, fes rodó, avui! Vina-te’n amb mi. Vararem es gussi d’en Valéncia. En Valéncia vol que li arrepleguem una galleda de soïssos: saps?… Soïssos rai!… Jo en sé una afrau que hi estan espessos com es cabeis as cap. En un santiamén els tenim, i ens resta tota sa tarda de coll per a pescar a volantí…, amb un volantí de sis hams, que portarà en Canari: cosa més fina!… Mira, ara vinc de cercar cargolins per esques. En duc tot un nansat, que els hai trobats aquí tot just, en es fonois des Camp-perdut. Coi!, ja no ets homo si no fas rodó!

Jo, gratant-me el cap, pensívol, anava escoltant. El cor me bategava dintre el pit, com una papallona dintre el puny d’un infant. Oh!, prou me temptaven, aquelles proposicions!

—A casa sopem a les vuit —vaig mormolar.

—A dos quarts serem en terra —contestà en Volivarda. I, llegint la desconfiança en la meva mirada, afegí, besant-se el dit gros, encreuat sobre el saludador—: Tan cert com sa mort!

En això, les mans d’algú que se m’havia acostat per darrera me taparen els ulls, a l’ensems que una alenada calenta m’humitejava el clatell. Vaig pegar una giravolta sobtada, i vaig topar-me nas a nas amb la riallera carota d’en Paiús, un noi rabassut, gras, llardós. Ja abans d’encarar-m’hi l’havia sospitat per la ferum, que sempre se li sentia, de quitrà i d’arengades podrides. Que n’era, de lleig, aquell marrec! Tenia les galtes botides, el nas aixafat, i les parpelles tan sobreres i caigudes, que per mirar havia de tirar el cap endarrera, com aquell que, jugant a cucorna, vol guaitar per sota del mocador.

Me va enrotllar el braç a la cintura i em va dir:

—Ets de sa barcada: oi? Conxos, que ens divertirem!

Mentrestant, l’altre llopet marí, en Volivarda, que era alt, escardalenc, de color de sègol, carallarg, i tan embardissat de cabells que li eixien a rossos manyocs per sota les gires i pels forats de l’arnada barretinola, m’estirava, tot afalagant-me el clatell.

Què podia fer jo? Qui no hauria girada l’esquena a l’aula? Vaja, la meva virtut no era pas prou ferma per a resistir tanta temptació.

Mentre travessàvem el poble, no les tenia pas totes: la consciència em feia rau-rau, i sempre em semblava que el pare m’havia de sortir de trascantó; però, a la vista de la platja, de la barca i del mar, la meva por i els meus escrúpols desaparegueren com òlibes empaitades pel sol. Visca la llibertat! Visca l’alegria! Barquejaríem, visitaríem cales amagades, pescaríem tal volta peixos inconeguts, veuríem els bancs vivents on es crien les petxines virolades que enjoien les platges, trobaríem…, qui sap, lo que trobaríem!…

—Apa, marrecs, que tindreu bon temps! —va dir-nos en València—. Mireu, que alegroia que està, sa veia de sa mantellina blaua! Com s’enfloca i se rinxola, sa presumida! Runy com un gos perquè ses roques li són de mal rosegar i sa sorra li fa mal a ses genives; però no té pas sa rauxa dolenta: us gronxarà a sa seua falda com una bona mainadera. Apa, marrecs! Es vent i es corrent us estalviaran sa meitat de sa feina, i, a sa tornada, ja es garbí haurà caigut.

En Canari era allí que ens esperava. Estava de quatre grapes davant del gussi, enseuant els pals, i em va saludar amb una mitja rialleta de simpatia.

Els mariners vells, que prenien la fresca al peu de les penyes, a l’ombra de les blavoses atzavares, ens contemplaven satisfets, articulejant ells amb ells i assenyalant-nos amb els brocs de llurs pipes. Les dones, que adobaven xarxa, aixecaven llurs caps de la feina, i cridaven, trufejant:

—Pareu ment que no eixugueu tot es peix de sa mar! A veure si ageu alguna roassa!

Nosaltres no els contestàvem. Canteu, canteu, ninetes. Altra feina teníem! Estàvem atrafegats passant revista a l’embarcació. «Ja heu tapat es dui?». «A on és, sa sàssola?». «Tampoc trobo s’arjau des timó». «Mireu, València: aquest estrop es petarà a ses primeres embranzides». Movíem un esvalot!… I, a tot això, en Valéncia ens ensenyava lo que li demanàvem, responia a les advertències i reia com si li fessin pessigolles.

Un xicot que acabava de capbussar-se des d’una roca forana se’ns acostà nedant a grans braçades.

—Me vols, Volivarda? —va cridar, aclucat d’ulls, després d’escopir l’aigua, que se li escorria dels cabells i se li ficava a la boca.

—Apa! —li va contestar lacònicament en Volivarda.

De seguida el nedador eixí a la sorra, debategant de dents, tremolant i esbufegant. Amb unes quantes fregades de mà s’eixonà la mullena que li regalava per braços i cames, se va posar la camisa i unes calces de vellut de cotó, que es fermà per damunt dels muscles amb unes vetes que li servien d’elàstics, i ja estigué a punt de marxa. Nosaltres havíem anat varant sense esperar-lo, però va estar llest de sobres. Així que donàrem fusa, s’arrapà a la popa, saltà a dins de la barca, s’apoderà d’un rem, i fou el primer d’armar.

Després, vinga vogar i mar enfora s’és dit. Anàvem a quatre rems, i en Canari portava el timó. Quin delit! Quin entusiasme! Que era de bon rebre, al front i a les galtes, el buf del vent, impregnat d’una polseta de ruixims! Un garbinet fresc, oratjós i joguiner volava en ample vol per la planura del mar, enravenxinant les ones sense embravir-les. Tot era vida i moviment. Arreu arreu, les ones corrien, rodolaven, saltironaven i tentinejaven amb moviments d’alegre embriaguesa. S’engallaven, traient unes crestes verdes, fines, diàfanes, que, banderejant, s’aprimaven fins a rompre’s en floquets d’escuma. Aquí s’empaitaven, amoroses, petonejant-se amb un decandiment esllanguit i graciós a l’assolir-se; allí s’esbadellaven suaument com una boca que esclafeix a riure. Com un estol de mainada tafanera, venien a palpar i colpejar els costats del gussi, a passar-li per dessota, pegant-li culada, o a esllomar-se bojalment en la roda de proa.

—Salta, salta miralta! —cantava entusiàsticament en Canari.

Cap a la banda de terra, a l’indret del sol, no es podien mirar les aigües sense que un hom se veiés obligat a cloure les parpelles rublertes de llàgrimes. Allí la mar fulgurava amb llampegueigs d’or i d’argent viu, i semblava desfer-se en davassalls de vidre volador; i cap a la cala, en el redós de ponent, groguejava com una gran lluna d’oli.

Una tonyina que saltà en l’aire entre un escampeig de ruixims, a pocs metres de la nostra barca, ens féu restar bocabadats i sense vogar.

—Manoi, quin peixàs! —exclamàrem tots. I romanguérem a l’aguait, sotjant si reapareixeria; però, a lo millor, una forta bramulada ens llevà l’encantament.

—Vira, vira! —va cridar en Volivarda—. Tothom a rems i da-li fort! Es vent ens tira a ses seques. Vatua, com lladren, ses maleïdes!

Efectivament, la nostra distracció ens havia abandonat al corrent, que ens duia a un paratge perillós, a la punta d’unes roques que havíem de remuntar per guanyar la derrota de llevant. Ens trobàvem voltats de seques que reganyaven ací i allà l’aspra esquena quan l’aigua refluïa a llur entorn, i que es cobrien d’escumes i xarbots quan revenia l’onatge. La remor que feien era espantosa, perquè es multiplicava al regolfar en les balmes de les penyes, on el vent rebomborejava també basardosament. I, no obstant, el temps era bo; mes, al sentir aquell soroll, costava de creure que no s’hagués desencadenat un temporal. Lo cert és que estàvem desconcertats: els uns vogaven, els altres ciaven, i la barca giravoltava com presa d’un remolí, a riscos de malmetre’s tocant en algun som de roques. Sort que en Volivarda va conservar la serenitat i ens tranquil·litzà.

—De què teniu por, gallines? Per ventura no sabeu nedar? —va dir. I, assenyalant el punt cap on havíem d’arrumbar—: Dret an es freu, Canari! —va cridar—. I vosaltres acluqueu ets uis i aferreu es punys a vogar. Aquí no ha de governar ningú sinó es timoner.

Un cop ben avinguts, salvàrem el perill en un moment, deixant endarrera les seques baladreres.

Després vàrem entrar en un esparagol ombradís on el tràngul gairebé no s’hi sentia i s’hi respirava un aire suau, agradosament enflairat de marisc. Allí vàrem descansar una petita estona, i començàrem a pescar. En Volivarda s’apoderà del famós volantí d’en Canari, l’escà amb caragolins que li presentàrem trencats, i de seguida l’anà amollant a la mar fins que el plom fregà tot just les sapes del fons. Fou un moment d’emoció. Amb quin afany ens abocàrem a la banda, desitjosos de veure com els peixos se tirarien a l’ormeig!

L’aigua era puríssima, i estava impregnada d’una claror verdosa que permetia distingir fins i tot els més petits brins de l’herba negrenca que encatifava el sòl marí.

Al cap d’un moment en Paiús em tocà el braç, dient-me:

—Ara, ara! —I llavors, tal com s’aixeca a l’entorn d’un vianant que travessa un xopoll un núvol de mosques i d’espiadimonis que estaven amagats entremig dels joncs i boves, vaig veure sortir dels herbatges submarins una munió de peixets virolats i bellugadissos, que s’alçaven a l’entorn del volantí. Bullien, anguilejaven, pujaven, baixaven i morrejaven atrevidament l’esquer, precipitant-s’hi a fortes embornades i disputant-se els trossets que podien arrencar de l’ham.

—Redéu, que n’hi han! —exclamava en Canari. Però en Volivarda feia mala cara i deia:

—Això es gurrama, peiximinuti… No n’ajarem cap. Són criaturetes, i nosaltres hem d’anar pes veis…

Seguint els consells d’en Volivarda, donàvem de tant en tant algun cop de rem per canviar de lloc. En Paiús s’impacientava.

—De què redimontri ens deu venir, aquesta malastrugança? —anava mormolant. I de sobte exclamà—: Ja ho sé, vatua! Avui no m’hai senyat. —Va mullar-se els dits, submergint-los en el mar, com aquell que els fica a la pica de l’aigua beneita, i es senyà devotament—. A veure si rompem s’embruix, conxos!

Havíem arribat a un paratge assolellat, i de sobte vaig veure projectar-se sobre el fons marí, esborrant l’emmallat de fils lluminosos que hi estenia el sol, l’ombra gegantina de dos peixos que passaven com dues centelles. Vaig fer un surt, però no vaig pas tenir temps de dir: «Mireu». Ja en Volivarda havia cobrat ràpidament l’ormeig i l’havia tret enflocat amb dues llargues jodrioles, que debategaven, mostrant per tots cantons la coloraina de llur cos: tan viva i tan fresca, que semblava que un hom s’hi hagués de tacar la mà a l’agafar-les. Dues jodrioles! Amb quins alirets les saludàrem! No crec haver fruit mai d’una alegria més pura.

—Ja hem romput s’embruix —va dir en Paiús—. Cala, cala, Volivarda: aprofita s’hora bona, mentre es peix té gana.

L’hora fou, certament, bona. Ne voleu, de jodrioles virolades, de serrans clapejats d’or i púrpura, d’estudiants revestits d’escata negra, de tords, de vaques serranes? Ne voleu?… Fins i tot agafàrem una escórpora, petit monstre de pessic verinós, que fou mirada amb terror i que, després de morta a cops de sàssola, encara ens donà treballs per a desenganxar-la de l’ham.

—Alerta! —va avisar en Volivarda—. Això ès un peix maleït. Porta clavades dues aguhes de bruixa, que ni amb sa mort perden es mal verí. Hem de tallar-les amb es gavinet i llençar-les. Déu hi gord de posar-hi es peu a sobre!

—Per lleig i maleït que sigu aquest peix —va saltar en Canari picant de mans—, jo mai voldria a sa sopa atra maledicció que sa seua. Ni es rap li fa sa pols.

—Oidà! —exclamaren tots aprovant-ho. I en Paiús se llepà els llambrocs com si el sol pensament els hi hagués ensaborits.

Estàvem abstrets per la nostra tasca. No ens adonàvem pas de l’aire, ni del sol, ni del curs del temps. Si no hagués sigut per una baralla que va moure en Paiús i que féu que en Volivarda cerqués arguments en el cel per a deturar-la, tal vegada la nit ens hauria sorprès pescant: tanta era la il·lusió que hi teníem.

Per sort, en Paiús va fer una rebequeria.

—Vui fer una calada, conxos! —exclamà—. Vui provar sa meua sort.

En Canari s’hi oposà resoltment.

—Tens massa mala grapa, manu —li va dir—: m’enrocaries es volantí.

En Paiús se va enutjar. S’aixecà, va tirar el cap enrera, posant en premsa les filades de carn, de son bescoll molsut, i restà una bella estona mirant per les escletxes de sos ulls, sempre mig tancats, fit a fit a en Canari.

—Que va de bo, cara de pomes agres? —va dir després d’un llarg silenci—. Que et creus que m’has llogat per bastaix? On ès, sa soldada que em dónes? Tota sa tarda m’hai estat endarnegant, rema que remaràs, i, ara, no m’hai de divertir com a persona?

—No, no pescaràs, amb es meu ormeig —va contestar en Canari arreplegant el volantí i posant-se’l entremig de les cames.

Era aquest noiet una criatura menuda i desnarida, d’una rossor canemal, d’ulls blavissos, una mica guenyos. Estava espantat i les llàgrimes li vorejaven les parpelles; però es coneixia que no estava pas disposat a cedir.

En Paiús s’anava enfurismant.

—Rénoc de platja!…, cap de borres!…, canyiula! —li deia amb aires de menyspreu—. Amb mi, vos baraiar-te? Que no ho veus, que des primer pinyac t’esbotzaré es costellam com si fos una garbitana podrida?… Que no pescaré?… No?… A ses bones o a ses males!… I alerta que no haju de grumejar es peixos amb sa teua sang, sents? Porta això o t’estripo!

I ja arborava els punys, quan en Volivarda li va pegar estirada a la brusa, fent-lo asseure en un banc, i, rient i tirant la cosa a tabola, li va dir:

—Seu, seu, baraca botxina. Té: fuma aquesta cigala i calla. Per què et baraies, tora, més que tora? T’hi has pensat massa tard, a pescar. Mira’t, es sol, on és. Si no anem de seguida a soïssos, prou que hi haurem d’encendre es fanalet.

Tots guaitàrem a l’entorn, aleshores. Mare de Déu, i que era tard! Com havia passat, el temps! Ja l’ombra de les muntanyes s’estenia fins qui sap on de la mar. El garbí havia caigut. La flama en la qual en Paiús encenia el cigar no oscil·lava gens ni mica, i la cerilla va cremar fins que, llençada a l’aigua, s’hi apagà espetarrellejant. L’onatge s’era aplanat, esborrat, fos… Quina calma! Quina quietud! La color blanquinosa que pren l’aigua morta de les ensenades s’anava dilatant mar en fora com un tel invasor; i en aquell tel llis i enxarolat s’emmirallaven serenament les penyes, poc abans combatudes per la ressaga, i llurs herbatges, encara xops, hi vessaven una gotellada harmoniosa. De les muntanyes properes davallava l’olor dels tomanyins i de les flors boscanes, que amb la fresca del vespre solen exhalar un alè més sentós. El sol, des de darrera d’una boirina rovellada, deixava caure, a tall de rosses pestanyes d’un ull que s’acodorm, la serrellada dels seus raigs, que cobria tot el Montseny. El cel començava a verdejar. Quina calma! Quina quietud! La tarda es desmaiava a poc a poc amb un somrís de pau, amb un deix de galvana placèvola que s’apoderava de la immensitat.

Què ens calia, sinó acudir a la feina que ens havia encomanada l’amo de la barca? Vàrem rependre els rems i…, tira cap a llevant. La barca lliscava per la llisor oliosa del mar com un tall de sabó mullat llisca per sobre un vidre. Amb pocs esforços la portàrem al paratge on havíem d’atracar; i, després d’haver-la amarrada amb un cap de corda en un tosc pilaret de roca, vàrem desembarcar tots.

—Allà hi ha s’afrau des soïssos —va dir en Volivarda mostrant-nos la boca d’una caverna en la qual, de tant en tant, el mar, botint-se lentament, s’hi engolava com xuclat, produint-hi un glo-glo semblant al d’una deglutició gegantina.

Ens hi vàrem acostar, i, efectivament, no hi mancava pas lo que cercàvem. La penya submarina estava materialment coberta de soïssos, aplegats estretament, eneriçats de pues, oferint en petit l’aspecte que presentaria, agombolat en el fons d’una vall, un negre exèrcit armat de piques.

La feina era fàcil. Amb un arpó de tres ganxos en Volivarda es posà a rasclar la penya, i feia seguir a pinyocs aquells mariscos espinosos. En Paiús parava el salabret per copsar els que queien de l’arpó, i jo i els altres vailets els arreplegàvem de l’arpó i del salabret amb les mans i els estibàvem a la galleda.

De vegades, al llençar els que ens semblaven massa petits, se n’esbadellava algun, i son suc i sa polpeta vermella s’esmunyien a l’aigua, atraient una mena de llagostinets verdelosos i menudíssims, que apareixien com una boira, i com una boira s’esvaïen en havent acabada la menja que els havia congriats.

—Això ès puagó marí —me va dir en Canari—. Són més petits que es mosquits, però n’hi han més que grans de sorra a sa platja. Si es tiren a ses peces o an es palangrons, s’hi mengen es peix que no hi deixen sinó ses espines pelades. I res els hi fa por. Veuràs…, allarga’ls-hi una cama, com te la pessigaran de seguida. Així se’n perdés sa mena, mala pesta!

Acabada la feina, ens vàrem entretenir cercant petxines. Teníem una gana!… I haguérem d’acontentar-nos amb quatre petxinetes i amb una ceba que portava en Volivarda, la qual ens repartírem com a bons germans, polsejant-la, per tot amaniment, amb una mica de sal de la que, procedent de les grosses ressagues, s’era acristallada en els cloterells de les roques altes. L’àpat va ésser ben frugal; però que ric!

Encara em sembla que estic en aquelles penyes entornat d’aquella mainada. Veig en Paiús ajagut de boca terrosa i mig abraçat amb en Canari, sense recordar-se de que l’hagués volgut matar mitja hora abans. Veig en Volivarda i l’altre vailet asseguts dalt d’un saplà de penya, amb les cames penjant sobre el meu cap. Sento a lo lluny el toc d’oració, l’esquelleig de les cabres que davallen de les cingleres, i el cant dels grills sonant acompassadament com l’ànima d’un gran rellotge: «ric, ric, ric…». I el dia va morint, morint… L’horitzó es torna morat; les calitges hi van ascendint lentament; i el mar, llis com un cristall, hi destaca lluminós, banyat d’una fina color d’or pàl·lid, sols comparable a la de la lluna quan se’n va a la posta.

Cal que arribi a la part llastimosa i que expliqui com a casa varen descobrir la meva entremaliadura i com me condemnaren a anar-me’n al llit sense sopar, a malgrat de la gana que em rosegava per dedins?





L’èxtasi de l’oncle Ventura





Per fi era arribat el dia d’anar a la fluixa amb l’oncle Ventura. Ell m’ho havia anunciat a hora de dinar, i des de llavors jo no pensava en altra cosa.

—Aquesta nit hi anirem —m’havia dit amb aire de secret i tot acaronant-me—. Ans de sortida de lluna hem de mirar de ser a sa fonda: entens? Cap allà a vuit hores vina-te’n al gussi.

Endemés, jo no sé pas de cert quin parentiu tenia amb mi, l’oncle Ventura; però sempre li havia dit oncle. Crec que era fill d’un cosí d’alguna de les meves àvies. Després de molts anys de navegar, havia adquirit un capitalet i s’era retirat a fruir-lo a casa seva, fent de pescador, mig per afició, mig per ajudar a la rendeta i a l’estalvi. Home d’habituds solitàries, no solia acompanyar-se amb ningú. Sol varava i treia el gussi, sol se’l governava i sol calava i llevava els palangrons, que eren l’ormeig més usual de la seva pesca. També es dedicava a la canya llargues temporades, i ja és sabut que la canya no vol companys: sense comptar que al oncle li haurien servit de poc, perquè no s’agradava d’enraonar amb ningú. Era tan eixut de paraules que quasi sempre que havia d’intervenir en alguna conversa ho feia amb la senya d’un somrís, d’un arronçament d’espatlles, d’una girada d’ulls o d’un balandreig de cap expressius. Tenia la cara llarga, les galtes flaques, vorejades de dos grans sécs que li baixaven del nas a les boqueres; els cabells fluixos, desmaiats; els polsos amb balma, i els ulls fets de manera que en posició normal semblava que miressin en l’aire i deixaven veure el blanc per sota les nines. El seu aspecte era el d’un home evangèlic: dolç, sofert, resignat. Quan pescava a la canya solia seure amb el cos tirat endavant, les mans junyides a l’entorn dels genolls i la vista perduda cap al lluny. S’hauria dit que estava en oració, i que tal volta obirava ales i caparrons d’àngels allí on nosaltres no descobrim més que boirines daurades i calitges de color de carn.

Estic segur de que, si em va convidar a la pesquera, fou obeint a insinuacions de la seva dona. Però, fos com fos, a les vuit havíem de varar i jo no desitjava res més.

Que es fan llargues, les hores, quan un hom no n’espera sinó una! Són vagons d’un tren llarguíssim que van passant lentament, lentíssimament, i que no ens interessen sinó perquè sabem que n’arrosseguen un en el qual esperem que ens arribi la felicitat. Aquell dia, l’única hora digna de ser per mi viscuda era la de les vuit del vespre, i totes les altres no servien més que per a anar-me-la portant. Si un hom les hagués pogudes xurriaquejar com a cavalls!…

De seguida d’haver sopat me’n vaig córrer a la platja a fer guarda al gussi. Fins que em vaig haver ajagut davant del seu estrau no em creguí ben assegurat de que no marxaria sense mi. Mentre que el temps no s’emboliqués… Però, ca!, semblava que no. Hi havia ressagota…, res, fressa pura. Molt bé que els sardinalers havien sortit sense por.

Que a poc a poc el rellotge del poble va comptar els instants! Cauen set hores, cauen vuit hores, i l’oncle no venia. Per fi, quan la meva impaciència arribava al desesper, va comparèixer l’home, caminant xano-xano, a llargues i lentes gambades, amb l’olla del grumeig a una mà i un feixuc roc al cim del muscle. Gràcies a Déu! Aleshores me vaig acostar alegroi a les ones. Redimontri, com bramulaven! I que era ombrívol, el mar, estès sota un cel de nit sense lluna! Aneu, fieu’s-en… A pesar de les il·lusions que m’inspirava l’expedició, el cor se’m va tornar tan petit que… Qui sap!… La diversió es podia pagar prou cara.

—Què me’n dieu, d’aqueix temps?

L’oncle va examinar atentament els quatre punts cardinals, me va fer senyal de que pugés a la barca, la varà calmosament, i, després d’haver donat fusa i mentre armava els rems, me va contestar, esforçant la seva veu entelada:

—Bon carés de temps.

Bon carés de temps! Bé, sí: no hi havia pas gota de vent, i el cel estava serè; però… Déu m’ajudi!…, mai hauria dit, des de terra, que les ones fossin tan grosses, tan espantosament grosses. Venien sense rompre’s ni remorejar, embotides, muntanyoses; s’esmunyien amb suavitat sota la nostra carena, i s’allunyaven escumejant lleument amb tot l’aire d’una ira tenebrosa i retinguda. Sens dubte hauria regnat temporal enfora i en conservaven la sinistra emoció.

Estàvem a darreries de setembre, i no calia pas esperar les bonaces delicioses que la caiguda del garbí dóna a les vesprades del juliol i de l’agost. El mar sentia ja les males humors de la tardor; en el moment més impensat podia pegar-li una rauxa de mal gènit. No, jo no les tenia pas totes, però em tranquilitzava al notar la placidesa de l’oncle Ventura i la calma i el compàs amb què vogava. El bo de l’home no deia res, ni es cuidava d’adreçar-me cap mirada. Estava, segurament, absort; movia els braços d’esma. El caient del seu cap indicava prou que la seva pensa se n’anava pel corrent d’un somni. Però, què seria lo que li robava així tan sovint el cor? M’hauria agradat esbrinar-ho.

Vàrem fondejar davant per davant de la punta de Santa Anna, no gaire lluny de sos penyals. El roc que havia portat l’oncle, lligat amb un caramell, ens va servir d’àncora. Suràvem a catorze braces de fons. Quina soledat! A dalt, la nit fonda i estrellada; a baix, el mar immens fet una tenebra. L’aigua no s’afigurava sinó pel guspireig d’alguna bombolla que hi pipellejava i pel llustrejar esborradís, quasi imperceptible, de les ones, que a l’estufar-se reflectien la celístia. Quan hi vàrem tirar el grumeig, hi fulgurà blanquinosament, formant una boireta fosfòrica, que s’anava esparpellant i esmortuint en sa davallada a l’abisme.

La costa, en la mitja foscor regnant, simulava un tortuós carrer d’edificis enderrocats: piràmides, cúpules, torres gegantines i malgirbades, arcs, muradals…, tot esquerdat, malmès, embolcallat de pins i bardisses. Si un hom escoltava cap allí, sentia créixer el soroll de la ressaga, més fort i retrunyidor com més hi parava l’atenció. Si en canvi escoltava cap a la banda de fora, la ressaga, desatesa, semblava allunyar-se i emmudir, i l’orella sentia venir d’allà d’enllà, entre el silenci, els sospirs vagarosos del mar immens i desert.

Després d’haver abundosament grumejat, escàrem les flueixes amb sardina fresca, i les descapdellàrem tot amollant-les a l’aigua.

Com que són guarniments quasi sense plom, segueixen el corrent que regna i van gairebé a l’ensurada. Aquell dia el corrent era de gregal. El meu ham, doncs, com portat per un riu, s’allunyà cap a garbí, posant tivada la llinya que l’aguantava. No ens calia altra feina que la de l’aranya: pendre paciència, esperant el moment de sentir les batzegades de la víctima en el fil de la nostra teranyina.

Jo, novell en aquella pesca, hi posava tota l’ànima. A cada moment me semblava sentir la picada del peix, llevava la fluixa emocionat…, i res. M’enganyava el moviment de les onades, m’enganyaven les estremituds dels meus nirvis mateixos sobreexcitats. En canvi, l’oncle, que tranquil! Les seves manasses immòbils semblaven de pedra. S’era recolzat a la banda, i, amb el cap decantat sobre el muscle, alçava una mirada tendra i sostinguda a les estrelles. Sens dubte estava resant…, sens dubte les estrelles li semblaven la lluminària d’un altar, d’un gran sagrari encortinat d’ombres. Qui pogués seguir els seus pensaments! Perquè, vaja, aquell home era del fust dels apòstols, o almenys en tenia el posat i l’expressió.

Espera i esguarda, no agafàvem res. Vaig grumejar sis o set vegades. M’avorria en gran. A l’últim, jo que sí, em lligo el guarniment al canell perquè no se m’escapés en cas d’acodormir-me, i m’ajec de panxa en l’aire en el banc. Hi estava força malament. Vaig recordar-me amb recança del llit tou i calentó que haguera pogut fruir a casa.

Mentrestant apuntà el crepuscle de lluna, una resplendor rogenca que envaí a poc a poc l’orient i s’anà intensificant de color fins a arribar al to més rogent de porpra. Els grops i sacsons de la calitja es transparentaven amb fluctuant ombreig. Aquella aurora no era com la del dia, que, així que apunta, ja la nit pal·lideix, perdent quelcom del seu imperi, i les estrelles se desllueixen; sinó una aurora llòbrega, que es coloria sense quasi resplendir. Dilatava la seva vivíssima taca vermella en mig del si de la nit, sense que en lo restant del cel s’esblaimés l’ombra en lo més mínim, ni que cap estrella perdés gens la seva lluïssor.

Res tan melangiós com un crepuscle de lluna sobre el mar. En la llunyania, les siluetes dels sardinalers simulaven una processó de Setmana Santa. Llurs veles se destacaven sobre la roentor del cel, negres i punxegudes com cucurulles de congregants. N’hi havia a centenars, totes acorruades… I un filet d’ombra que s’estengué per l’horitzó bastà a esborrar-les en menys temps que dura un parpelleig.

Per fi la lluna aparegué com un muscle nu per damunt de les calitges, que s’anaren escorrent a son entorn com draperies que cauen. I amunt, amunt…, rodona, grossa, colorida d’una vermellor semblant a la de l’aram sense polir, se pintà sobre un fons de cel cendrós i sense transparències. Al principi quasi no llumenava. Després s’alluentà a poc a poc, i son besllum s’acarrerà per la mar, vermellejant sobre el llom de les ones.

Estava més distret que mai quan vaig sentir al canell una estiragassada tan forta que m’esborronà. Què era allò? Qui podia estirar-me d’aquella manera, des de la mar deserta? Me va fer un efecte fantàstic.

L’oncle m’anava dient:

—Lleva, lleva, marrec, que has fet estrenes. —Jo me’l mirava esverat, i, amb tot i sentir clarament les seves paraules, no l’entenia; però el vaig creure d’esma, posant-me a llevar la fluixa nirviosament. Rediastre!, quina resistència havia de vèncer! Hauria agafat algun monstre, alguna morena d’aquelles que, un cop tretes de l’aigua, cossen llurs propis pescadors? Per dues vegades me vaig aturar esglaiat; però l’oncle m’obligava a continuar—: Cobra, cobra. —El guarniment vibrava com una corda de guitarra. Per fi, vento revolada i alço un peix preciós, un sard de gairebé tres pams de llargada, que cuetejava sorollosament sobre la banda del gussi, espurnejant-me la cara de ruixims. Quina alegria!

Des d’aquell punt el meu cor no va estar més que per la pesquera. Vinga tornar a calar de seguida. Què ho fa que ningú plany els peixos? La mort d’una cadernera ens entristeix, i en canvi ens aturem a contemplar tranquilament el panteix anguniós del llobarro que s’ofega sobre el sorral. No, mai n’he planyegut cap, de peix. Com més forçudament debategaven, més viu era el meu plaer. Que em vaig divertir! La pesca proporciona l’interès i les emocions d’un joc d’atzar i les embriagueses d’una lluita triomfal.

De sard no n’agafàrem cap més, però en canvi les oblades no ens deixaven temps ni de respirar. Mentre la lluna va anar de pujada, picaven seguidament. Després semblà que s’haguessin fos. Jo, però, m’entossudia a esperar-les. En volts de les tres de matinada, l’oncle cabdellà la seva fluixa, es plegà de braços i em va dir:

—No cal maldar: es peix ha acabat sa gana. Quan vulgus farem proa cap a casa. —Mes jo em vaig oposar al seu desig.

—No: deixeu-me provar unes quantes calades més. —I ell se va resignar a la meva voluntat, somrient bondadosament.

Al cap de poca estona va entrar un oratge fred i molestós, que, vestits com anàvem de rigorós estiu, i amb les robes mullades pel degotall de les fluixes, era de ben mal rebre. Aleshores me vaig penedir de no haver cregut l’oncle. «Pobre home!», vaig pensar. «No el vull pas molestar més. Ara, per la meva culpa, deu estar patint de fred com jo mateix». I em vaig girar a mirar-me’l.

No, l’oncle no patia pas fred ni cap molèstia, ni es sentia, probablement, del pes de la pròpia carn. Estava extàtic. Immòbil, amb els braços plegats, la mirada en l’aire, tot ell arruixat pel doll argentí de la lluna, ara enfonsant-se a poc a poc, ara remuntant-se pausadament, segons el moviment de la barca, era l’estampa d’un benaventurat. Però, què somniaria, aquell home inculte i retret? Realment rebia un raig de llum de l’Esperit Sant, que tot sovint l’embadalia? O, tal vegada, fruïa rememorant les percepcions puríssimes i harmonioses de la seva vida marinera? També podia ser que estigués senzillament encantat i que no pensés res… Però no, no: vaig veure ondular en els seus llavis pàl·lids un somrís ple d’expressió; vaig llambregar en les seves nines el besllum dolçament tremolós d’una ànima que palpita d’alegria… No em vaig poder contenir. Vaig emparar-me de les mans dures del bon home, estrenyent-les entre les meves, i mig rient per dissimular l’emoció:

—Posta va, que esteu pensant en una cosa molt bonica! —vaig exclamar. Ell, de moment, restà sorprès; però, després d’haver jo repetit la meva insinuació, se posà a balancejar el cap de dalt a baix, fent que sí, que sí. Li vaig estrènyer més les mans, i li vaig clavar una mirada insistent, interrogadora. Ell seguia balancejant el cap. Per fi, va dir, amb la seva veu feble, inclinant-se cap a la meva orella com per confiar-me un secret:

—Sí, marrec: estava pensant una cosa ben bonica, una cosa que fa pla salivera. Demà…, no, avui mateix, que ja hem tombat sa diada, mal que dura sa nit…, avui s’obre sa matança, i per dinar menjaré allò que en diuen «sang i fetge i ceba de porc».

Mai més no he cregut en fesomies.





L’aniversari del noi Guixer





L’avi Guixer era un jai baldat de les cames, un antic pescador, cantaire, malparlat a voltes per deix de l’ofici, devot a estones, bon home sempre i candorós com una criatura. Anava més polit que un lliri de platja, i donava goig de veure’l, a l’estiu, en el pati de sa casa sota l’emparrat, amb sos cabells blancs com una bromera de sabó, sa carassa fresca i vermellosa, sa camisa de fil groller, resplendent de netedat i flairosa de la bugada, els braços arregussats i les mans llestes, entreteixint joncs o conjuminant cordes. No n’hi havia un altre de més entès en ormeigs de pescar. Feia nanses, garbitanes, palangres, cels… I ell amb aquestes arts, i la seva dona, xacutant en el coixí tot el dia de sol a sol, sense destorbar-se més que lo precís per a enllestir les altres feines de la casa, es campaven la vida sobradament.

Jo, que era aficionat a la pesca, amb excuses de fer-me arreglar un volantí o adobar la faç d’una nansa, visitava sovint el bon home, i vaig acabar per ser-hi amic de debò.

Lo que és a l’estiu no deixava cap dia d’anar a passar l’estona a casa seva. S’hi estava bé. M’asseia en el fresc pedrís del pati, a l’ombra dels pàmpols, i ja, fumant un cigarret, m’endormiscava amb les cançons del jai, ja parlava amb ell de les coses de la mar tot guaitant-me-la per la portalada, sempre oberta. La mar! Jo n’estava enamorat. Ell no; i amb tot i això se l’estimava com un marit se pot estimar una dona de males entranyes, que li ha ocasionat molts de disgustos, però que al cap i a la fi no deixa d’haver-se-li arrelat a l’ànima. No en deia mai bé. «Sa mar! Mal foc que l’assecu! Ès maleïda, sa mar». I li sobraven motius per a odiar-la, perquè li havia robat un fill, un fill únic, que a la flor de la seva jovenesa s’era negat amb sos companys de barcada. De vegades l’amenaçava amb el puny clos.

—Lladre! —li deia. Però, si no l’hagués poguda veure, l’hauria enyorada. No calia dubtar-ho, perquè, així que tenia lleure d’alçar el cap, ja estava menjant-se-la amb els ulls, i totes les seves distraccions consistien a resoldre de quina barca era una vela que tot just s’obirés, i a desxifrar en les lleus boirines els pronòstics dels canvis de temps.

Un dia que, com de costum, me vaig encaminar a casa seva, vaig restar estranyat de trobar la porta tancada. A pesar de que vaig sentir trepeig per dins, no vaig voler trucar, pensant que tal volta faria nosa, i vaig posar-me a passejar pel carrer amunt i avall. Queia un veritable xàfec de sol; però bah!… Me vaig entretenir contemplant el lluminós paisatge: aquell cel d’un blau ferm, aquelles cases blanquíssimes, arrastellades al peu d’una muntanya penyalosa d’un to bru formentós, en la qual les ginestes en flor brillaven com els joiells sobre el pit ossut i colrat d’un gitano; i després el mar, i el ros sorral, i els llaguts amb llurs veles esteses a secar, i les serralades llunyanes, blavisses, com transparents…

El dia era esplèndid. I, quina quietud de poble ensopit!… Quasi ningú enlloc. Aclofades en la platja roent, unes dones, amb els mocadors de llurs testes tirats endavant a tall de vela de carro, repassaven silencioses els esvorancs d’una xarxa. Més lluny, un mestre d’aixa, a la vora d’una barca tombada, feia bullir en un fogaret el seu cassó de quitrà. Un xicot pescador havia arreconat la seva canya i s’era allargassat al cim d’una roca, adormint-s’hi tranquilament. Tot se veia a través de la bravada que s’exhalava de la terra, una fumarel·la comparable a l’ombreta bellugosa que produeix un vidre passat ràpidament per un raig de claror. I, quin cant de cigales més seguit seguit davallava de les garrotxes!

Al principi vaig amarar-me de sol amb certa gaubança, desafiant-lo:

—Apa, torra’m que això és salut. —Però al cap de no gaire me’n sentí molestat. La roba em cremava…, i vaig pensar: «Bé t’atraparé prou: no em mancaran ombrel·les ni cobricels».

Efectivament, els llaguts, amb llurs veles esteses, m’oferien estatges obacs, temptadors. Sobretot una parella del bou. Les seves velasses havien sigut lligades com uns cobricels de l’una a l’altra de les dues barques bessones. Allí no hi traspuava una gota de sol, i, en canvi, per escàs que fos, l’alè de la marinada havia d’esmunyir-s’hi, fresc de ruixims així que deixava l’ona esgavellada sobre el sorral. Jo que me n’hi vaig; i, al punt que hi arribo…, vatua!…, vet allí l’avi Guixer assegut en unes esparcines dujades.

Era ell, sí… Per més que estava girat d’esquena, no podia desconèixer-lo ningú: son caparràs blanc, descobert; ses, amples espatlles sense més vestimenta que la camisa i els elàstics… Ja anava a cridar-lo, quan me vaig adonar de que estava passant el rosari.

Llavors vaig compendre el cas. Era el dia catorze de juliol, l’aniversari de la negada del noi Guixer. El bon avi estava complint amb un degut piadós. Força vegades li havia sentit a dir que per aquella diada no treballava; i jo sabia que, mentre pogués valer-se de les cames, no havia mancat cap any a l’església a oir una missa de difunts (i això que molts diumenges se la jugava). Pobre vellet!, té, quina se n’ha pensada! De cara al mar, a la presència del poètic cementiri del seu fill, ve a resar-li les seves oracionetes. Ah! Si la candidesa és amable al bon Déu…

Instintivament me vaig llevar la gorra i em i vaig posar a borbollar parenostres. Quina emoció m’esdevingué! El món s’anava ombrejant, ombrejant, davant dels meus ulls enllorats. No veia més que el bombolleig de foc que produïa el sol a l’arruixar-se sobre el mar. Però per a mi, en aquells moments ja no hi havia sol ni realitat. Una il·lusió se m’imposava. Totes aquelles llumenetes eren mil flames de candeles que cremaven en un ofici de difunts, dintre d’un temple immens amb les fondàries perdudes en vagaroses foscors. Se sentia el trèmul d’orgue, solemne, baix, devotíssim, creixent a poc a poc, tornant a minvar dolçament… L’èxtasi de quelcom de sant s’apoderava del cor.

El vell, que m’havia llucat a cua d’ull, així que acabà el rosari digué una salve en veu alta perquè jo la pogués seguir; i després, girant-se, em saludà afablement:

—Gràcies, gràcies, i visca molts anys. —I jo no li vaig contestar paraula, perquè l’emoció m’ennuegava; però li vaig estrènyer fortament la mà.

Puc fer un juri de que mai he pres comiat de cap dol amb l’ànima tan commoguda. Mes el vell no s’immutà gota: estava tranquil, serè; no es donava compte de lo que a mi em sobreexcitava. Era un home així: tenia cops de poeta sense haver-ne esment, sense perdre mai aquella simpàtica ignorància que el feia incapaç d’artificis.





Vetlles d’estiu





A l’estiu, després d’haver sopat al pati de casa a la claror del sol ponent, me n’anava a ca la viuda Rovellona. Allí acudien altres veïns: la Rosó de la fleca, una xicota alta i grossa que ja devia haver menjat forment de trenta anyades, per més que no semblés indicar-ho son dentat colossal, blanc i atapeït, que brillava amb el llustre d’una eina nova de trinca; l’avi Sàssola, un antic boseller, vell de bon regent, ample de cara, cellacanut, de nas carnós, parpelles amb gires vermelles i boca esqueixalada i afable; en Pere Retort, un corder més alt que Sant Gim, amb una ossada monumental, tot ell angles i ressalts, i amb unes manasses llargues, nuoses i esgrogueïdes, que tenien el palp fred i callós d’una pota de gallina; les noies Xanguetes, dues peixataires menudes, desnarides, fines com mosteles, amb més ulls que galtes, més boca que ulls i més paraules que un diccionari; en Xacó de la taverna, un solter de quaranta anys, molt reixinxolat, que les festejava i que, segons indicis, no sabia encara per quina decidir-se, enamorat de les bones dots amb què l’una i l’altra podien fer-li prosperar el negoci; i, per fi, alguns no tan entrants de la casa, que venien quan tenien humor o lleure. Era una reunió divertida. Cada u deixava els mals de cap a darrera la porta i procurava fruir de la bona hora, com aquell qui entra a la benaventurança, i que ni es recorda del mal temps passat ni desconfia de lo que està per venir. Fèiem un Sant Bruno de vi de la terra, ens agafàvem a bracet, i, tot escampant pels carrers una riallada esvalotadora, tira cap a la platja, que a casa hi coven ous.

No érem pas nosaltres sols, que hi anàvem. Ne voleu de gent, pel sorral!… Certament, a la vinguda de la nit, quan manca la marinada i encara no ha entrat l’oratge, la xafogor no deixa viure sota cobert. Tothom surt a cercar la fresca, i llavors la platja convida la gent com la llar a l’hivern. Cada u s’ajunta amb els coneguts que li són més simpàtics, se formen colles a la vora del mar, i, mentre el cos se retorna gaudint la bravada de l’aigua, s’enraona, se riu, se canta i es passen xaladament les hores.

Les dones s’asseien a la moda turca, aclofant les anques en terra i encreuant les cames. Nosaltres, els homes, ens ajaçàvem a tot plaer, rabejant-nos amb la sorra fresca, estenent-hi els membres i acabant per adoptar les actituds més pròpies, segons les aficions de cada qual, ja per a contemplar les estrelles, ja per a ullejar el mar, ja per a sotjar les fesomies de les nostres alegres companyones. L’únic que es tombava de boca terrosa era en Retort, que no s’interessava pel mar, pel cel ni per les noies, i que sens dubte d’aquella manera trobava més bon jaient per a l’ensacada d’ossos que portava dintre la pell.

De seguida les dones se posaven a articulejar elles amb elles. No podien pas aguantar més temps al pap l’arreplec de notícies que havien estat remugant durant el dia. Que si en Pau Morros se casa amb la Reixaca; que si ell és un infeliç; que si ella és una bandarra; que si el senyor Guillem festeja la dona d’en Cresta; que si en Baldiró s’ha barallat amb la seva sogra; que si en Faluga s’ha jugat la barcada; que si naps, que si xerevies; que da-li, que tomba-li… Era precís deixar-les desfogar.

Després l’avi Sàssola començava a moure fressa.

—Això no ès viure… Llampus, quina rampa en es clatell!… Sí…, ja podeu riure, ja. Que us penseu que no hi heu d’arribar mai, a veis? Pena de mort hi teniu. Vaja, jo no m’hi puc estar, amb es cap baix; no puc! M’esmaluco, m’enrampo, m’ofego… Si aquesta mala pua de Rosó tingués cor de cristià, no em deixaria patir així.

—I ara, l’avi! Ja hi som? Ja em cerqueu es cos?

—No, es cos no, filla: un bocí de cama…, res: Ja ho saps, tu. Vaja, no siguis des morro fort: deixa’m posar es cap a sa teua falda.

—Mireu quin peletrís, aquest homo! Cada dia sa mateixa dèria!

—Oidà!, pot èsser que sí, que et penses que de dia en dia se m’enforteixen ets ossos! Ells no se’m corquessin més, mala negada! Cada dia més vei, noa. No hi puc adobar res, jo.

—I què hi hai d’adobar, jo? Aneu a can Pep de ses barques, que us posi una quilla nova i unes costelles ben revingudes.

—Però, dona, si sa meva carcassa ja està ensorrada i no li manca més que un puntalet a sa roda de proa. Vaja, no sigus esquerpa, pitera, salada!…, un pamet de falda!

—Mireu, avi —saltava, tal volta, una de les Xanguetes—: no basquegeu tant, per coixí. Aquí, as vostro costat, hi ha en Retort, que és homo de paciència i us deixarà aprofitar de ses seves molses.

—Llamp que t’abrusi, Xangueta!, a quines molses me tires! Déu ens guard de ventar-hi un cop de cap, que prou ens hi estaborniríem. No estic tan desesperat, no!…, ca! Ja sé com l’hai d’amoixar, a na Rosó. En contant-li una rondaia… Oi, salada?

Ne sabia un sarró, de rondalles; i en oferint contar-ne alguna, o revelar el secret d’alguna tafaneria que fes set a les dones, l’avi Sàssola se sortia sempre amb la seva. Afofolava el seu caparràs a la falda de la Rosó, creuava els braços damunt del ventrell, i baixet baixet, seriosament, com qui diu de cor una lliçó, vessava la xerramenta més saborosa i divertida que s’hagi sentit mai a la platja. Això sí: quan la donava pel cantó de la potineria o de la verdor, no tenia brida; però ho deia tot amb un enginy tan estrafolari que, quan un hom li llucava les males intencions per entremig de l’enlluernament i l’ombreig de les seves figures retòriques, no podia menys d’esqueixar-se de riure. I, per lo que toca a les rondalles populars, les arreglava de manera que llur acció passava gairebé sempre a la nostra encontrada i molts de llurs personatges eren fills de cases conegudes del nostre poble. Així, per exemple, en Joan Alós resultava fill de can Trompa, que era gent molt peluda i ferrenya; en Pere Sense-Por havia sigut campaner de la nostra parròquia; el pou de les Princeses encantades estava situat en una casa de pagès ruïnosa i deshabitada, coneguda amb el nom de «la Casa de les Bruixes»; el castell d’en Vas i No-en-tornaràs s’havia aixecat al bell cim de la muntanya de Sant Joan, i «carets de Déu!, heu’s aquí perquè de resultes d’aquell embruix, sa muntanya s’ès enxorquida en tanta de manera que, amb tot i ses benediccions que Sant Joan hi tira des de sa seua capelleta, no s’hi han pogut arrelar més que tomanyins i volivardes»; en fi, ens mostrava als nostres voltants els senyals que restaven, encara, de les meravelles que ens contava, i els seus prínceps i fades i encantaires parlaven en un llenguatge tan netament blanenc, que no era pas de dubtar que s’haguessin escalfat a les nostres llars i haguessin anat de grifolda amb la nostra gent de la vellura. La Rosó, que era força càndida, s’ho empassava de tan bona fe, que algunes vegades, mentre el narrador explicava les gallardies d’algun de sos personatges imaginaris, interrompia el parlament per preguntar, amb la més natural curiositat:

—Que l’hauríeu conegut, vós, l’avi?

Aquestes narracions s’emportaven bona part de la vetlla.

De vegades, quan l’avi Sàssola es cansava, en Xacó de la taverna intentava substituir-lo explicant alguna anècdota; però el seu estil mig superflorídic mig murriesc, pretensiós i laberíntic, era més propi per a marejar que per a divertir. Deia molts «per consevuent», molts «a l’objecte», molts «lo qual» i «verbigràcia»; i lo pitjor era que els entatxonava en el discurs tant si venien a tomb com si no hi venien. En Retort se l’escoltava com a un savi de Grècia, admirant-lo tant més com menys l’entenia; però ni en Retort ni ningú es divertia amb les gràcies del taverner, que se les havia de riure sol en mig de les cares macilentes dels seus oïdors.

Més agradosa era la vèrbola de les Xanguetes. Havien corregut molt per la muntanya, de poble en poble, a vendre peix; se n’havien vistes de totes, i havien fet més tarambanades i entremaliadures que un murri de carrer; i quan ho contaven amb llur cridòria escardalenca, llur xafardeig i llurs ganyotes expressives, era cosa de que un hom se cregués transportat a l’escenari de llurs facècies presenciant a lo viu els esdeveniments. Com que sempre havien anat plegades, no podia explicar l’una res que l’altra no sabés tan bé com ella i que no li fes pruïtja a la llengua: així és que a cada moment es prenien la paraula de la boca. Era una mena de comèdia.

—Te’n recordes, pubilla, de quan vàrem pujar a Pedra-Ferral?

—No me n’hai de recordar, petita, si encara en gordo cria, d’aquelles terres? Dos uis de poi que no me’n deixaran desoblidar en tots es dies de sa meva vida.

—Quins rostos! Es menuts d’en Cundo els devien inventar, aquells camins.

—No me’n parlus! Allò no són camins: són esgarrapades de dimoni obertes en sa penya nua.

—Hi queia un sol de Maria Santíssima.

—Es peix, a sa panera, aixecava una fumarada que ni que estigués a sa fogaina.

—Aquesta es volgué descalçar perquè ses botes li feen mal; però…

—Mala negada! No hi havia manera d’agontar es peus nus en terra. Ses pedres cremaven com brases vives.

—Oidà, pubilla: te’n recordes, d’aquell homo que llaurava sa vinya? Era com un vedell, gras, roig de pèl, taujanàs, amb un posat de nyonya…

—Sí, diga-li ximple! Li haguessis ficat es dits a sa boca.

—Pesta et sec, pubilla! Tenia una ferramenta de salvatgina que me’ls hauria ben capolats en un dir Jesús.

—I no era tan llanut com semblava: vet-ho aquí.

—Aquesta li va cridar: «Mestre: con hi ha, d’aquí a Pedra-Ferral?». I ell es va girar, i vinga gratar-se es clatell, grata que grata, sense respondre: «Aquí sóc, bèstia». Jo vai dir an aquesta: «Anem, anem… Deixa’l estar… Deu ésser mut, i amb es teus crits no fas més que reviscolar-li es pois des cap». Però sa pubilla…, tretze són tretze… No volia deixar-lo en pau.

—I que era cas, beneita! Mai m’ho vai pensar, que fos mut. Era que es bo de s’homo no sabia què contestar; emprò, quan li vai haver fet sa mateixa pregunta unes contes vegades, mireu de quina carta se’n va anar. Va i diu: «A vore: camineu, noes».

—Jo vai pensar que ens engegava a sa porra.

—Res d’això: ja el vai filar de seguida: volia veure quin pas portàvem. «Caminem, petita», vai dir. I, quan vàrem haver pujat a un tossalet, s’homo ens va cridar des de sa llaurada: «Hi teniu una hora! Hi teniu una hora!…». Mireu si en sabia, de matar puces.

—I que no va errar-ho d’un cort de rellotge. Vatua! Vàrem arribar a Pedra-Ferral amb es peix cuit i sa roba muiada. I, tot d’una, sento que aquesta desvergonyida m’allarga un espinguet de trompeta: «Sardines!… Sardina de Blanes! Ànsies, noes, que és fresca i pica com un pebre!». Vatua sa mossa boja! Jo cop de pessigar-la: «Calla, calla!, no en vendrem cap!». I ella, sense fer-me cas, amb aquell crit d’Israiel, esbombant que sa sardina picava com un pebre. Com no li vai flocar ses balances pes morros!… Sort que em va donar per riure, que fins ses costures des sac se’m descosien: que si no…

—Jo entenia es negoci, beneita des cabàs. Segons es vent s’han de trempar ses veles.

—Què havies de sebre tu lo que et pescaves! Enraveixinada que estaves, i ganes que tenies de remolejar i esqueixar sa grua: vet-ho aquí.

—Sigu com vulgu, no va anar bé? Mira lo que va dir, aquella pagesa.

—Uix!, encara me’n fai creus, pubilla!

—Doncs sí, carets: me ve una pagesa i diu: «A vore si m’enganyareu, mala bala! Com un dia a Massanet, que hi vai menjar unes sardines que ni escoïssor de peix tenien».

—Jo em rebatia de riure. I aquesta, tan encirada, fent s’article: «Us varen enganyar, mestressa. Aquelles sardines devien èsser d’aiga dolça. Aquestes són atra cosa: ja m’ho sabreu dir: no n’heu emprades de millores. Són ajades as paratge més salat de sa mar salada; i, si les feu amb arròs, podeu ben estalviar-hi es bitxo. Això flaira com unes flors, filla. Sardina!… Sardina de Blanes! Fresca i coenta, noes!». No ens en vàrem veure ses mans.

—Lo qual que resulta, verbigràcia, que ses dones de Pedra-Ferral són reconsagradament enteses a s’objecte des peix. Cap de punyings! Si mai pujo per aquelles terres…, anem a cercar… (lo qual que no fóra estrany a s’objecte des meu comerç), de primer m’amorro a menjar fonois i llacsons per ses margeres, verbigràcia, que no m’arrisco a tastar lluç a s’hostal. Per consevuent, cap de punyings!…

Aquest darrer apartat és una mostra de la brillant oratòria d’en Xacó, que solia resumir la parola de les Xanguetes i treure’n la sentència moral. Llàstima que no es pugui donar tan fàcilment una mostra de la veu enrogallada i de les maneres aristocràtiques del taverner! No acabava mai de parlar que no etzibés per sota l’ullal una escopinyada a trenta passes de distància; i Déu i ajuda, com deia l’avi Sàssola, que no ensopegués amb el tret cap ull mirador, que bona desfeta hi hauria encastat. Però aquest detall no pinta pas encara l’home: era precís veure’l; perquè no arrufava el nas, ni reia, ni parpellejava, ni tossia, que no ho fes d’una manera afectada, diferent de la de totes les persones.

Altrament les converses eren quasi sempre variades, quasi sempre interessants, sobretot per a mi, que hi sotjava les paraules de la terra amb la mateixa afició amb què un botànic herboreja en una comarca ufanosa i poc visitada. No calia pas que em queixés d’haver de raure en alguna cosa grollera: recollia, en canvi, unes fineses tan fresques, tan flairoses!, i a més a més, el lloc, l’hora i la tempura eren tan placèvols!

Si escassejava la matèria de conversa, no mancava pas una endevinalla a rumiar, un problema a resoldre o una cançoneta a cantar. I, com dir l’encant que hi havia en uns goigs senzills o en una cobla popular cantats a mitja veu per la Rosó, amb l’acompanyament de baixons que li feia la ressagada ronxadora, i amb la ruixada de notes de saltiri amb què els rossinyols que nien en els jardins del poble florejaven els compassos d’espera? I quan una veu llunyana, eixida de les obagors del mar, responia simpàticament a la canticela de la platja, com dir la melangia que s’apoderava del cor, i el sentiment germanívol amb què un hom se delia pels navegants invisibles, perduts en la fosca immensitat de les aigües?

Per altra part, el silenci no era tampoc mai pesat. En aquells paratges la pensa es decantava tan dolçament a la meditació!… Els fenòmens que apareixien i passaven, xifres esborradisses d’algun misteri, i movien tan poderosament la curiositat!… Tal volta un llumet solitari que vagareja lentament per la llunyania del mar; tal volta una ona que, carregada de peixets saltadors, guspireja estranyament en mig de la fosca; tal volta un estel que guaita, com un ull animat, per entre l’encortinada de calitges de l’horitzó; tal volta una pluja de bòlids, que cauen assenyalant per un instant, amb llur rastre fosforescent, els arcs secrets que Déu els ha marcat per camí en la diafanesa del cel; tal volta la quietud mateixa, l’extàtica immobilitat de les estrelles; no són coses que conviden a callar? Això àdhuc en les nits sense lluna; perquè, quan la lluna emplataiava les aigües i descobria les siluetes dels penyals marins, els objectes de contemplació, si no més impressionadors, eren encara més nombrosos.

En fi, les hores de la vetlla passaven com un somni, amb aquella davallada ràpida que pren sempre el bon temps a l’esmunyir-se per entre els homes. Semblava que no havien transcorregut sinó breus moments des de la posta del sol, i heu-vos allà que ja els sardinalers tornaven de prima.

—Ja vénen: sentiu? —Tal vegada no s’obiraven encara llurs embarcacions, però s’oïa a lo lluny la roncor basardosa de llurs corns. El paler s’afanyava a enseuar pals i preparar palanquis—. Són aquí. Es noi Pitot ja ès a sa punta, hai conegut es seu toc. —La gent ajocada en el sorral s’anaven aixecant. Compareixien homes amb samals i dones amb paneres. Després se veien blanquejar les veles esbandides de celístia, allà, en mig de les ombres, o dilatar llurs taques negrenques damunt de la riuada fulgurant del clar de lluna. S’oïa el xopollejar dels rems, la remor de rierol manyac amb què s’escorria l’aigua, tallada per les proes, el drapejar de les veles, que palpitaven sobre l’arbre, buidant-se el vent que les havia inflades en paratges més oratjosos; els crits breus dels pescadors i els alirets de la quitxalla, que havien sortit a rebre’ls nedant i que tornaven a remolc agafats al timó de les barques, amb l’esquena espurnejada de ruixims pipellejants i les cames a flor d’escuma. I aquí amorrava un llagut, i allí un altre…, i altres i altres… El paler no s’entenia de feina.

Aleshores es desfeia la nostra reunió. Cada u tirava pel seu vent, acostant-se a les barques, on tenia parents o amics. I les Xanguetes les corrien totes, armant garola amb tots els pescadors, planyent-se de la dissort dels que no duien res i celebrant amb grans aclamacions i rialles la fortuna dels que havien fet bona pesca. No mancava mai algun patró que els donés un grapadet de sardines per a l’esmorzar de l’endemà.

—Aquestes noes rai! —deia l’avi Sàssola—. Saben pescar en eixut, i no esguerren mai sa calada.

Jo restava llarga estona recolzat en un penyal, en un recó de platja. M’agradava l’aspecte frescal de les barques regalimants d’aigua. M’agradava veure com els pescadors anaven desdujant la xarxa, que es podia pendre pel ble gruixudíssim d’una cabellera arrabassada del cap d’un gegant marí, sembrada de joiells resplendents. M’agradava veure com l’estenien i la grapejaven, arreplegant-hi a mans plenes aquells tresors d’argent, aquelles sardines, que de vegades, vives encara, amb les ganyes palpitants i la boca oberta, s’estremien d’espant entre les malles i, al sentir-se opreses pels dits barroers, exhalaven una gemegor entelada i fina: «fri, friii, friii…». Això, en mig del silenci dels espectadors i dels operants, a la vora del mar, a la llum blanquinosa d’una nit d’estiu suau i temprada com l’alè d’un infant, causa un efecte màgic que jo no sé pas com explicar.

En fi, a la caiguda d’onze hores me retirava de la platja; però no crec que un enamorat s’aparti amb més recança de la companyia de la seva estimada, ni que, tot anant-se’n, s’embadaleixi més fondament amb el deix agradós de què els encants d’ella li han omplert els sentits: no, perquè la marina em tenia el cor robat. Me’n anava a poc a poquet cap a casa, refruint les impressions de la vetlla. Retrobava en el fons del meu organisme les frescors de l’aigua i les seves flaires confortants, les carícies de la sorra fina, la quinta essència dels cants i de les remors que havia sentits, i la placidesa de les celísties. I se m’acudien uns pensaments ensomniadors. Per exemple: si les fredelugues fan pensar en les neus, els moixons en les prades florides, i les òlibes en la feredat; la vestidura brillant, d’or, argent i púrpura, dels peixos, què no ens obliga a sospitar de les belleses dels llocs amagats que habiten? I jo les somniava despert a pler del cor. Deixava una mica badada la finestra de la meva cambra perquè entrés l’aire pur, me ficava al llit, m’adormia tot sentint la remoreta del mar, i bona nit i bona hora.





Avís misteriós





No sabia pas quina hora era, ni tenia certesa de que fos vespre o matinada; però em semblava que no feia gaire que m’havia llevat. Un ensopiment estrany, pesat, morbós, entorpia el meu cervell. Al mateix temps sentia cert disgust fondo, certa pena aclaparadora; mes no en podia recordar les causes. No em recordava de res, de res absolutament. En va m’esforçava a escorcollar les foscors de la meva imaginació, cercant-hi alguna no ben apagada remembrança. Era inútil. No aconseguia més que augmentar el meu neguit, la meva fonda pena.

El dia era trist. Ensostrava el cel una nuvolada d’un gris fosc, que sols deixava passar una claror esmortuïda.

M’esdevingué la sospita de que estava nevant, i, per assegurar-me’n, vaig sortir a la finestra i escampí per defora la mirada de mos ulls tèrbols. Bella estona vaig haver d’ullejar per assolir el convenciment de que no hi havia neu enlloc. Les meves percepcions eren sordes i penoses. Romanguí contemplant la negror dels boscos, que s’estenia davant meu, i vaig pensar: «Són els boscos de Montnegre. És que sóc al mas». I, com si no n’estigués ben segur, vaig repetir-me en alta veu:

—Sí, sí: sóc al mas Sàbat.

Pensant que tal volta la soledat me corprenia, vaig anar a la recerca de gent. Vaig entrar a la cuina: una cuina gran, negra, fumosa, amb el pis de roca i terrer, i el sostre altíssim i de canyes ensutjades. Allí, sota l’ample vogi acampanat de la xemeneia, vaig veure asseguts en el banc escon el masover i la masovera. Ambdós estaven amb els braços plegats sobre el pit, sense dir-se un mot, seriosos, capbaixos i grocs, molt grocs. Pel moviment quasi imperceptible de sos llavis comprenguí que resaven. Seria un rastre de llàgrimes la lluentor que serpejava per la galta de la masovera? Allí es passava un gran disgust, un disgust que jo el sentia encara que no en recordés els motius.

Mentre examinava aquella escena amb un esporuguiment inexplicable, vaig reparar en el fons d’un passadís la figura esvelta, grave i melangiosa de la meva mare. Tota traspostada i esblanqueïda, la simpàtica dama vingué cap a mi, m’abraçà i estampà en mon front un llarguíssim petó. Sos llavis eren freds com una flor d’aloc mullada per l’aigua-ros del novembre. Sos ulls grossos i serens expressaven una tristesa incomprensible. Jo em posí a plorar en sos braços…, mes no sabia pas per què.

—No podem entretenir-nos més —va dir-me a mitja veu. I ambdós sortírem de la casa, i caminàrem…, caminàrem… Recordo que no feia un alè de vent. Les fulles seques dels polls i carolines, al rompre’s de les branques, queien a plom com ocells morts. A on ens encaminàvem, per la ribera d’aquells torrents solitaris?

Les boscúries s’anaven acostant. Entràrem dins un bagueny rònec, ombradís, poblat de grossos suros vells i esparracats. Era la sureda vella de Montigalà; una sureda improductiva, que no s’era carbonada perquè els carretatges hagueren pujat més que la mercaderia. S’havia deixat que aquells arbres gegantins anessin morint per llur saó, i tal volta feia més d’un segle que malaltejaven. Prou que la coneixia, jo, la sureda vella de Montigalà, paratge paorós, on no havia sentit mai refilar cap moixó ni cantar cap llenyataire. Allí l’aire era humit i estava impregnat de fetors de rescloïment i de floridura, semblants a les que es perceben en una cambra habitada per miserables.

La mare, apartada de mi algunes passes, caminava silenciosa, vessant avall de la muntanya. Jo la seguia contorbat, llambregant amb basarda aquells surassos caducs, que caragolaven sobre mon cap llurs branques malgirbades, cobertes d’una llarga molsa, blanca com els pèls d’un jai. Ratats molts d’ells arran del sòl pels ricards, bosellats pels corcs, escorxats i escorpitats a trossos; minats alguns per podridures que els convertien el cor en una massa groga i tova, que es desfeia, al més petit fregadís, en una serradina impalpable com tabac de pols; abonyegats altres per monstruosos tumors, que es rebentaven i regalimaven formant en terra sinuosos xaragalls; aqueixos buidats per esvorancs espantosos, aquells esberlats de dalt a baix i amb la meitat dels feixucs membres caiguda a llurs peus; tots colossals, nafrats, enteranyinats i polsosos; presentaven un aspecte grandiós de desolació que esfereïa. Se diria que eren condemnats per Déu a un sofriment terrible sense gemegor ni esplai de cap mena.

Que extensa, que interminable era aquella sureda! Mai m’ho havia semblat tant. I la claror del dia anava minvant com si es desmaiés la tarda part d’allà de la nuvolada. Érem, doncs, cap al vespre? Jo tenia intenció d’enraonar, de fer alguna pregunta a la mare; mes la meva voluntat, balba i esmaperduda, no trobava el ressort secret que la comunica amb els sentits, i, a pesar dels meus esforços, la veu no es formava en ma gargamella contreta. Quin patir, Déu meu!

Mentre anàvem baixant, vaig reparar, per entre la brossa dels arbres, lluny, cap avall, un home que davallava amb una maleta a coll. Aquesta visió em va suggerir la idea d’un viatge, d’una absència penosa, de quelcom d’inevitable i desconsolador. Pobra mareta meva! Seria ella la que marxava? I a on?… Aquell cap gris tan estimat havia d’apartar-se de l’escalf dels meus petons? I per què separar-nos?… Per què?… I, pesadament, anava donant voltes a aquestes qüestions en la meva imaginació, i mentrestant vaig veure que ens atansàvem a una planura blavosa i emboirada; i la mare apressà el pas i jo també.

No sé per quins camins hi entràrem, però lo cert és que al cap de no gaire estona érem al mig de la planura i al davant d’una estació i d’una via de ferrocarril que es perdia al lluny del lluny. En aquell mateix moment arribava el tren fent tramblar la terra. Aleshores la mare m’abraçà tota tremolosa, i, sobtadament, deslligant-se de mos braços, d’una corregudeta es precipità dintre un vagó. Jo volguí entrar-hi darrera d’ella; però em mirà amb terror, i, tancant la portella d’una revolada, cridà:

—No, no! —Vaig restar esglaiat. El tren es posà en marxa, anaren desfilant els vagons davant meu, i vaig obirar darrera els vidres de llurs finestres unes figures encarcarades, unes cares pàl·lides, uns nassos blavosos, uns ulls envidriats… Després, tot soledat!… Vaig sentir rodolar una gota de gebre a lo llarg de ma espinada, i m’assaltà la idea de la mort.

Aquesta idea clara, esborronadora, em va despertar. Tot això no havia sigut més que un somni; però em va impressionar tant, que vaig afanyar-me a marxar del mas on l’havia tingut. Vaig tornar, doncs, a marina, a la meva casa pairal (i molts creuran que ho dic per produir un efecte artístic, mes no és així), vaig trobar la mare malalta, i la vaig veure finar al cap de pocs dies. El somni, havia sigut una suggestió, un avís misteriós? No ho sé; però estic convençut de que avui com en temps de Hàmlet, els cels i la terra amaguen moltes coses a la miòpia dels savis.





Mar de llamp





Ja no era nit. Encara l’alba no havia ensenyat sa escata lluent en l’horitzó; però ja la llum primerenca del dia, una llum feble i grisa, voleiava en l’aire, esparpallant-se i esbandint-se per tot arreu, sense deixar cap reconada d’ombra. Les muntanyes se destacaven confosament en mig d’aquella grisor. A curta distància les veles dels llaguts apareixien mig esborrades i boiroses, així com s’obira de vegades la lluna en un cel assolellat.

La mar no onejava: només treia sobre la platja una mica de bromera, deixant sentir en la sorra un rosec dolç, dolç. Allí, en la cala, tenia una color lletosa i semblava dotada d’una densitat d’aixarop. Quan algun llagut donava fusa, al lliscar-hi per damunt, hi obria un solc bru i oliós, que lluïa darrera de la popa i restava assenyalat llarg temps, com un camí misteriós. Els rems, sense cap mena de remor, s’enfonsaven en l’aigua fent-hi esclatar blavoses llumenetes, i després s’alçaven perlejant. Sonava de vegades algun cant melangiós, que s’allunyava juntament amb una barca que s’anava perdent de vista. L’oratge era tan suau, que amb prou feines arribava a gronxar els rínxols dels meus cabells.

M’havia assegut en el fresc sorral, amb els peus quasi al trencall de l’aigua, i gaudia a ulls plens les belleses de la matinada. Al mateix temps observava els moviments d’un pescador vell que, tot esmicolant i ensorrant el grumeig, vigilava dues canyes que acabava de parar. Les havia clavades en terra després de llançar a la mar llurs guarniments. De tant en tant les agafava per mudar-los l’esquer o perquè ja havien enganxat algun peix, que les vinclava i atrontollava. En aquest últim cas, estirant i amollant hàbilment, anava fent seguir la pesca; i a la fi, l’aigua, xopollejada, obria pas a una oblada o a un llobarro, que, amb les aletes esparrancades, se debatia, fent sorollar sordament ses escates d’acer brunyit.

El dia badava a poc a poquet sa parpella… Un fil lluminós, d’un ros de mel, s’havia estès en el mar sota mateix de la calitja negrenca que murava l’horitzó. I per moments s’anà eixamplant, eixamplant…

De sobte, lluny, entre la boira, com a xarbotades d’un metall fos, enlluernador, rebentaren les flamarades del sol, i, lentament, son disc gegantí, vermell i com oscil·lant, s’alçà damunt de la llampanta mar. L’oratge aturà son buf. Una xafogor humida, que s’apoderà de l’atmosfera en breus moments, me deixà amarat de suor.

—Aviat entrarà vent de fora —va dir-me el vell pescador per via de consol. I es va posar a encendre tranquilament sa pipa. Després la deixà penjar a un cantó de sa boca, acotà les parpelles, i, a no ser per alguns glops de fum que llençava de tard en tard, s’hauria dit que dormia. Mentrestant el sol se remuntava, empetitint-se a manera que s’enfilava a les blavors de l’espai, però concentrant més i més sos raigs i refermant llur força abrusadora.

Deu o dotze xicots nus, magres, bruns, vingueren a nedar davant meu, capbussant-se i perseguint-se. De tant en tant sortien a reposar a la platja, i allí, tots molls, s’asseien; i el panteix feia brandar l’encercolat vistós de llurs costelles.

El mar era llavors d’un blau clar, puríssim. Les esteles que serpejaven per sa superfície eren blanquinoses com els rastres que els caragols deixen sobre les fulles.

D’hora en hora la calor augmentava. Se veia tremolar un lleu vapor sobre el mar, i es respirava un baf d’aigua calenta. En les properes penyes les ginestes s’anaven esflorant, deixant rajar un llagrimeig d’or avall avall de les roques. Els nedadors s’havien ajagut de boca terrosa sobre la sorra roent, parant llurs esquenes mullades a l’ardentor del sol. El vell pescador dormia, i dormien també, a l’ombra dels llaguts, alguns altres mariners. Tot era silenci. No es veia cap barca en el mar: només s’hi obiraven, lluny, molt lluny, dues gavines, que hi ressaltaven per llur blancor i que, tot volant, volant, semblaven immòbils i feien l’efecte de dues estrelles que parpellegessin solitàries en mig del cel.

Jo tenia nyonya…, una galvana, una son!… Me vaig posar a l’ombra d’una vela estesa, i em vaig lliurar al temptador ensopiment que m’afalagava. Però, tot just els meus pensaments s’havien esvaït en les primeres boires del son, quan una remor llunyana, ronca, creixent, em desvetllà. Me vaig aixecar esverat; i encara no estava ben dret que em va envestir una ventada xardorosa, cuidant tombar-me a terra.

Vaig veure que el pescador vell recollia sos ormeigs i corria com un boig d’ací d’allà, cridant:

—Mar de llamp! Mar de llamp! —I altres mariners s’anaven aixecant, com a fantasmes, d’entremig de les barques, i repetien aquell crit esporuguidor.

De seguida comparegueren adalerats més i més homes, i s’armaren els palanquis, i vingué el paler amb son parell de bous, i grinyolaren les corrioles, i els llaguts i les llanxes foren hissats amunt, ben amunt, a dalt de les penyes. I tot era moviment i cridòria, i tothom guaitava la mar amb els ulls eixamplats per l’espant.

Jo també hi vaig adreçar la vista. De bon principi no vaig reparar sinó que s’estenia rabent rabent una clapa ombrívola, com l’ombra d’un ser invisible que hi volés pel damunt. Allò era el primer efecte de la ventada: se comprenia de seguida. La ratxa que suara m’havia envestit hauria sigut un esbufec prematur. Ara venia l’alenada grossa. Com corria! Va abordar terra amb l’espetec d’un drap colossal que es desplega violentament, pataquejà les roques, s’esqueixà en llurs cantells amb una xiscladissa esgarrifosa, rebufà la sorra escampant-la a tall de metralla, que em ferí dolorosament, i va envair el poble rebatent-se per parets i teulades. Se sentia el tancament de les portes, el dringar dels vidres que es rompien… Les xemeneies s’eren convertides en sirenes que cornaven en diferents tons de veu. Algunes balandrejaven i queien. Per certes sinuositats en la llarga bramulada del vent, s’haurien pogut endevinar les corbes i colzades dels carrers per on s’encanonava. Les canals xiulaven, els penells flautejaven, giravoltant llurs banderetes; les campanes repicaven a mal temps. Tota la vila sonava com un gran instrument musical tocat per un boig.

El sol s’havia entristit en mig del cel serè. La gropada, mentrestant, creixia a l’horitzó, esblenada i negra. El mar, fatigat per la pressió que sofria, s’enfonsava a trossos, i es botia després amb un panteix pesat, que de moment en moment se feia més visible. Grosses ones se rebentaven ja en la platja i llengüejaven escumoses fins als herbeis. I la remor llunyana augmentava ronca, profunda, solemne, distingint-se a pesar dels altres sorolls més baladrers que atabalaven l’aire. Era la grossa maror de fora, que s’anava atansant. Venia tota blanca d’escuma, fent cavalls enormes que a cada instant, en llurs bots, aixecaven més altes les gropes monstruoses.

Més tard ja no es veieren sinó xarbots i serralades d’aigua, que corrien unes darrera de les altres sense acabar-se mai, amb la carena tempestejada, que s’esbadellava ací i allà, esllavissant-se per llurs faldes en tronadores ensulsiades. Seques, mai vistes tal volta, eren posades en descobert, mostrant llurs entranyes de pedra i llurs algues negrenques. Els penyals de la costa apareixien un moment revestits, enfarfegats d’escumes, i de seguida tornaven a mostrar llurs roques brunes, mig negades per un davassall de cascades. El soroll era eixordador.

Homes, dones i criatures, amb una angoixa horrible, corrien per la platja. I els ruixims espessos, que el vent enlairava, passaven com boires sobre llurs caps i un hom no sabia a voltes si eren llàgrimes o aigua del mar lo que regalava per les cares d’aquells infeliços. Mes, respecte d’alguns, no hi cabia pas aquest dubte, perquè sanglotaven, gemegaven i es picaven el cap desesperadament. Eren els que tenien al mar pares, germans…, l’amor i l’esperança de llurs cases.

El cel s’havia ennuvolat del tot en poca estona, i sovint s’hi esbombava el tro, fent retrunyir l’encontrada. El dia s’havia enfosquit tant i tant, que semblava que fóssim cap al vespre.

En això, un crit de dona, un crit xisclós, va ferir les orelles:

—Una barca!… Una barca! —Tothom s’abalançà a la mar com si volguessin abraonar-se amb les ones.

—Sí, sí!, una barca! —exclamaren altres veus.

—Quina és? —preguntaren molts.

—És la d’en Xufanch —va respondre un espinguet de criatura.

—No, no; no ho és —contestaren de seguida alguns mariners.

—No és pas del poble; és forastera —mormolà una veu rogallosa.

—Només hi va un home i ja no pot governar —observà un patró. Les dones alçaren els braços al cel com demanant misericòrdia.

Jo també vaig llambregar la barca. Era un llagut sense veles ni arbre. No venia, sinó que era portat per les ones i el vent, i es veia que anava ple d’aigua fins a l’orla. Corria de dret cap a un penyal. S’enfonsava en la clotarada que li badava la mar a l’encongir-se, i, al cap d’una bella estona, quan l’ona tornava a inflar-se sota sa quilla, reapareixia entre els ruixims voleiadors. I cada vegada s’acostava més a les penyes, on s’havien enfilat ja uns quants mariners per des d’allí donar-li l’auxili que poguessin. Però, què podrien fer? Res. El llagut se tombà en el bullidor de rompents, que s’estenia a una grossa distància de les roques. Sa carena negrajà encara, botant, botant entre les escumes. Després els ulls la cercaren en va.

Al cap d’una mitja hora vingueren quatre mariners que portaven un home a coll. Era el nàufrag. Ningú el coneixia. Me semblà home d’uns quaranta anys, i vestia la samarreta blava i els calçotets de cotó que usen a l’estiu els pescadors de la nostra costa.

Son llit d’agonia fou el sorral mullat. Allí l’ajagueren, i el metge l’examinà, declarant que es moria, que se n’anava per moments a causa d’una forta commoció al cervell. Al cap de poc va presentar-se un capellà que portava l’extremunció, i tots els homes, a pesar de la pluja que queia, es llevaren la gorra, i moltes dones s’agenollaren.

Aleshores vaig poder observar el nàufrag detingudament. Estava esgrogueït, amb els llavis closos fortament i coberts d’una bromera que bombollejava a un cantó de boca; les parpelles obertes, i les nines negres, informes, escampades pel blanc de l’ull com dues taques de fel de sèpia. Per entre els plecs de la samarreta descordada, penjat d’una veta negra, al costat d’uns escapularis, li sortia un medallonet de llautó amb el retrat d’un infant, tal vegada d’un fill estimat, que restaria en l’orfanesa.

Repassant les impressions d’aquella diada, no poguí menys de dir, de cor endins:

—Coses del món i de la vida, què sou? Qui se’n refiarà? Al matí oferiu riques esperances amb un somrís dolç, amb afalacs d’oratge, amb vessaments de llum…, i al cap d’algunes hores doneu la tempesta, el desordre i la mort.





Mànegues marines





Era un matí de tardor. Jo estava dormint, i em varen cridar, donant-me la notícia de que hi havia mànegues marines. Me varen dir que se n’eren presentades algunes, i que tot el poble era cap a la banda de mar per atalaiar-les. Amb això em vaig llevar de pressa i em vaig llançar al carrer encara amb la son als ulls i amb l’armilla a mig cordar.

Al ser a fora vaig reparar que el cel estava tapat per una nuvolada baixa, densa i bonyeguda, que deixava un sotacobert, per on la claror se difonia tèrbola i somorta. Les parets blanques de les cases prenien un to verdós, trist. L’aire estava com adormit, com encantat. Els plàtans, amb llurs penjarelles de fulles rosses, s’aguantaven en una immobilitat tan absoluta, que m’impressionà. El carrer estava en la major soledat. Els banquets dels espardenyers eren a les voravies sense que ningú els ocupés. Els fadrins fusters havien abandonat llur treballador; i la grossa serra enclavada en el fil d’un tauló, les garlopes amb el floc a mig fer, i la biga començada a cairejar damunt dels cavallets, indicaven que la feina s’havia suspès de cop i volta per algun motiu extraordinari. En el ràfec d’un terradet, entre blets mústics i ravenisses seques, quatre o cinc pardals estarrufats panteixaven amb el cap sota l’ala. Dalt de la crestellera d’una teulada, dos coloms negres guaitaven i escoltaven, estirant el coll de la manera que solen fer-ho quan reparen quelcom que els alarma; però llur actitud expectant durava d’un manera insòlita.

Jo experimentava una pesadesa invencible. Me semblava que els meus sentits no estaven ben desperts, que l’emboirament de la son m’enlleïa els membres…, i vinga fregar-me els ulls. Però segurament no era jo sol, l’espesseït: se diria que la pesadesa era per tot arreu; que se la sentia entorn com una mena d’ensopiment còsmic, si val l’expressió.

A l’arribar al carrer de la Mestrança, vaig trobar-hi una gran gentada, quasi tota d’homes, que estaven arrambats a lo llarg de les cases, girats de cara al mar. Me vaig ajuntar amb ells, i com ells vaig posar-me a l’aguait. No es sentia un piu, ni la bonior vaga que sempre s’exhala d’una multitud. Encara que aquella gent haguessin sigut estàtues, no haurien guardat més silenci. Se podia creure que ni respiraven. I la ressaga tampoc fressejava gens. Aquesta remor agradosa que sona per les costes, fins i tot en els dies de bonança, s’era apagada per complet. En la mar negrenca, de color de llècol mullat, les ones s’embotien a lo lluny, i anaven venint, creixent, i atansant-se, sense trencar mai la superfície, com si hi passessin per dessota, a la manera que circulen els músculs sota la pell d’un atleta que forceja; després, majestuoses i plenes, se precipitaven a les ribes i no aixecaven cap remor, o, tot lo més, un xopolleig sec i sense ressonància, que no corresponia a llur magnitud. Sens dubte l’aire havia perdut la seva conductibilitat, i els sons s’hi ofegaven a curta distància.

Una calima blanquinosa s’havia aterrat al cantó de llevant. Les muntanyes i roques hi ombrejaven al dedins. Allí tot semblava fum: un fum estacionat, immòbil. Però l’aspecte d’aquella part no era tan fatídic, encara, com lo restant del paisatge amb sa nuvolada baixa, ses penyes àrides i son horitzó aixafat, que es badava només un xic a flor d’aigua per a donar pas a una llum verda i penosa. El mar estava desert, sense una vela, sense una gavina.

En quant a mànegues marines, no se’n reparava cap enlloc.

—Què redrimonti atalaien, la gent? —vaig preguntar a un pescador que tenia al costat.

—Aquest matí se són formades quatre mànegues, i sembla que n’ès diada —em contestà.

—L’avi Mallet les ha tallades amb ses seues oracions —va afegir oficiosament una dona—. Ara rai, ja estan ben llestes. Déu vuigu que no hajun fet cap mal, perquè sa nostra gent ès a mar, a sardinals. Hi tinc tot es bé de Déu de casa: àdhuc es menut, se n’han emportat.

En aquell mateix instant s’allargà per sobre el meu muscle un braç vestit amb samarreta blava, assenyalant un punt del cel, cap a on se varen acarrear totes les mirades. Allí, per entre dos rotllos de núvols, com per entre dues bambolines colossals, penjava una butllofa d’un gris blavenc, que s’anava inflant, inflant, igual que una bomba aerostàtica. Quan hagué adquirides unes bones proporcions, al bell dessota d’ella s’estufà el mar, rompent en xarbots, i a l’ensems la bomba s’allargà pel capdavall, deixant caure una mena de trompa, que va davallar serpejant gairebé fins a l’aigua. La mànega estava formada. Va oscil·lar una estona, com afofolant bé la testa en la nuvolada, i emprengué una marxa sinuosa. Passava força lluny. Allí un vapor a tota maquina ens hauria semblat immòbil i quasi no s’hauria obirat.

Entre el pinyoc d’espectadors que em voltaven hi havia un carreter de cara bestial, aixafat de front, una mica pelut de galtes, barbagròs, alt, d’ulls petits i vermellencs. Aquest home, que revelava el seu ofici amb les xurriaques que li penjaven sobre el pit enrotllades al coll per la tralla, donava mostres de disgust i d’avorriment, i a l’últim va dir, en to de menyspreu:

—Bah, bah!… Sa sang no enrogirà ses aigües. Sou uns babalocs. Això té tanta malícia com es fum de qualsevulla xemeneia.

—Déu vos gord que us arreplegués! —va exclamar un mariner—. No és cosa de joguina, no. Jo no em voldria veure sota es seu embut, ni enc que em trobés dintre una fragata de tres arbres. Xucla i roda d’una manera!…

—Això deu poar aigua des mar per després fer ses pluges: oi, senyor? —me preguntà un xicot. I, sense donar-me temps de contestar, va tocar-me amb el colze—: Mireu!…, una altra!

Efectivament, vaig veure que s’espallongava d’un abombament del cel un canó serpós d’un blau de calitja. Era una altra mànega. I de seguida se’n presentà una tercera, que venia, ja formada, de part d’allà de les muntanyes llevantines, vorejant la costa, desempallegant-se a poc a poc de les calimes, enteranyinada, blanquina, voltada de lluïssors que s’anaven apagant gradualment.

Totes tres estaven a la vista. Vagarejaven majestuosament, amb les trompes a frec d’aigua i les bombes mig enclotades als núvols. Semblava que no tinguessin relleu: eren com pintures, com ombres estranyament retallades en mig de la claror migrada d’aquell dia malaltís. Seguien derrotes diferents i sovint oposades, i es comprenia que no les impulsava cap corrent exterior, sinó una força que residia en elles mateixes. Tan aviat s’enxiquien allunyant-se, com s’engrandien acostant-se a terra. Però no es sentia el més lleu soroll: tot passava com en un espectacle cinematogràfic; i, si un hom no hagués tingut idea preconcebuda del poder d’aquells meteors, no se n’hauria temut pas. Més aviat que de por, inspiraven un sentiment de pena i d’estupefacció. Se diria que la naturalesa estava malalta, i que, ensopida i enfebrada, somniava aquelles monstruositats. Però aquell somni podia causar víctimes. Me vaig recordar d’haver llegit que els navegants engegaven l’artilleria contra les mànegues. Si haguéssim tingut un canó… Mes, a falla de canó, per què no fer sortir el sometent a la platja i que escopetegés l’aire amb salves ben estrepitoses? Lo que convenia era assorollar aquella atmosfera mesella i paralitzada, tornant-li el moviment i la sensibilitat.

Anava a comunicar aquest pensament a les persones de més a prop, quan s’aixecà al meu entorn una ronca bonior i cent braços s’agitaren en actitud d’alarma. Una dona, que estava al meu davant, se va girar tota esgrogueïda, tapant se els ulls amb una mà, i, tremolosa i atarantada, empenyent de palpentes l’un i l’altre, va córrer a ficar-se dintre d’una casa. Entre la bonior vaig entendre una paraula:

—Es sardinalers!…, es sardinalers!… —I la remor de veus s’apagà de cop, igual que en una cambra enconxada quan es tanca la porta per on entraven els sorolls exteriors, i tot s’eixordà sobtadament. Aleshores me va venir pell de gallina, i vaig veure la meva esgarrifança reproduïda en tots els semblants.

Ja no vaig pensar més en el sometent. No hi havia temps de res. Sis o set llaguts de sardinals acabaven de sortir d’un freu, i es trobaven en mig del triangle que es podia imaginar entre les mànegues. Dues s’havien engolat a l’ensenada, recorrent sa boca com esmaperdudes. L’altra era més a terra. Corria com per trencar el camí de les barques, acostant-se, creixent, agegantant-se… Semblava que el sostre de núvols s’enlairava per deixar-li pas. El mar se botia sota la trompa, entorn de la qual els ruixins formaven una corona vaporosa. L’ombra del meteor se projectava sobre nosaltres, i l’aire s’enfosquia, s’enfosquia…

Mentrestant els llaguts venien, botant, amb les proes embigotades d’escuma, tots junts, aplegats per la por. Els vogadors treballaven com en cap regata. Se doblegaven a la una sobre llurs rems, i després s’alçaven tan alts com eren, repenjant-s’hi a l’enfonsar-los en les negrenques aigües. Els patrons, drets a popa, governaven amb una atenció que es descobria en tot llur posat. Un d’ells duia a braç un infantó d’uns quatre o cinc anys, que se li arrapava al coll amb un moviment de terror: un noiet ja vestit d’home, amb calcetes i barretinola, bufó, grassonet.

Vaig sentir un gemec a prop meu. L’havia esclafit aquella dona que poca estona abans m’havia parlat de que tenia a mar tota la seva família. Estava immòbil, estirada, com enravenada de fred, pàl·lida, amb els ulls astorats. El cap li tremolava lleument, i les dents li debategaven. Sos llavis descolorits repetien un mot, sempre el mateix. «Menut!…, menut meu!…». La infeliç, aireferida de bogeria, en aquells moments de suprema angúnia no es recordava del seu marit ni dels fills grans, que amb llur treball la mantenien; ni semblava que els veiés tan sols: no es recordava més que del fill petit, del que res podia donar-li, però que més necessitat estava del seu amor i de la seva cura. No sé què hi havia de tendre i de fondament maternal, en aquesta aberració. Dues o tres vegades vaig haver d’ajupir el cap entre la gentada per amagar les meves llàgrimes.

Els sardinalers anaven venint, però no podien guanyar gaire camí, perquè les capritxoses evolucions de la mànega els obligaven a una marxa sinuosa. Tan aviat emproaven cap a les roques de llevant (entre les quals, el mar, ara encongint-se, ara reinflant-se, feia difícil l’atracada), com s’encaminaven cap a nosaltres o arrumbaven de dret a garbí. Es diria que la mànega els perseguia intencionadament, bé que guardant certa distància, entretenint-se amb una caça que no se li podia escapar. En un moment, sense soroll de cap mena, en mig d’aquell silenci d’esglai que s’havia apoderat de la naturalesa, passava fantàsticament d’una banda a l’altra de l’ensenada. Altres vegades marxava a poc a poc o s’aturava, donant voltes sobre si mateixa; però era tan llisa i d’un to tan igual, que aquestes voltes eren de mal reparar, i sols s’endevinaven per l’ondulació que davallava en espiral per la trompa.

El carreter de cara bestial començava a interessar-se per l’espectacle. S’havia tombat endavant, estirant el coll i traient el cap per damunt dels muscles de la gent, i guaitava amb aire feréstec, apilotant les celles sobre els ulls i allargant la barba a tall de morro. La seva atenció s’intensificava a proporció del perill, i un estremiment voluptuós sacsejava les seves galtes peludes.

—Ara va de bo —mormolava. I, quan la mànega s’allunyava dels sardinalers, ell es redreçava i deia, com avorrit—: Bah!, total res! —Altres manifestaven iguals sentiments amb diferents expressions de rostre. En aquell estat de tensió, els bonys de les ànimes sortien a la cara. També s’hi pintaven la pietat i la bonhomia: un ull enllagrimat, un llavi mogut pel rés, una boca contreta, un sospir, un posat de cos, revelaven lo íntim de les persones, lo que les converses no expressen i que tal vegada es procura amagar amb elles. Que en vaig llucar, de dolor i de misèries! Però res me va causar tan mal efecte com la indiferència de dos pobres mendicaires que, darrera d’aquella muralla d’ànimes en pena, s’eren adormits al carrer, asseguts en un banc vora la porta d’una taverna, com deslligats de tota germanor amb la humanitat. Dormien descansadament: l’un amb el cap tirat endarrera, oberta l’esqueixalada boca, reganyant el coll i el flac sotabarres coberts de pèls blancs i curts, no afaitats de dies; l’altre amb el cap jup, que es movia empès acompassadament per la post del pit amb les zumzades d’una lenta i ampla respiració, pròpia d’un jove robust.

Aquestes coses les vaig veure quasi sense mirar-me-les. Eren en el meu camp visual, dormen en el meu record, un sol conjunt amb les del mar i del cel.

Els moments se feien llargs, eterns. Sens dubte hi haguera hagut temps de reunir el sometent: me sentia culpable de no haver posada en pràctica aquella idea, l’única que oferia alguna esperança de resultat. Tal vegada encara es podia intentar!… Però no: la mànega aborda els sardinalers, els rems cauen en banda, els llaguts topen ells amb ells, els tripulants s’agombolen…

Ningú no respirava. I vaig sentir el feble gemec de la pobra mare.

—Menut!, menut!…, menut meu! —I després res: les palpitacions del meu cor repercutint els meus membres i com sonant per tot arreu convertides en rellotge de l’univers.

Gràcies a Déu, va ser més la por que el mal. A la traça, el meteor, encara que molt a prop de les barques, no va tocar-les; i els valents pescadors, refets del primer espant, tornaren bravament a la lluita, vogant cap a una petita cala que els venia de dret. Aquella caleta estava amagada per les calimes; però ells sabien prou on l’havien de trobar entre les penyes de llevant. No la tenien gaire lluny: nosaltres també l’endevinàvem. Arrencaren com fletxes tirades a l’hora envers un mateix fitó, i penetraren en la blanca boirada. Un cop en terra, eren salvats.

—Santa Anna els hi ha allargat un plec de sa seua caputxa —va dir un vellet al·ludint al nom de «punta de Santa Anna» que porta el cap de la llarga muntanyola.

La mànega, que tan bella angoixa ens havia feta passar, seguí encara rodant per la cala com qui cerca la perduda. Després va arrumbar-se majestuosament a pendre terra pel recó de llevant, i es submergí en la broma, entre la qual tot just s’afigurava, esblaimada, esvaint-se a trossos a trossos. I, puja que pujaràs, s’enfilà costes amunt, estirant o arronçant la trompa; segons els alts i baixos que trobava; i aixecant sota d’ella, en l’ambient espès, una mena de polsaguera com la que mou en un camí un animal que morroaterrat hi rebufa, assolí la cima, s’acarrerà per la carena i tramuntà per un collet.

Vaig cercar les altres dues, de les quals m’havia distret fins aleshores, i ja no en vaig descobrir sinó una. La seva pariona se’n seria anada qui sap a on, o s’hauria desfet sense jo adonar-me’n. Sigui com vulgui, no en restava més que una a la vista, i no hi estigué gaire estona. En mig de sa marxa atzarosa, se li segà la trompa, separant-se-n’hi un tros del capdavall, que es fongué fantàsticament en l’aire; i aleshores, la part superior, com sentida de la dolor d’aquell escapçament, s’arronçà amb rapidesa, igual que una banya de caragol que s’és tocada amb el dit, i la bomba s’aixafà, encongint-se en una balma dels núvols.

Així fou deslliurat dels terribles meteors tot l’espai obirador. Mes el dia encara continuà trist i pesat. Encara l’estrany fenomen tenia tirada a reproduir-se, i ací i allà del cel se formaren alguns mamellons sospitosos, que per sort varen follar-se abans d’arribar a res.

Deu hores eren tocades quan el carés del temps començà a mudar-se. Els núvols ondularen i prengueren marxa lentament. Les fumoses calimes s’esbullaven de per sobre. Una gotellada fina polsejà un instant i cessà. El cel vaporós s’esbadellà en alguns punts. Un rajolí de sol va creuar l’espai ombrívol, caient sobre les aigües llunyanes, que s’allumaren amb una flameta d’or. Se coneixia que la naturalesa es retornava a poc a poc. L’aire s’estremia, i, de sobte, com recobrant el respir, va donar entrada a una ratxa de vent fresc, que s’escampà per arreu. El soroll de la ressaga, més harmoniós que mai, retentint alegrement com el xim-xim dels platerets d’una xaranga, ressonà en les nostres orelles. La boirada s’esqueixà, i aparegué la muntanya, encara mig envelada, mostrant ses verdes feixes en gegantina graonada d’esmaragda…, i es va sentir l’escotxeig de les perdius allà amunt, i remor de fulles que viuen. Déu meu, que era bonic, allò!… I un esbart de caderneres, eixit no sé d’on, va passar rabejant-se en el vent novell, joguinejant-hi amb gaia refiladissa.

—Els sardinalers arriben, senyor! No voleu venir? —me va cridar un vailet veient-me encantat.

Tothom corria cap a la platja. Els llaguts de sardinals estaven atracant, uns aquí, uns altres allà… La gentada els agafava i els treia quasi a l’envola-vola, amb càrrega i tripulants i tot. Quins visques!, quina cridòria!, quins aplaudiments! Els pobres sardinalers saltaven de llurs barques i abraçaven tothom plorant, plorant.

—Ai, Verge santa del Vilar!

—Ai, terra de Blanes beneïda!

—Ai, mareta meva!

—Fills estimats!

Aquestes eren llurs exclamacions, repetides cent voltes.

Me vaig parar en aquell patró que havia atalaiat amb una criatura a coll durant el perill. Estava dret, mut, girat de cara al mar, fits els ulls amb aqueix esverament reposat i ombrívol que sol deixar una llarga dolor. El seu fill menut, amb un bracet li voltava la cama, recalcant-s’hi, amb el caparró acotat a la cuixa, mig adormint-s’hi. Després d’una estona l’home s’esparvillà i va endreçar la paraula a l’infant.

—Ja ho veus, Ramonet, ja ho veus, es pa que s’hi dóna, a sa mar! Hem vist sa mort a dues passes…, i diu que ta mare s’és enllitegada de s’espant. Quina vida! Cada dia desgràcies, misèria… I tu aquesta maleïda fal·lera, que no calles mai: «Pare, vui èsser pescador com vós… Pare, porteu-me amb vós a sardinals». Te l’hai de treure, aquesta fal·lera: sents? Vui que aprengus ofici: res de mar. Es dia que t’hi acostus t’hai de llevar sa pell!

S’anava enfellonint tot sol, com si algú li fes la contra. Va agafar el noiet per sota les aixelles, l’aixecà en sopols d’una revolada, i, encarant-lo amb la mar i mostrant-la-hi va dir:

—Té, mira-la, sa nostra desgràcia! Fes-hi sa creu per un mai més! —I nirviós, malhumorat, després de posar la criatura en terra, li pegà una bufetada—. Recorda-te’n!





La basarda





Anant de camí cap a un mas de la Selva, on tenia la família, se’m féu tard per motius que no cal explicar. El sol era baix quan vaig arribar al molí de l’Om, distant encara tres hores del terme del meu viatge; mes, per tard que fos, haguí d’aturar-me a beure una mica d’aigua, i em vaig asseure en una pedra, a la vora del riu, a descansar un moment, tot fumant un cigarret.

El molí de l’Om no treballa de molts anys. És un casalot deshabitat, o, més ben dit, una ruïna inhabitable, perquè bona part de ses parets ha caigut, i ses teulbades i sostres no s’aguanten sinó a trossos. En el seu interior hi creix arbrissa boscana, i la llambrusca treu sa pampolada per les finestres. La resclosa, somoguda i ratada, deixa escapar amb desdeny les aigües rondinadores. La grossa turbina es podreix immòbil sobre el rec eixut, on les aranyes l’enteranyinen i les bardisses dels marges la curullen de vilordes i fullaraca. I quan un hom pensa que en altres temps aquesta roda donava moviment a una complicada maquinària, i s’imagina el roncar de les moles, corretges i engranatges, el tràfec dels moliners, les corrues de carros que devien agombolar-se en els patis, el dringar dels esquellerincs, els espetecs de les xurriacades i els crits dels carreters animant tota la vall, no pot menys de doldre’s de l’enderroc i de la quietud d’ara. Ara l’encontrada és deserta i boscosa. Els camins s’han enherbat i les roderes s’hi són esborrades. No hi transita ningú sinó molt de lluny en lluny. El sol hi guaita dies i dies i mesos sense descobrir-hi figura humana, i el vespre s’hi deixa caure en mig d’una quietud mortal.

Poca estona vaig concedir al descans. Volia aprofitar, en lo possible, per a la meva marxa, la claror del dia, que començava ja a vermellejar. Me vaig ficar, doncs, selva endins a bon pas; però aviat vaig compendre que m’afanyava inútilment, perquè ans de no gaire m’havia d’assolir la nit en plena boscúria. Per força el sol havia de ser ja post. A pesar de l’altíssima verneda que em tapava la vista de ponent, els besllums que, filtrant-se per les clarianes del fullam, clapejaven el bosc, me deien prou, amb llur color i llur feblesa, l’estat de la foguera d’on procedien. Havien perdut llur centelleig d’or: s’enrogien, pampelluguejaven, no podien durar. A lo millor s’estengué com una ratxada d’ombra i s’apagaren per tot arreu.

—Adéu, bondadosa mirada del crepuscle: ja no m’acompanyaràs més! —vaig exclamar. Però m’equivocava: la morta flama del dia es revifà encara, i sos reflexos tornaren a escampar-se per la serralada; i esblaimats, moradencs, ondulant com fumarelles lluminoses, vagarejaren d’ací d’allà, i s’apagaren i reaparegueren i s’extingiren de nou una pila de vegades: tant, que no vaig perdre les fiances de reveure’ls fins al cap d’un llarg temps d’esperar-los en va. Per fi, vaig compendre que no tornarien, i llavors se m’oprimí el cor. Encara em mancaven dues hores de camí per un país completament deshabitat.

Quan vaig passar el pont de la Mostela, un pont de pedra estretíssim i d’una sola arcada, tan senzill que es diria que és l’os d’una costellassa, la nit era ben entrada. A l’altra part del pont el bosc era d’una negror imposant. Certament vaig agafar por. Però…, de què?… De lladres? Ni tampoc no hi somniava. D’estimbar-me? Sabia que la meva ruta no vorejava cap avenc.

—Bah, bah!, això és basarda! —vaig mormolar—: una por de no res, pròpia de dones i criatures. És precís despreciar-la. Filosofia i avant! —Mes la filosofia, que em feia avançar, no aconseguia pas tranquil·litzar-me.

Un acompassat flauteig de tòtils que sonà lluny, en una fondalada, m’encoratjà més que els millors raonaments. Vaig posar tota la meva atenció en aquell cant adormidor, i a l’escoltar-lo em semblava que la meva soledat no era completa. Hi havia sers que es movien, que s’aplegaven per a una obra de vida i que es comunicaven amb mi pels filets de llur veu. Feien certa companyia.

Un llumet, que aparegué més tard en mig de la massa confosa d’una muntanya, contribuí també a dar-me conhort. Allí hi hauria una casa i una família. Vaig figurar-me la masovera passant farina a la claror d’aquell llumet, els xavals preparant l’establada de la nit, i els jornalers recolzats a la taula parada, esperant l’hora de sopar. La bona gent estarien amb la finestra oberta, sense pensar en la caritat que feien al vianant amb sols deixar-li obirar el punt de llur posada. No era tot desert, no. Jo sentia la companyor d’aquella gent llunyana; i no m’atrevia pas a dubtar de la seva existència.

Distreta així la imaginació, vaig fer bon tros de via amb cert coratge; però quan vaig perdre de vista el llumet, quan, al tombar una colzada, vaig deixar d’oir el flauteig dels tòtils, i un silenci perceptible, aterrador, vibrà a l’entorn meu en la immensitat, me va semblar que la nit me queia al damunt.

Vaig aturar-me esverat, pres d’un malestar semblant al que experimentem a voltes quan una persona se’ns acosta cautelosament per darrera. Volia girar-me i no gosava. Per fi vaig aconseguir-ho, i vaig sentir passar per la meva pell una alenada freda, esgarrifadora. Però no vaig veure res…, només la boscúria, les fondalades, la fosca.

Vaig tornar a caminar, i haguí d’aturar-me altra vegada al cap de pocs passos: no em podia sostreure a l’obsessió de que algú em seguia i m’observava. Palpitant d’emoció, vaig tornar a guaitar, a escoltar… El silenci era absolut: sols el soroll del meu encongit respir s’atrevia a profanar-lo. La nit era augusta, diàfana: un abisme blavís, immens, puntejat d’estels, que indicaven distàncies confoses en la fondària inacabable. I, a baix, la terra obaga restava muda, amb un callament sant, com recollint amb religiós respecte les irradiacions de lo infinit. Això és lo que es percebia pels ulls i per les orelles…, però, oi més… Com explicaré aquella sensació fonda i esborronadora que em perseguia? No sabria comparar el meu estat sinó amb el d’una persona que se sent molestada fins a lo insofrible per la insistent mirada d’una altra que l’espia en silenci de fit a fit. Sí: la tensió del meu esperit arribava a lo inaguantable. No vaig poder resistir més. Sangglaçat, vaig caure de genolls.

—O infinit!, o ignot!, o sant!…, jo t’adoro! Ajuda’m!, empara’m! —vaig exclamar amb un crit involuntari, que retrunyí espantosament en el meu cor. I, de boca terrosa, vaig seguir resant, resant amb desvari, arraulit, tremolós, fins que m’esdevingué l’entendriment i el plor i el consol.

Vaig aixecar-me, a la fi, reconfortat, posseït d’una dolcesa mística. La basarda no m’havia pas deixat del tot, però m’era suportable. Amb el posat modest i les parpelles baixes, vaig rependre la marxa pels viaranys solitaris, mormolant pregàries a mitja veu; i així vaig poder arribar al mas.

Allí m’esperava la família amorosa i la llar encesa. Tothom estava ja amb ànsia per mi. M’adreçaren algunes preguntes, que vaig contestar amb laconisme. I vaig creure reparar que ningú no parava ment en les meves respostes. Seria que jo deia coses de poc interès i els ulls de tots descobrien en el meu rostre quelcom de greu i indesxifrable que atreia l’atenció més que les meves paraules. Quina mena d’honesta vergonya o d’encongiment d’esperit me va fer callar lo més important de la meva jornada? No ho sé. Lo cert és que vaig defugir converses, me vaig asseure a l’escon amb excusa de cansament, i em vaig retre a les meves meditacions.

Mai com aquella nit havia coneguda la basarda, aqueixa por de lo infinit, de lo ignorat, aqueix sofriment intens que tothom ha experimentat alguna vegada i que mai no ha sigut estudiat amb la circumspecció que es mereix. De què depèn la basarda? És que la solitud, la immensitat i la fosca exerceixen de per si una influència maligna sobre les facultats de l’home, desordenant-les d’una manera boja? O, és que en aquelles circumstàncies se desperta en nosaltres una facultat quasi sempre esborrada per grolleres sensacions, un sentit íntim, que ens fa aptes per a rebre la suggestió de poders suprasensibles que ens pertorben i esborronen? O Déu meu!, com dubtar d’aquest sentit pregon amb què vos he palpat amb terror santa en mig de la buidor de la nit? És un sentit balb, obscur, com incipient, que, sense altres llums que he rebudes, m’hauria pogut portar a l’adoració de quelcom detestable, com a tants pobles que tal volta no tingueren en religió altre mestre que la basarda; mes, per balb i obscur que sia, cal reconèixer la seva existència.





Llibre II


Fantasies





Les Senyoretes del Mar





Sis vailets de samarreta blava, esparracats i bruts, estan asseguts en les penyes, deixant penjar les cames nues sobre el mar, que sovint s’estufa i els mulla els peus. Cada un té la seva canya i el seu pilotet de cuca de roca, el menjar més agradós als peixets.

Pesquen ja fa hores, i alcen tots una cridòria de triomf cada vegada que un d’ells treu del mar algun serrà bocabadat, que esparrama en l’aire el branillatge lluent de ses membranes espinoses.

El crepuscle del vespre va esmortuïnt la resplendor de ses fumeres moradenques. Algunes estrelles comencen a guspirejar en l’aire blau. Un vol de corbs atravessa l’espai, anant a perdre’s a la muntanya, entremig de les parets negroses i esbadellades d’un antic castell.

Alguns dels vailets, tot sotjant sotjant llurs guarniments, que assorolla l’onada, s’han endormiscat. Llurs caps cauen sobre el pit. Llurs dits s’afluixen, i amb prou feines aguanten les canyes, que ajauen llurs cimerols en l’aigua.

—Ja no piquen —rondina un.

—Coi, que és fosc! —exclama un altre escampant la vista pel cel.

—Em voleu creure? Fem-hi una dormida fins que surti la lluna —proposa un tercer. Tots s’hi convenen. S’arrastellen junts, es junyeixen passant llurs braços sobre els muscles i els clatells dels companys, i s’adormen tranquilament a la serena, repapats en una roca.

La nit es va enfosquint. La lluna grogueja en son orient, mig partida per una faixa de calitxa cendrosa. La mar sembla que canti la non-non, tot baixet, amb veu enrogallada.

I de sobte sona una mena de galop aspre i sord… —trap, trap, patrap— i van apareixent les Senyoretes del Mar, muntades unes sobre vermells llagostins, i altres al damunt de crancs grossos, vells, revestits de molsa marina.

Totes riuen mentre van punxant amb una pua de grota les juntures sensibles de llurs estranyes bèsties, que s’enfilen pels relliscosos vessants del roquer. Totes riuen, en tant que van esbargint-se en l’aire pur i espolsant-se la mullena, que els arrosa els cabells i els vestits.

Són blanques com carn de peix; llurs cabells finíssims tenen tons irisats; brillen en llurs capets pintetes d’escata; sos mantells són verds i llargs llargs, rossegadissos; sos ulls són gotetes de llum com les que produeix de vegades en el mar el fregadís dels rems. Al passar escampen una agradosa flaire de marisc.

Tan bon punt s’han adonat dels sis pescadorets, descavalquen, se’ls acosten i s’enfilen per llurs cames amunt…, amunt…

Una s’asseu pensativa en el ressalt que forma el llavi d’un dels xicots adormits; una segona es penja a les pestanyes d’un altre vailet i guaita amb curiositat per l’escletxa de les parpelles, procurant llambregar-li l’ull; aquesta atalaia amb satisfacció el paisatge, gallardament encirada al cim del coronell del més altet de la colla; aquella s’és emparada del més grassó, i amb son alè suau i temperat s’escalfa les manetes; algunes s’arramellen plegades sobre un mateix cap; altres es topen, fent un surt, al cim d’un muscle, al qual es són enfilades per diferents indrets. No fan gens de remor.

Totes, a la fi, van a mormolar paraules misterioses a l’orella dels que dormen.

Els parlen de la poesia del mar, del bellugueig encantador de les ones, de llurs variades i finíssimes colors; els parlen dels peixos i dels herbeis on pasturen; dels oratges, de la calma, dels vents, de les delícies d’una llarga navegació, de la sublimitat dels temporals…, de quelcom que les nostres paraules no poden dir. I els pescadors somnien, somnien tot allò que els van inspirant les petites fades.

Quan es desperten, ja les Senyoretes del Mar han desaparegut, i no s’ou més que el patripatrop de llurs estranyes cavalcadures, que corren a capbussar-se a l’aigua.

Però l’encís ja s’és realitzat. Ja ni temporals ni penalitats de cap mena podran destruir en el cor d’aquells xicots l’afició a la vida marinera. Deu-los el benestar a muntanya, i sempre els veureu tristos i enyoradissos.





La Vetlla dels Morts





Ja s’han plegat les ballades de Tots-Sants. La cobla és a l’hostal. A la cuinassa, davant de la llar, asseguts a l’escon uns, i en tamborets i cadires altres, els musics s’escalfen les cames; s’escalfen les cames i amoroseixen amb una suca-mulla de vi calent llurs gorges seques i cansades. Cada un d’ells aguanta amb la mà esquerra, damunt del genoll, un fondo plat de terrissa, on van estufant-se i envermellint-se els trossos de pa que suren en el líquid fumós. Els dits pelluquen, xarrupen les boques, i els semblants van animant-se a influències del sanitós refrigeri.

Mentrestant l’avi de la casa fa becaines en un recó, a frec dels tions ablamats. Ara aixeca a poc a poc el cap fins a posar en descobert les pelleringues pansides de sa barballera; ara el tomba pesadament damunt del pit.

Mitja dotzena de pagesos joves, ben vestits i afaitats, amb les barretines estudiadament encrestades al cap i lluint a tall de joiell un brotet d’alfàbrega a les orelles, conversen a peu dret, enrotllats darrera dels musics. Encara estan roigs de l’acalorament del ball, i amb llurs mocadors virolats s’eixuguen de tant en tant la suor, que els arrosa la cara i el clatell.

L’hostalera i les minyones van i vénen de la llar als fogons i dels fogons a l’armari.

Un xaval aclofat dintre un cove d’userda ho espia tot amb ulls esparvillats.

El llum de ganxo penjat al vogi dels fogons, tot just deixa veure sa flameta groga entremig de la fumerada que s’enlaira de les paelles i cassoles. En canvi, les resplendors roges i bellugoses de la llar vagaregen per l’àmbit ombradís. Tot oneja en un tràngol de llum i ombres.

A toc d’oració alguns pagesos se posen a parlar de la nit dels Morts, de la nit que entra. Se conten casos d’aparicions sobrenaturals. Qui no en sap un ne sap un altre, i cada u procura explicar-se d’una manera interessant. Un dels musics, un home alt, magre, espatllut, carallarg, de frontalera calba i patilles blanques, després de xarrupar les solies del seu plat, pren part en la conversa i diu així:

—No sé si haureu conegut an en Refila de Navata: jo sí. Era la primera tenora de l’Empordà, un gran music, un compositor sardanista dels que no en corren gaires. Ses sardanes…, ja ho crec!…, encara es toquen i es ballen amb devoció: aquesta és la paraula. Se ballen amb devoció perquè la seva música té quelcom de religiós, de sant, de…, no es pot dir, vaja. Fou el meu mestre de tenora. En aquells temps era ja vellet, però xamós, fresc…, un home baixó… (me sembla que el veig), rodó de cara, molsut de clatell… Duia les calces amb devantal, a l’estil d’abans, i el gec guarnit amb una vistosa botonada de llautó. Ara no penseu que fos presumit: res d’això. Deixava caure a la bona de Déu sa barretina musca, que li penjava com un sac buit per sobre l’esquena. Solia anar amb les mitges a garró i ni tan sols se n’adonava. Era un home que sempre estava somniant solfes. Ah!, no esmento aquestes coses perquè rigueu, no…, que el cas no és de riure…, sinó que les dic perquè vegeu si el tinc ben present, aquell home, i perquè entengueu que lo que ara vaig a contar no és pas cap rondalla. —Aquí el narrador fa una petita pausa. Tot és silenci. Les paelles dels fogons han parat de xauxinar. No s’ou més soroll que el ronc sord de la gran olla de ferro penjada en els clemàstecs, que comença a arrencar el bull. El xaval del cove d’userda no aparta sa vista dels llavis del music, com si hi sotgés la sortida de les paraules. El music continua així son relat—: Avui fa anys, d’això. En Refila de Navata havia anat a tocar les balles de Tots-Sants a un poble de l’encontrada. Quan foren plegades, a capvespre, tot solet, prengué el camí de casa seva. Ell mateix m’ho contà. Duia la tenora lligada a l’esquena dintre sa bossa de cuiro, i halo, halo, anava baixant muntanyes avall, enfilant totes les dreceres que trobava. Mes, al cap d’una estona, les cames d’en Refila prou trescaven pels viaranys, però els seus pensaments n’eren lluny, lluny…, ja no eren de la terra. Havia tingut una inspiració, i componia de cor. Ningú, sinó el que algun cop les ha sentides, pot figurar-se de quina manera les inspiracions roben l’ànima d’un artista. —Aquí tots el musics balandrejaren el cap en senyal d’aprovació, i el narrador seguí dient—: El temps passava, i en Refila, distret, embadalit, no n’havia esment. I, camina que caminaràs, ve que ensopega amb una rabassa descolgada. Llavors tornà en si (vull dir que sortí del seu capficament), i, com qui es deixonda, començà a guaitar a banda i banda. Mira d’ací, mira d’allà…, s’havia perdut al mig de la boscúria, al bell davant d’uns barrancs fondos que haurien fet basarda a l’home més valent. Era nit, nit entrada. La lluna era gairebé nova. Tot just s’obirava en la serenor com una ombreta més clara i més blavissa que el fons del cel, vorejada d’un blanc filet de llum. Els caminals…, ja podeu comptar…, s’esborraven a quatre passes de distància. En Refila estava ben desorientat. I heu’s aquí, fillets de Déu, que mentre examinava les crestes i els vessants de les muntanyes, cercant-hi quelcom que li fos conegut, amb una alenada d’aire arriba a les seves orelles una mena de música estranya i embadalidora. Era un música que tot just de Déu se sentia, fina, finíssima, mig esbalaïda en el ventijol. Sonava com un brunzir d’abelles que ara s’acostés, ara s’allunyés, augmentant o disminuint, però sempre feble, confós… Què serà?, què no serà?… De moment en Refila cregué que era una il·lusió seva, una xiulada d’orelles…, un esbravament de la sang que remorejava les harmonies somniades pel camí. Però ca!…, se’n desenganyà de seguida. Aquella música no s’assemblava a res que ell mai hagués pensat ni sentit. Era un aire de sardana nou, placèvol, melangiós…, que s’emparava del cor, despertant-hi les il·lusions més dolces de la vida passada. Duia a l’ànima un record…, així…, com el del so agradós dels primers petons d’amor; però alhora hi despertava una tristesa…, i, quina tristesa més fonda, valga’m el bon Jesús! Llàstima de fosca, que no permetia escriure un mot de lletra; o, si no, en Refila hauria apuntat lo que sentia. Només podia escoltar: això sí. I, per fer-ho millor, a poc a poquet se posà a caminar cap allí d’on semblava venir aquell brunziment harmoniós.

El music callà una estoneta sospirant. L’hostalera i les minyones s’havien girat d’esquena als fogons, escoltant amb la boca badada i els ulls esverats. Ningú es posticava. Solament s’oia el ronc sord de la gran olla de ferro que bullia penjada als clemàstecs.

Al cap d’una estoneta el narrador continuà son relat d’aquesta manera:

—En Refila de Navata no es recordava de sa casa, ni de sa família, ni del camí perdut. No tenia altra dèria que amarar-se en aquell doll fi d’harmonia del qual anava seguint el rastre: era un music de cor. Al tombar un morro de serra, llambregà en una fondalada boirosa un poblet llunyà que rossejava a la llum de la celístia. Tira cap allà!… A manera que caminava, els sons atractívols eren més clars, menys confosos… Endavant! Tot d’un plegat se topà amb una paret emmantellada d’eura, una paret baixa…, i al darrera s’hi estenia una salzereda ufanosa i atapeïda. D’allí eixia una bravada humida com de terra remoguda de fresc o regada de poc. Vatua!, allí es feien les ballades! En Refila en sentia el trepig: un trepig seguit, seguit, acompassat…, arreglat a l’aire de la música. No hi havia dubte: allí, dessota d’aquells arbres, es puntejava la sardana, sense altra lluminària que la de les estrelles. Costava d’obirar els balladors; però, a manera que la vista s’ensenyoria de l’ombra, es reparava confosament com anaven i venien, rodant, rodant i saltironant. Era una gent malgirbada i cantelluda. Llurs peus trepitjaven el sòl amb un cruiximent aspre, sec. Alguns duien els plecs de la roba entatxonats de terra, que amb llur moviment s’anava esllengant i queia amb un soroll de plovisca. En Refila s’estremí de cap a peus, comprenent-ho tot. Aquell clos era un cementiri. Els salzes, els erols vorejats de roser florits, les creus mig tombades que hi havia al dedins, alguns clots que semblaven cavats suara suara…, vaja, tot explicava el cas. Era la nit dels Morts, i els balladors serien uns bons empordanesos difunts que, amb permís de Déu, s’esbargien puntejant la sardana, el ball de llurs dolços records. Els musics estaven encamellats damunt d’una tomba antiga envellutada de molsa, i tocaven llurs tenores i flabiols amb un alè de pit, amb un alè suau que no arribava a botir gens ni mica llurs galtes esllanguides. I, amb quin gust i amb quina finesa tocaven! Llur sonada era dolça, embadalidora…, s’emparava del cor, hi despertava les il·lusions de la vida passada…, però alhora hi vessava una tristesa, una tristesa…, quina tristesa més fonda, valga’m el bon Jesús! En Refila no es cansava d’escoltar. A pesar de la por que tenia, no sabia deixar-se d’escoltar, pobret. I mentrestant la sardana s’acostava cap allà on ell era, i dels cossos freds dels balladors s’exhalava un griso de sepulcre, un aire geliu, que els rosers el sentien d’un tros lluny. I tal si el sentien, els rosers! S’hauria dit que passava per llurs branquinyols una mena d’esborronament, i les roses, sobtades, s’esparpellaven i s’anaven esflorant, deixant caure llurs fulletes per tots cantons. Ell, en Refila, també la sentia, aquella fredor, al cap, al pit i a l’ossada…, i ja no tenia virior de fugir, i les cames se li segaven, i les parpelles se li cloïen amb una son invencible, dominadora com la de la mort. Pobre Refila de Navata! Caigué, caigué sense sentits al peu de la tanca, i…, Déu nos en guard, a nosaltres, d’un son com el seu!…

Aquí el narrador calla sospirant i tombant damunt del pit el cap pensatiu. Al mateix temps s’ou el cant llunyà d’un gall, com un gemec prolongat i misteriós. Tothom s’estremeix. El xaval del cove d’userda es gira pàl·lid i esverat. Li havia semblat sentir una alenada freda que li arrufava els cabells del clatell.

Després d’una llarga pausa, el music torna a sospirar i exclama:

—Món, món!, arca de ximples! Sabeu lo que suposà, la gent, quan en Refila contà lo que li havia passat? Doncs res: que la serena de la tardor li havia emmalaltit el seny i havia esflorat les roses. I els metges que el visitaren (perquè sempre més ha estat malalt, flac, abatut i descolorit) sabeu què digueren? Que sí, que s’havia tocat i que tot lo que explicava eren fantasies i desvaris.

—I vós què en penseu? —li preguntà el xaval del cove d’userda, amb veu ansiosa i apagada.

—Jo crec que en Refila és més savi que nosaltres i que tots els metges —respon el music sentenciosament.

Tothom fa senyal d’aprovació. Aquells empordanesos no s’estranyen pas de que els morts, per bé que estiguin llurs ànimes al cel i per freds que hagin de trobar llurs cossos soterrats, vulguin, amb permís de Déu, gaudir-se un cop l’any puntejant la sardana, el ball de llurs dolços records, el ball sagrat de la terra.





La Xucladora





Estic a la vora del mar, assegut en una roca i amb les cames nues ficades dintre l’aigua. La penya em fa de respatller, m’hi recalco còmodament i, tot amarant-me de les frescors de la marinada, que minva per moments, passejo les mirades pel cel.

El sol ja és post; però ha deixat ratxes de llum ressagades, que pugnen encara per conservar en l’aire llur senyoriu: s’emparen de les bromes i dels núvols, s’hi vessen, regalimant-hi per damunt, a filets d’or, hi encenen flames insegures, i, compenetrant-los, els impregnen de resplendents coloracions. Mes enlloc troben estabilitat, i aquí s’apaga una flama, allí s’escola un regalim, tot s’esmortueix per instants: els vapors atmosfèrics canvien llur color de porpra per la de lilà, i la de lilà per una grisor moradenca; i la llum foragitada dels baixos salta als de més amunt, i encara allí fulgura, i s’hi esparpella, i prova d’agafar-s’hi, assajant totes ses meravelloses transformacions. Ah, com m’agrada, seguir d’una a l’altra broma, d’un a l’altre núvol, aquesta llum moridora que es va retirant amb tanta de recança! Els meus ulls la segueixen, la segueixen… No em dol pas, perdre les hores així. Aquests moments són els millors de la vida.

Mentrestant les platges properes han restat desertes. Els banyistes que prenien la fresca aplegats en el sorral, se’n són anats cap al poble. En les cales, ni un nedador, ni una barqueta. Amb la soledat s’exhala de la naturalesa un encant sols comparable al d’una declaració d’amor feta amb els ulls per una verge silenciosa. Sembla que em digui: «Tota per a tu: ningú ens destorba, ja». No em cansaria mai d’aquesta conversa muda. I van davallant del cel les tristeses dolces de la vesprada serena. El vent manca: ara una bufada, ara un alè, després res…, la calma. La mar no es mou, i sa remoreta fonda i acompassada és una nota que, en compte de destorbar el silenci, el fa ressaltar i li dóna una mena de majestat. Veig una estrella que lluu sordament, palpitant per encendre’s. Ja és nit.

Me n’aniré? Per què, si ningú m’espera i, per altra part, tinc peresa de pujar la costa? Nostre Senyor, a les portes de la vida, hi ha posat un vigilant fidel i reganyós: el dolor, que té un dormir tan som, que qualsevol perill el desperta; i, així que s’esvera, grapada aquí, grapada allà, se fa sentir de tota la casa. Se pot ben descansar en ell, i, quan dorm, és que regna la pau i que és arribada l’hora de fruir de la vida. Doncs bé: ara està dormint com el vent, com les ones… No seré jo qui el desperti voluntàriament. No, no em vull moure mentre em senti a pler, mentre cap molèstia no em llevi l’agre de contemplar la nit, la gran nit del mar.

Vet allà la lluna, que va sortint vermella, embossada amb un parrac de calitja sollevat de l’horitzó. Talment sembla que guaita el món curiosa i avergonyida, com una donzella que s’hi presenta per primera volta. Però la vergonya, en el cel i en la terra, és una flor d’aurora: acompanya els sers jovençans, i els aires del món la marceixen aviat. L’astre no triga pas a desempallegar-se dels vels que l’ofusquen, i s’alça amb valentia, asserenant-se, aclarint-se, vessant a dolls per l’aigua ses resplendors blanques d’estel.

La lluna!… En tots temps els enamorats l’han contemplada amb simpatia: en tots temps han parlat, en vers i en prosa, d’un llaç secret existent entre ella i llurs sentiments. És una d’aquelles idees que de tan repetides no ens causen cap efecte a la imaginació; i, no obstant, hi ha moments en que aquestes idees revellides se’ns apareixen com a noves, amb la frescor i la intensitat d’una revelació directa de la naturalesa. I això és lo que em passa en aquest instant. Sí: entre les coses externes i els sentiments hi ha una afinitat inexplicable. Jo suara no somniava ni remotament en l’amor; mes veure la lluna i recordar escenes tendres, de molt temps oblidades, ha sigut tot u. I, m’ha vingut un desig d’estimar i de ser estimat!… Ah! Jo voldria gaudir d’un amor veritable, no estrafet per les convencions socials, gran, tendre, inacabable, sense la prosa i les desil·lusions del matrimoni, sense les cremors i els remordiments de les unions il·legítimes; un amor que no és estat encara mai al món sinó en algun somni com els meus. Res de turpituds de la carn; un amor com el que senten els poetes per la bellesa, però més fervent, més apassionat; un festeig etern. En el meu cor hi ha fam de tantes coses impossibles!… Si almenys un hom pogués gaudir d’aquest idil·li algunes hores!… Això no és pas demanar massa: passejar per aquí, a la claror de la lluna, a bracet amb una nina bonica, ideal… Oh, si me la dessin de les entresenyes que jo diria!… No és desaprofitar les belleses d’aquesta nit, el no compartir-les amb una ànima enamorada que hi armonitzi com la meva?

Bah, bah! Distraguem-nos d’aquestes cabòries inútils: fruïm de la mar. Avui té la placidesa de les verges pures. I que ben agençada! Ni les nines de les rondalles de fades han portat mai un faldellí més enciser que el d’ella, perquè el d’ella és el veritable faldellí de color de lluna, que no s’obté sinó per obra d’encantament. El brodat és viu i palpitant: anguileja, pipelleja, saltirona. És un teixit que es fa i desfà contínuament sota una pluja de llum argentada i fina. I aquesta llum argentada i fina transpua, sens dubte, a través del gran tou d’aigua, endins, endins, espargint-se feblement per les fondàries mai obirades. Qui la pogués seguir cap a aquell fons inconegut, i contemplar amb ella els paisatges submarins, llurs roquetams feréstecs, llurs boscúries seculars, llurs prats de flors estranyes: tot un món, tal vegada, de sers que s’han tingut per fabulosos! Qui sap?… Qui les coneix, les criatures d’allí dins? Quan clavo la vista en l’espessor impenetrable de l’aigua, no puc evitar una mena de malestar i d’esborronament, com si pressentís que sóc espiat des de dins de ses foscors. Mes això mateix és un atractiu per a la imaginació. Les belleses de la mar! Jo me n’embriago cada dia i no me’n sento mai saciat. La nit serena, l’onatge peresós…

He sentit una rialla fresca, infantívola. Miro, i al clar de la lluna veig una banyista que està nedant al davant meu, rabejant-se en l’aigua i rient de les seves pròpies entremaliadures. Sembla joveneta i bonica. Porta al cap una petita jardinera elegantíssima. Com que estic a l’ombra, no em deu haver vist, i es lliura amb tota llibertat a la seva innocent diversió. Es bona nedadora. Va i ve, juga… Ara es capbussa, desapareix… Sols se veuen sos peuets, que brollen de les ones com dues flors marines, i de seguida es submergeixen. Passa una bella estona, i a la fi ressurt l’eixerit caparró rublert d’una rodoladissa de brillants, que cau adollada per les aletes de la jardinera i s’esmuny pels negres cabells. La nina aixeca un braç, llença un grapat de sorra, i crida alegrement:

—He tret fons. Has vist, Fidela?, has vist?

No he pogut reprimir una exclamació.

—Qui és que ha parlat per ací enllà? —diu de seguida la nedadora—. És algun pescador? Destorbo?

—No temi destorbar-me la calada, senyoreta: al contrari. No sóc cap pescador, sinó un desvagat, que admira les seves habilitats. —Se redreça gallardament, s’encara amb mi, i, posant-se una maneta estesa damunt dels ulls com per preservar-se’ls del clar de la lluna, em mira atentament. Està immòbil. Son bust és d’una formosor que ni somniada—. Tranquil·litzi’s —li dic—: figuri’s que no hi ha ningú i segueixi banyant-se; o, si sóc tan infeliç que li faig nosa, em retiraré.

—Ah, no! —exclama—; no!

I va atansant-se a pleret a pleret. Allà, en l’ombra, llambrego son cos, que fosforeja entre dues aigües. Se m’acosta, recalca una de ses manetes en un dels meus peus, i amb l’altra mà s’agafa a una grossa mata d’algues que creix en una esquerda.

—Perdoni —em diu—: estic una mica cansada. Molesto?

—De cap manera —li responc amb galanesa—. Pot estintolar-se tant com vulga i descansar.

—Gràcies —fa ella—: no hi ha necessitat de més. Així estic millor que en un llit, suro naturalment, i l’aigua és més tova que la llana i la ploma més estufades. Dóna bo, de banyar-se en una nit d’estiu com aquesta. Vostè s’haurà rigut dels meus capgirells: veritat? No, no m’ho negui: això no és cap mal: jo també me’n ric. M’agrada criaturejar: sap? Sóc així…, tarambanota.

I riu que riu! No he vist mai resplendir unes dents més blanques entre uns llavis més frescos i vermells…, uns llavis molsudets, en què un hom endevina les dolçors d’una fruita madura i fan ganes de mossegar-los.

Després que ha donat esbarjo a la seva hilaritat, plega familiarment els braços nus sobre el meu genoll, estintolant-s’hi, i, mig aclucant els ulls, m’endreça una llarga mirada rasant per ses sedoses pestanyes. Jo estic emocionat. No sé lo que em passa. Aquella mirada m’enlluerna, m’atira, s’emporta quelcom del meu esperit, quelcom que es dilata vibrant i surt enfora a banyar-se en fluids deliciosos. I resto gairebé defallit, i el cap me va en roda.

—Vostè deu trobar-me molt original —me diu la dama amb veu manyaga i harmoniosa—. I, efectivament, en sóc, d’original…, i me’n glorio… Figuri’s que ni la marinada és més lliure que jo. No em subjecto als costums socials, no tinc prevencions de cap mena, i faig sempre la meva santa voluntat. Si vostè vol… Però…, ca!…, no tothom té la meva despreocupació. Sap què li anava a proposar, ara? Una calaverada: res, que vostè fóra un bon company per a nedar de parella. És tan avorrida, la soledat! I, veu?, vostè no em coneix a mi ni jo a vostè: una circumstància preciosa, que fa més simpàtica l’aventura: oi? Una tarambanada bonica, una gran idea, com totes les meves. —I torna a riure i a mirar-me amb una berganteria trastornadora. He reparat que té els ullals fins i punxeguts, però li escauen—. Sí, sí: aquesta nit havem de ser companyons: està decidit —afegeix amb el to d’una criatura viciada per les moixaines—. Com jugarem arruixant-nos d’aigua lluminosa! Com vagarem d’un banc de musclos a l’altre!… Oidà!, l’acompanyaré a una caverna on hi ha una reconada de sorra fina, un jaç excel·lent! És un lloc ple de lliris de platja que, amb la serena de la nit, s’enflairen de les olors més suaus.

A manera que parla va recalcant-se més i més sobre els meus genolls, i m’afalaga les mans amb els seus dits llargs i rosats. El pler me va ensopint, el paisatge s’esborra davant meu, i la bella damisel·la ocupa tot el meu camp visual. Però en això em retorno un moment, i reparo, allí a la vora, una cosa llorda, una vella d’ulls de peix, que neda en la foscor, esgarrapant l’aigua amb els seus dits sarmentosos. Aquella visió em causa una bella esgarrifança. Déu del cel!… M’aixeco d’un plegat, m’abraço fortament a una penya, i, rient com la formosa banyista, però amb un riure que em fa venir calfreds d’horror.

—No has guarnit prou bé el parany —li dic—. T’he coneguda: ets una Xucladora. La teva companya, la Fidela, com tu li dius per fer creure que parles amb una criatura batejada, és la Mort d’aigua; i l’he llucada al teu darrera, per més que procurava amagar-se. Has errat el tret. No, no seré per a tu! M’ho havien explicat alguns mariners vells i no ho creia. Sembla mentida que un ser tan formós pugui tenir el cor de fera! Ah!, ja fan bé, d’enramar amb llor beneit les proes dels llaguts! Ets dolenta, ets falsa com la mar traïdora. Però t’he ben coneguda. El teu barret és teixit d’una herba que no ha vist mai el sol. Les dues agulles que te l’aguanten al cap són dues banyes de llobregant. M’ho havien explicat i no ho sabia veure, ni tenint-ho davant dels ulls. Ai, si t’hagués besada!… Ja no em desclavava dels teus llavis! Me volies al mar per beure’t la meva sang i per lliurar el meu cos escolat als corrents i llimarols, privant-lo de sepultura sagrada. Oh, maleïda, maleïda!… Del mal que m’has fet, no en guarirà pas fàcilment, el meu cor; però salvo per a Déu l’ànima.

I, dit això, estenc el senyal de la creu del front al pit i d’espatlla a espatlla.

Llavors, la Xucladora, que se m’havia estat mirant de fit a fit i bocabadada durant el meu parlament, cau, rebotent de cap a la roca amb un soroll que em fa escruixir. I tot em sembla fosc, i fujo…, fujo.





Llibre III


Novel·letes





En Garet a l’enramada





L’aire està impregnat d’exhalacions fresques i humides com després d’una ruixada; però, que en són, de flairoses, aquestes fresques exhalacions! La ruixada ha sigut de ginesta. Els carrers n’estan encatifats, i les noies, que hi ronden, ne porten esquitxades la roba i les cabelleres. És la nit més alegre de Blanes, la darrera nit de les enramades. El vent és suau i temperat, el cel serè, i el juny xamós riu entre les estrelles.

El sac dels gemecs va fent la passada, espargint per dins del poble un guirigall d’harmonia que alegra i engresca el jovent. Les xicotes, al sentir-lo, no poden pas restar un instant més a la taula, baldament estiguin a mig sopar i no s’hagi encetat encara el famós capó de la festa.

—Ja passa sa coixinera!…, sentiu?… Sa coixinera, i encara m’hai d’endegar! A on tinc sa xalina? A on m’hai deixat ses arracades? Mare, cuiteu a portar-me es ferrets. Mireu si em cau bé, aquest llaç; si ses flors me van millor així o al costat de sa tannara. Sa passada, sa passada! —Tot és fressa i trasbals. Els minyons endrapen precipitadament, asseguts de gairell a les cadires, amb les orelles al carrer i el mirar esbarriat: endrapen precipitadament, i se les esquitllen amb el darrer mos a la boca. El jai roman tot sol a la taula, llemugant, amb ses genives esqueixalades, les calaborques del capó. De tant en tant, després d’haver fet petar una llarga xerricada, balandreja el cap tristament, tot mirant-se el porró, el company fidel, i exclama, sospirós:

—És son temps. Qui pogués tornar-hi!… Que es diverteixun, mentre s’hora és bona!

L’enramada de l’Auguer serà la millor de la vuitada, perquè enguany els pescadors volen lluir-se. En Panxo Manxiula, s’americano nou, fill del vell sardinaler, ha contractat la cobla per al ball de la nit; El sac dels gemecs anirà, doncs, a recó; però tocarà a la taverna per engrescar els bevedors. La festa serà com no se n’hagi mai vista cap al barri.

El noi Garet, un mariner simpàtic, caraprim, morenet, d’ull gris i mirar vergonyós, ix a la porta de casa seva, afaitat de fresc, vestit amb una roba flamant de llana negra, calçat amb botes noves de vedellet i cobert el cap amb una gorreta de seda. No viu pas al barri de la festa. El seu carrer està ombrívol; mes els que l’habiten saben prou on han de trobar el divertiment i la lluminària. Les comares xafarderes se criden de porta a porta i es van ajuntant. Passa una colla de xicotassos agafats del braç, cantant una cançó d’amor més funeral que el Dies irae; després un estol de vailets coronats de ginesta, tocant timbals i trompetes de fira; després una cordada de mosses que xisclen i riuen sense motiu, de la manera més estrepitosa que poden, per emportar-se l’atenció dels joves casadors. Tothom va cap a l’Auguer, i en Garet se determina, per fi, a seguir la riada. Però, en mig de la riada de gent riallera, en Garet camina macilent i pensívol, perquè sap que a l’enramada no hi va a xalar, sinó a patir. Està enamorat de la seva cosina, de la Cinta, filla d’un palangrer, i no creu ser pas correspost; si bé és veritat que en tres anys de sospirar per ella no ha gosat encara declarar-s’hi. I la culpa de tot la té el no saber de ballar; perquè, si ell n’hagués sabut, no li haurien pas mancat ocasions ni coratge. Ah!, vol molt de valor, això d’acostar-se sense més ni més a una noia i, mentre ella vos està clavant la vista fins a l’ànima, dir-li que l’estimeu! En canvi, amb el braç voltejat a la seva cintura i el cap acostat a la seva orella, en mig de les giravoltes d’un vals, entre el traüt i la bonior, ja és diferent. A en Garet li sembla que en aquest cas les paraules han d’acudir a la boca i esllavissar-se’n per si soles.

—Vaja, s’homo que no sap de ballar és un ningú. Valdria més que el tiressin en mar amb un roc as coll.

El carrer de ca la Cinta és precisament el centre de la festa. Hi han guarnit un cobricel de veles de barca; un cobricel adornat amb una virolada xarxa de cadenetes de paper, entre les quals pengen tota mena de llums encesos: salamons de cristall, llumeneres, quinquers, llums de ganxo, fanals, gresols…, demaneu! Els marcs de les finestres i balcons estan engarlandats d’esparreguera. Les baranes se són convertides en una tofa de flors. Les parets desapareixen darrera d’una verda cortina de ramatge. Un llagut vell, entravessat al cap del carrer i revestit de cobrellits i banderetes, serveix de cadafal als musics, que, entremig d’atxes enceses i teiers flamejants, apareixen arrastellats en dues files com al cim de l’altar les ànimes del retaule en dies de novenari.

Quina munió de gent! Quines empentes! L’atmosfera està saturada de les ferums més heterogènies: olor de fullam tendre, baf d’aiguardent, flaire de farina d’arròs i d’essències de tocador, perfums d’escanyapits, tuf d’avellanes torrades i cacauets, bravada d’alens pesats, bavor de cossos que suen; barreja marejadora, boirada que fóra irrespirable, si l’airet de la nit no acudís de tant en tant a esbargir-la, escorrent-se per tot arreu. I quins crits!, quines exclamacions d’admiració i alegria! Sols en Garet no diu res, ni es pren cap interès per les galindaines de la festa. Què se li’n dóna, de tot això? Aixeca el cap per damunt dels caps de la gentada, i fita la vista en el portal de la casa del seu oncle. Les orelles se li han ensordit i no sent més que els batecs de son cor. Allí, dreta al graó de l’entrada, com una santa en un nínxol engarlandat, hi ha la incomparable Cinta, que resplendeix més que la lluminària.

Es una mossa garrida, robusta, colorida de galtes, encesa de llavis, de cos bufó, pit abombat i ancacostats onejadors; una mossa en tota la frescor i exuberància de divuit anys ben aprofitats. Amb el seu saquet de mussolina blanca enflocat de vermell, el seu vestit a l’acordeó, i el sagasta desvergonyit del seu pentinat, eclipsa les més riques menestrales, que rumbegen seda i joiells. Altrament, quin joiell pot haver-hi més brillant que els seus ulls castanys enlluernadors, ni quina pedreria més fina que les seves dentetes encoixinades en unes genives de color de rosa, que es mostren de soca-arrel quan l’abundosa rialla obre l’estoig on estan embotides? No: per a en Garet no hi ha cap noia que se li pugui comparar ni de lluny. Ella sola té la gràcia sempre atractívola, la formosor de què el cor no se sacia mai; i la naturalesa l’ha dotada d’una virtut esbojarradora, que s’exerceix a distància, així com ha dotat la mel novella i el dolç arrop del poder d’embriagar els que en llaminegen. Mes en Garet, al confirmar-se en aquestes idees, no les formula pas amb aquesta claredat. Avesat des de la infantesa a les solituds del mar, son pensament buit de paraules capeix les coses intuïtivament, sense necessitat de registrar-les en mots ni d’analitzar-les; i, essent sensible i d’inclinança meditadora, no troba sovint altra manera d’expressar-se que amb un sospir o amb una exclamació. Aquesta falla de paraules és precisament la seva pena. Què li dirà, a la Cinta? Com la saludarà? Escorcolla que escorcolla el seu magí, i no troba pas lo que necessita; i, mentrestant, sua d’angúnia, el coratge se li desmaia a manera que s’acosta a la desitjada xicota, i cerca entremig de la gentada, sense adonar-se’n ell mateix, entorpiments que retardin la seva marxa.

—Lloc, lloc!… Plaça! —Va a rompre el ball. El director d’orquestra pega un cop d’arquet a la caixa de son violí, i de seguida esclata una ratxada de música tronadora, que passa sobre la multitud movent-hi un onatge de temporal. El vals giravolta ja en les imaginacions. Cames, per què us vull? Braços, per què serviu? Ha mancat temps per a fer plaça, i ja les parelles circulen, obrint-se-la amb llur moviment de remolí.

En dies d’enramada les noies gaudeixen de la facultat de triar i convidar llurs balladors, i no solen pas gastar camàndules, com els homes, ni troben del cas repelar voluntàriament com fan ells moltes vegades. La música les enardeix de seguida, de seguida escullen el parió que els convé, i apa, que l’hora és curta. Són llurs dies. Ballen les solteres, ballen les casades, ballen les joves, ballen les velles; i, si no voleu exposar-vos a que us empaiti alguna harpia que no hagi trobat amb qui agafar-se, cal que us aplaqueu a les parets de les cases fins a desaparèixer darrera del ramatge que les adorna.

Així ho féu en Garet, i no sofrí altra contrarietat que la de rebre dues o tres dotzenes de trepitjades als peus, ja prou malmesos per les apretors de les seves botes noves de vedellet. Si almenys l’hagués trepitjat la Cinta! Baldament li hagués fet veure les estrelles, amb quin gust les hauria vistes! Però no ha tingut tanta de sort. La Cinta navega per altres indrets, bornejant lleugera, voleiadora, que no es diria sinó que l’onada musical se l’emporta, estufant-li les faldilles, enriolant-li la cara i bategant-li sota les sabatetes. No se li repara el més lleuger senyal de fatiga. En canvi el seu companyó, un galifardeu ample de barres, camusot, clatellut i de pentinat gitanesc, està esblanqueït i respira penosament, amb les aletes del nas dilatades i moradenques, i la boca enguerxida per l’esforç que li costa sostenir-hi un cigarrot bavallós i apagat.

—És un barat que vol seguir es vol d’una gavina —mormola en Garet, encantat d’haver trobades les paraules necessàries per a expressar la seva idea.

Quan, acabat el vals, en Garet aconsegueix arribar a casa del seu oncle, no hi troba més que l’avi, l’avi Pau Pere-Bo, anomenat així perquè un dels seus passats se digué Pere i meresqué el sobrenom de Bo; i heu’s aquí, entre parèntesi, per què en aquella casa tots els homes són Pere-Bons i les dones Pere-Bones.

L’avi està assegut en una cadira de braços, a la llinda de la porta, entre els testos de lliris i margaridoies que hi han portat del jardí per a embellir-la.

—Bona nit, avi. A ont ès, s’oncle Jan?

—A ses balles.

—I sa tia Tana?

—A on vos que sigu?… A ses balles.

En Garet pren una cadira i s’asseu darrera el test més amagat. Si sabés de ballar, prou que es posaria jactanciosament al baterell de la claror perquè el reparés la Cinta. Que engreït s’aixecaria, llavors, si ella l’invités, i amb quin goig l’abraçaria i se l’enduria triomfalment rumbejant-la carrer amunt i carrer avall! I no estaria estemordit, no: llavors trobaria les paraules que van dretes al cor. Mes, ara, quin altre remei li toca, que arrupir-se a l’ombra i glatir arreconat a l’entrada, sota les nanses i xarxes que pengen del sostre oblidades de tothom, i en companyia d’un pobre vell que s’acodorm, ja mig rendit, a la mort, que li enfredora la sang? Que llarga i anguniosa és la nit! Que interminables, els balls! I la Cinta no en deixa cap, salta que salta, volta que volta alegrement; i els seus salts, els seus alegres salts, cauen dolorosament sobre l’ànima d’en Garet, i la premsen i la sacsegen i la malmeten. La música atabala i exaspera el pobre minyó; les lluminàries semblen enceses per escarnir el seu dol; i, no obstant, no es queixa de ningú ni de pensament: s’ha fet tant a patir, en ses lluites amb la mar! No es queixa de ningú sinó de si mateix.

—Jo en tinc sa culpa, per gamarús. Un gamarús com jo no se la mereix, una noia tan caia.

Gran cridòria, xiscladissa, esvalot.

—Què hi ha?

—Què passa?

—Calleu!

—Fugiu!

—No espantar-se!

No és estat res: un fanalàs de paper que s’és ablamat, escorrent un raig de cera fosa sobre el nas de l’hereu Pigot i els vestits d’algunes balladores. La dansa s’ha suspès un moment, però les parelles no s’han pas separat; i, així que s’ha conegut la causa de l’alarma i que s’ha engegat la rialla consegüent, tornen a pendre l’airós balandreig de l’americana.

L’americana és el ball de les confidències. Arreu sona un xiu-xiu seguit seguit com la remor de l’oratge en una pollancreda. Els caps s’acosten, el moviment se va esllanguint. La Cinta sembla que s’acodorm tot escoltant lo que a cau d’orella li diu el seu parió, que és en Panxo Manxiula, l’home del dia, l’irresistible americano que ha llogat la cobla i ha comprada una casa al passeig de Mar.

En Panxo Manxiula és alt i escardalenc; té l’ull negre, la cara magra i de color de poma cuita, el bigoti gros i les celles molt amatades; és lleig i els cabells li cendregen; però, quina noia no es fondria per ell, al veure’l amb aquella cadena de rellotge tan gruixuda, amb aquell llampegar d’anells als dits i amb aquella pallola de xipixapa, que li costa vint-i-dos pesos or? En Garet comprèn que no hi hauria lluita possible contra aquell rival. Abaixa el cap amb defalliment, i, en mig de la seva dolor, s’entendreix pensant que lo que li toca és callar, guardant el secret de la seva amor per no enfosquir la ventura de la seva estimada.

—Destorbar-li sa sort, mai!

Gronxant-se, gronxant-se, van passant les parelles per davant de l’entrada de can Pere-Bo. Gronxant-se, gronxant-se, hi passen la Cinta i en Panxo Manxiula. En Panxo Manxiula demana el clavell que ella porta al pit damunt d’un bullidor de rinxolades puntes blanques: ella l’hi nega amb repetits decantaments del seu caparró. Ell referma el seu prec, i ella esclafeix una rialla afectada, llarga, sorollosa; una rialla que es podria posar en solfa per la brillant varietat de les seves notes.

—Oh, ca! Oh, ca! Aquest clavell el gordo per as meu estimat! No el donaré a ningú sinó as meu estimat!

L’estimat de la Cinta! Qui serà? Qui podria ser? Si seran burles!, si seran veres!… En Garet voldria posar-ho en clar, i observa que observa, mira que mira… Lo cert és gue els balls se van succeint i que el xamós clavell no s’ha pas mogut del seu jaç de rinxolades puntes blanques. I ve que arriba l’últim vals.

Els musics, encastellats a dalt del llagut, després de xerricar llargament el vi ranci d’un porró que va passant entre ells de mà en mà, s’aferren a llurs instruments i rompen a tocar la darrera dansa amb un delit imponderable. Allò, és treballar de gust! L’hereu Garranyiga, menut, desnarit i bellugadís, amb el violí enclotat a la galta, estira que estira l’arquet desesperadament, amb unes batzegades tan llargues i tan sobtades, que un hom sempre tem que no acabi per esguerrar el music del seu costat. Mes aquest no s’adona pas del perill: és en Godoy estanquer, un home d’una testa incommensurable, que, assaborint les fineses del seu clarinet, clou les parpelles, aixecant les celles fins a mig front i abaixant les pestanyes fins a mitja galta. En Pep de can Barba s’esfreixura per fer brillar les notes de son flautí, per damunt del qual s’escorren i saltironen nirviosament els capcirons dels seus dits. En Joan Mata-sogres, escampant mirades feréstegues, allarga i arronça el serpentí, que ara, amb sa boca de drac oberta, es llança sobre el cap dels balladors, eixordant-los amb sos udols, ara s’enretira, grunyint de gorja endintre com un gos desconfiat. En Pau Sabata, vestit de negre de cap a peus, la cara esgrogueïda, els cabells esblenats galtes avall, dret en el cadafal, seriós, ombrívol, abraçant el seu contrabaix amb el posat tètric de qui endrecés conjurs a un sepulcre, arrenca unes notes tan fondes i satraquejaires, que talment sembla que surtin de sota terra. En Lluc Moltó toca el cornetí. Tot ell s’infla, el coll se li enrogeix, les orelles se li tornen morades, i se li ennegreixen al front les sinuoses venes. Allò, és bufar! Allò, és guanyar el jornal! I si el so agudíssim del seu instrument s’esquerda a voltes i no és mai d’una gran puresa, en canvi no deixa res que desitjar quant a intensitat. Tots, tots els musics s’escarrassen, esmerçant llurs forces sense recança en aquell últim vals de la darrera enramada. Barregeu refiladissa d’aucells, bramuls de bous, glapits de gossos, udols de llops i ronques tronades; doneu al conjunt harmonia i airós compàs; feu-hi brillar de tant en tant la veu aguda i poderosa d’un gall de llavor; i tindreu una idea musical aproximada d’aquell vals memorable.

Els balladors hi estan entusiasmats. No voldrien que s’acabés mai. Per dues vegades els musics hi han posat fi, i els picaments de mans de la gentada han obligat a repetir-lo. I el vals dura fins que en Lluc Moltó rebat, esbufegant, el cornetí sobre les taules del llagut, i exclama, amb un crit desesperat:

—S’ès acabat el bròquil! No puc dir fava! —Llavors la música s’estronca, sona una gran riallada, i la gent comença a disgregar-se.

—Gràcies a Déu! —mormola en Garet aixecant-se de la cadira—. Ara podré parlar amb la Cinta…, i li diré: «Bona nit, Cinta…»; sí…: «Bona nit, Cinta…, maca…». —Mes aquesta última paraula li ocasiona una emoció i una vergonya tan grans, que el minyó comprèn que no s’atrevirà pas a pronunciar-la davant de la seva estimada. Cal, doncs, cercar-ne una altra, una d’agradosa, de ben dolça, però que no impressioni tant; perquè, si l’emoció el traís, s’exposaria a fer un paper ridícul. Cal trobar una paraula…, sí… Quina?…

Mentre la va cercant, els veïns despengen els llums de l’envelat; l’avi Pau Pere-Bo, estintolant-se amb el seu gaiato, se retira xano-xano cap a sa cambra; i compareixen la Cinta i els seus pares.

—Hola, Garet! —li diu la seva tia al reparar-lo—. Què has fet? Com has passat sa nit? Posta va que no t’has mogut d’aquei recó d’entrada! I és clar! Ja n’estic ben certa! Es caretó de Déu s’és estat aquí amagadet perquè ses noes li fan por. Un paiardàs més alt que un abre de fragata! I doncs, per a quan les gordes, ses cames? Vatua es cap de treure! Avui ha ballat tothom: ets americanos veis amb ses seves senyores, jo i es teu onclo, se vea Xaromba, s’avi Ranco…, tothom, mencos tu, un minyó com unes roses, a sa flor des temps; un noi que podria èsser es gallaret de ses festes. I doncs, que tires per frare? D’on l’has treta, aquesta sang de lluç tan freda?

En Garet prova de contestar diferents vegades, i sempre el desconcerta el fluix de paraules de la seva tia; i, quan aquest fluix s’estronca a la fi, les rialles de l’oncle Jan i de la Cinta acaben d’atracallar el pobre minyó, que es cuida morir de vergonya i no sap com decantar les seves mirades temorenques. Ja no pensa pas en parlar a la seva cosina: no pensa sinó a esmunyir-se, a fugir. Saluda amb la mà perquè el nu dolorós que se li és posat al coll no li permetria dir un mot, i se’n va cap a la porta. Però la Cinta l’atura agafant-lo pel canell.

—Escolta, Garet: a on vas? Ajuda’m, que arrenconarem aqueis testos. Vôs?

En Garet i la Cinta resten sols a l’entrada, i van traginant cap a dins els testos que embarassen el pas de la porta. A voltes, al deixar ambdós ensems llur càrrega en un recó ombradís, llurs cabells s’entrefeguen. Puja-li llavors a en Garet una foguerada de sang al cap, i l’escomet un desig vehement de parlar, de declarar la seva amor. I aquest impuls és tan viu, que arriba a estremir-li els llavis i la llengua; mes li manca la paraula i s’exhala en anguniosos sospirs.

Acabada la feina, el xicot no sap què dir ni quina determinació pendre. S’eixuga la suor amb el mocador de butxaca, s’acosta al portal i s’atura a la llinda, no gosant pendre comiat de la seva cosina ni romandre amb ella. La Cinta se li atansa tota manyaga manyaga, se treu el clavell que porta al pit, i diu, amb un somrís que fa blanquejar ses dentetes i posa al descobert ses genives de color de rosa:

—L’hai gordat per tu, Garet: el vôs? —En Garet es posa, tot estorat, no acaba d’entendre lo que li proposen, i, amb els ulls oberts i la boca badada, resta inmòbil, encarat amb la xicota. Ella repeteix, amb una veu tremolosa i baixeta com un sospir—: L’hai gordat per tu, Garet: el vôs?

—Conxos! —exclama el minyó agafant el clavell. I ja no pot dir res més: no ha trobat cap altra paraula per a expressar la seva sorpresa, el seu agraïment, la seva felicitat i la seva amor. Ennuegat pel plor, besa el clavell i l’omple d’una rosada de llàgrimes. I mentrestant, la Cinta, girant la cara i mirant-se’l a cua d’ull amb una satisfacció dissimulada, li dóna la bona nit i va tancant a poc a poc la porta, que grinyola, grinyola, grinyola…

Adéu-siau, enramades! Ja no hi ha un llum a l’envelat; ja són apagats els teiers; ja no hi ha quasi cap porta oberta. La lluna guaita per entre les veles. Els musics se’n són anats; i el llagut que els serví de cadafal, despullat de cobrellits i banderetes, mostra sa negra carena i ses posts mig desenquadernades. Un grup de gent que mou tabola, últim escamot del passat aplec, va allunyant-se, i amb ell desapareix tot lo artificiós, tot lo grotesc; i la naturalesa rústega, amiga de la soledat, va acostant-se al carrer, i s’hi esmuny a pleret a manera que el trepig i la bonior s’hi apaguen. S’hi esmuny a pleret, escampant-hi son alè bosquetà, sanitós; s’apodera del silenci, i sigilosament, com amoixant-lo, el va poblant de les seves veus somnioses: confosos sorolls de la ressaga, sospirs de les arbredes, cantúria vaga dels herbeis habitats per un món d’insectes, passades llunyanes d’un rossinyol que vetlla el niu de ses amors a la claror de la lluna; remors de vida, llenguatge inarticulat i suggestiu que parla de plers amagats i d’esperances indeterminades.

Que bé s’harmonitzen aquestes veus amb els sentiments d’en Garet! Commòs per una esperança verge i tímida, ha restat sol al carrer, al peu de la porta de la seva estimada, contemplant el clavell que ella li ha regalat. Aquell clavell, a les seves mans, no és una flor com les altres: és una vareta màgica, és el ceptre de la felicitat, és un nial d’il·lusions que van alçant llur vol com silfs invisibles, espargint un airet afalagador, i mormolant, amb una veu harmoniosa que se n’entra al cor sense passar per les orelles:

—Ets estimat.





La Fineta





La Fineta és sola a casa, i la basarda no la deixa dormir. Son pare i sos germans sortiren a sardinals a mitja tarda i no tornaran fins l’endemà de bon sol, perquè volen aprofitar les calades de prima i de matinada. Sa mare, pobreta, algunes setmanes endarrera se negà en el gran mar negre que a la curta o a la llarga ha d’engolir-nos a tots. La Fineta és sola a casa, i la basarda no la deixa dormir.

Així que veu blanquejar en els vidres entelats de sa finestra el primer llustre matinal, salta del llit, s’afanya a vestir-se, i surt a fora el portal de sa casa solitària. La casa és lluny de poblat. S’alça en un pujol, vora la mar, entre figueres i sarments.

Encara és força fosc. Encara la llum del fanal que crema en la cantonada de la casa, davant d’una capelleta, és més potent que la claror de l’alba i fa groguejar un bon tros de paret. Les figueres, les sarments i les garrotxes negregen per tot arreu. Els arbrets d’atzavara semblen grans canelobres apagats abans d’hora. Arrastellats a lo llarg de la mar ombradissa, van apareixent, grisencs i calimosos, els penyals de la costa, com una llarga processó de fantàstiques verges cobertes amb vels de nuviatge. A frec d’un dels més llunyans, que es destaca sobre el cel, brilla una estrella que es podria pendre per alguna joia d’aquell ressagat. És que encara regna la nit, i el dia pàl·lid no fa més que guaitar-la amb timidesa per entre les escletxes de la negrenca nuvolada que amuralla el llevant.

La nina s’asseu en un pedrís i ulleja l’horitzó, cercant-hi la vela del seu pare; però no hi veu res sinó el gran desert d’aigua. La vela que cerca deu ser lluny, lluny, part d’allà de la calitja.

Mentre està ullejant així, ou un estossec rogallós, es gira, i repara un home que passa pel camí. El cor se li eixampla: ja no està sola. El vianant és un home alt i ferreny que va amb una camisa estripada, sense gec ni armilla, amb unes calces curtes plenes de pellingots, arregussat de braços i descalç, i amb un gaiató gruixut a la mà. La Fineta l’ha conegut de seguida i el saluda amb un ben agradós «Déu-vos-guard»; mes, així que és desaparegut costa avall, agafa por d’aquell home mateix que l’havia encoratjada amb sa presència, i corre tota tremolosa a tancar-se i barrar-se a casa seva. Aquell vianant és un foraster a qui ningú sap altre nom que el de l’«Home del bosc». D’ençà que és vingut a l’encontrada viu a la boscúria en una barraca de feixina i gleva, sense altra companyia que la d’un gos de ramat. Fa de carboner, i, quan li lleu, es dedica a la pesca, parant filats a les salpes encauades, perseguint els crancs per les crétues de les roques, i fent caure, amb esquer i grumeig, als hams de ses canyes, els bissos i les orades que s’acosten a les maresmes en les nits de lluna. A vegades baixa a la cala i ajuda a tirar l’art; però, enllestida la feina, no hi fa estàries: arreplega la part de peix que li toca, xiula el seu gos, que, apartat de la gent, el vigila des d’algun cap de roca, i ambdós se n’entren bosc endins o s’allunyen per les penyes. L’amo i el gos se donen més d’un esguard per lo sorruts, per lo roigs de pèl i per lo carnusos. De l’amo ningú ne diu bé ni mal, però tothom se’n malfia. Certament, a la Fineta no li fa goig.

Resta esporuguida dintre sa cambra fins a sortida de sol. El sol li treu totes les temors. Ascendent, xamós, gallard, no sembla el mateix que decadent i tristoi se n’anà a la posta el dia abans. Ix de la mar dotat d’una frescor jovençana, com d’un bany sanitós i rejovenidor. El món s’alegra…, les colors li tornen… Se diria que les plantes somriuen entre les llàgrimes que han plorades a la nit.

A la nina li sembla impossible que hagi tingut tanta de por. Surt de sa casa i, trescant d’una tira de sarments a l’altra, d’una feixa a la de més avall, arriba a la platja veïna. Allí saltirona alegrement, a peu descalç, per sobre les boves, fresques de rosada. A cada salt hi descobreix una pila de preciositats: petxines, corns, branques de corall, pedres de Santa Llúcia i sabatetes de la Mare de Déu; desferres escopides per la ressaga, que són de qui primer les agafa. Per arreplegar-les millor, es posa de genolls, i de genollons va gambejant fins que la mullena de les boves li xopa els vestits i li penetra a la pell. Llavors s’adona que s’ha mullat de mala manera, s’aparta d’aquell lloc, i, tremolant de fred, se’n va cap al net sorral. També el troba fred i humit. En canvi, una onada que per atzar li ha esbandit els peus, era temperada, calentona…

Quines ganes li entren de pendre un bany! La mar està en bonança. Les ones se boteixen amb suavitat i, amunt i avall del vessant de la platja, es freguen peresosament en la sorra, deixant-la llisa com una planxa de coure brunyida. Algunes seques que brunegen en l’ensenada, tan aviat es submergeixen dintre l’aigua com ne reïxen regalimant per tots els fils de la molsa verda que creix en llurs asprositats. Talment sembla que es xalen en un bany de plaer. La cala és solitària, amagada entremig d’altes penyes clapejades de sol i d’ombres moradenques.

La nina pensa que, tan matinet i en paratge tan escondit, ningú la veurà. Fica ses petxines dintre d’una balma, estén son devantal, son sac i ses faldilles en una roca assolellada, i, quan resta en camisa, guaita amb astorament a l’entorn i corre a amagar-se dintre el mar. Allí sent una escalforeta agradosa que es va emparant del seu cos. Tota esllanguida s’ajeu com en un llit, i, amb el cap decantat a la dreta, amb una galta i una orella dins de l’aigua, els ulls mig clucs de galvana i una rialleta als llavis, es posa a bracejar i camejar amb dolç moviment. A pleret a pleret, neda fins a les seques; i, després d’haver pellucat en el banc de musclos, joguineja per les ones tot esclofollant-los i menjant-se’ls. Allò és el seu esmorzar.

Al cap d’una estona entra a l’ensenada la carretera de flames que el sol estén per la mar. L’astre hi envia sos raigs de dret a dret. L’aigua lluu com el llom d’un peix escatós i daurat. L’escuma s’emplataia, i esquitxa espurnes de foc a l’esflorar-se en les roques i el sorral. Fa braumenta calor. Però la reconada de llevant no ha perdut encara sa ombra matinera, on se barregen harmoniosament els besllums que l’aigua envia cap les penyes, i les vibracions rossenques que les penyes projecten cap al mar, que les emmiralla. La nedadora se n’hi va després d’haver-se refrescat amb tres o quatre capbussades. Allí, vora la platja, s’ajaça sobre una roca fina. Tot just l’aigua li cobreix el cos, el seu cos molsudet, que, mal abrigat, quasi nu, se manifesta com a través d’un cristall pur i verdós. Mes la nina es figura estar ben tapada, perquè, tenint el rostre girat cap a la part assolellada, veu al davant seu l’aigua llustrosa, impenetrable a tot aguait. No es figura que son propi cos esvaeixi darrera seu aquell efecte de llum.

Està bé. Descansa calentona i tranquila. No ha de passar mal de cap per a res, ni per al dinar, perquè no l’ha de coure fins que arribi amb el peix el llagut de son pare. Només l’enneguita una mica el pensar que se n’haurà d’anar a casa sense camisa; però, un cop porti les faldilles i el sac, la falla no es coneixerà pas. Per vestir-se s’haurà de ficar en algun amagatall, perquè, com que no té llençol per a abrigar-se, podria veure’s en una vergonya si algú passés per aquells voltants. Amagatalls rai!… Per altra part, en dies de bonança no sol acudir a aquell esperagol cap altra barca que la del seu pare… I veu-te-la allà que va venint a llargues bordades, a llargues bordades. La nina no pot confondre amb cap altra la vela que tantes voltes ha apedaçat. L’obira amb alegria, com si veiés l’ala d’un àngel familiar. Aquell llagut és la companyia, l’amor i tot lo que desitja. Així que atraqui, ella serà servida al seu pler, perquè un de sos germans anirà en quatre gambades a cercar-li la roba que necessita. Què és joliua, quan s’acosta, lliscant per un mar tranquil, la barca que s’enyorava! La nina la va seguint amb la vista; i, quan en una bordada la vela lluminosa se li amaga darrera de les penyes, li sembla que s’és eclipsat un astre i que el mar s’ha entristit.

Mentrestant no li manca pas entreteniment. En tant que espera la barca, s’entreté contemplant com se retraten en el mirall tremolós de l’aigua els núvols i les gavines que naveguen pel cel. Plau-li també mirar-hi sa cara tendra i bonica de donzella de setze anys. No es recorda de quan temps fa que no se l’havia vista. Té tot el semblant d’una dona, però és més formosa que abans…, força més. Sa pell conserva la tendror d’abans, però més ufanosa. Les nines grosses i negres de sos ulls, verament escampen claror per sota el pòrtic de seda amb què les ombregen les pestanyes. Quan bada una mica la boca i entre sos llavis encesos llampega sa blanca dentadura, llavors…, sobretot llavors…, és quan son rostre resulta més bonicoi.

Tot emmirallant-se va fent postures: ara mig acluca les parpelles; ara somriu…, ho prova tot: fins i tot fa llengotes. A lo millor del seu embadaliment es sent una xarpada al muscle, es decanta esglaiada, i veu dintre l’aigua, a frec de les seves, les cames vestides d’un home. Lo primer que se li acut és que deu ser algun pescador que haurà caigut daltabaix de la penya.

—I ara! —exclama—; què és, això? —I, girant-se més, descobreix la testa de l’intrús. És l’Home del bosc. Ella resta sense sang a les venes, freda i esblanqueïda. Els ulls de l’un es fiten en els de l’altra amb una fixesa d’estàtua. Ell està vinclat endavant, amb una de les manasses arrapada al muscle rodó de la donzella. No es mou, però tremola de cap a peus. La gorra li ha caigut, i sos cabells roigs, fustuts i aglutinats, com les fibres d’una closca de coco, pengen a manyocs sobre son front i ses orelles. Sa carassa bonyeguda, de pòmuls boteruts, queixos xuclats i llavis grossos, expressa un neguit estrany. Sos ulls, enclotats i d’un blau d’aigües fondes, tenen cert estrabisme de bogeria. L’alè s’escapa xiulant per sos llavis ressecs.

La immobilitat dura un moment. L’home sembla decidir-se. Una lleu estremitud circula per l’encordillada de músculs i tendons dels seus braços. La Fineta tracta de desviar aquell impuls temible, i, somrient, amb un somrís tot desmaiat:

—Sou un beneit del cabàs! —exclama—. Aneu, aneu. —Però, reparant que ell se li acosta encara més, s’embraveix de sobte, ajunta les celles, i crida, amb alarma i enuig—: Arri d’aquí, poca-vergonya! —Ell s’immuta. Afluixa la mà, es redreça, i escampa una mirada a l’entorn. La Fineta aprofita aquesta ocasió. S’acaba de desempallegar amb una estiregassada, i pega bot cap a la mar fonda. Però de seguida retrunyen ses orelles un bramul monstruós:

—Ets peix meu, llissa borratxa! —I al mateix temps sent la falconada del seu perseguidor, que la junyeix i l’arbora en sec, empudegant-la amb la bravada de salvatgina que s’exhala de ses robes i de ses carns. Un xiscle esgarrifós esqueixa l’aire quiet de l’ensenada.

En això un gos roig lladra desaforadament al cim d’un penyal, i les gavines que peonaven per la platja aixequen llur vol alarmades. Els ecos contesten als lladrucs. L’Home del bosc, que havia començat a caminar amb sa càrrega, s’atura…, escolta…

—No hi ha ningú —mormola. I, animat d’una feresa bestial, estreny en sos braços sa presa, que es vincla i revincla, cada vegada més desmaiadament; i s’encamina, amb aigua al genoll, cap a les cavernes de la costa. Els peus li llisquen en els líquens del roquetam i no pot anar de pressa. Quan ha donat unes quantes passes, un llampec rossenc s’estén per l’aigua xarolada i en ombra. És el besllum d’una vela que acaba de sortir d’un freu i, ruixada de sol, s’esmuny ràpidament per dins de l’ensenada. Els tripulants han llambregat l’espantosa escena. Muts d’indignació, estan abocats a l’orla, brandant a tall d’armes llurs rems llargs i feixucs.

El primer impuls del raptor és fugir amb sa presa. Després muda d’intent. Deixa la nina, esllanguida i sense sentits, estenallada en una roca, i, arruixat, embriac d’ira, s’encara amb la barca, que l’aborda com una gran au batalladora. Ha desclavat del sòl marí una feixuga pedra, i, armat amb ella, es prepara per a la lluita. Mes son coratge minva a manera que el llagut s’atansa i sembla créixer i es sent el soroll de l’aigua, que es rulla roncant davant de la proa, i l’escalf del sol que vessa l’ampla vela, que tapa quasi tot el cel. Aleshores s’espanta, i, groc, esborneiat, llença la pedra que enarborava, i fuig botant d’una penya a l’altra, seguit del seu gos.

Mai més no ha tornat a l’encontrada. Al cap d’alguns dies la gent no es recorden ni de que al món hagi estat. Sols la Fineta, que ha esdevingut malaltissa, hi pensa; a voltes, amb esborronament: hi pensa amb esborronament i…, és estrany!…, amb certa mena de compassió i enyorança. A l’hora dels crepuscles, quan està sola al portal de casa seva, s’apodera d’ella un decandiment d’esperit tot somniós i dolç, i li apar que l’ànima se li’n va, amb la mirada, errant pels penyals de la costa. Pels penyals soledat, soledat per les cales, soledat arreu: no hi troba res més. I li acut una ombra d’idea de que, quan l’Home del bosc feia ses aparicions, per allí no hi havia tanta desanimació. Pensa que és una llàstima que aquell home feréstec s’hagués tornat boig, pobret!, i hagués fugit per a no tornar més, mai més, mai més!… I aquest mai més es repeteix dintre el seu cor com aquells ecos que reborsen pels caires d’un congost i s’allunyen, sonant cada vegada més apagats i melangiosos. En mig de ses tristeses, a voltes el perfil d’un arbre o d’unes garrotxes li sembla la figura del carboner desaparegut. I llavors se sobresalta, s’esborrona, corre a tancar-se a sa casa, i se li seguen les cames i quasi no es pot tenir dreta.





Jacobè





Ha vingut la tardor, aquell temps en què les fulles cauen i en què els malalts s’entristeixen, sentint l’esfullament de certa cosa viva que se’ls va desmaiant al cor. El vent, al passar per les arbredes, sembla que mormola paraules, de les quals se deixa mig endevinar el sentit fatídic per llur trista entonació i per l’esgrogueïment que produeixen a totes les plantes. De bella nit, s’ouen cruiximents estranys. La naturalesa gemega i decau. I jo estic en que no és pas el fred, lo que l’atueix, perquè més freds són els dies en què l’ametller floreix somniant la primavera, i tant o més fredes les hores de l’abril en què tot somriu d’esperança. No, no és pas el fred: és una mena de mort que passa per la terra obeint a un ritme anyal, per l’estil que passa periòdicament la son sobre els nostres ulls.

El dia és lleig. La blavor dels llunys desapareix sota la boira. Els núvols projecten ombres erràtiques sobre els plans i les muntanyes. El sol ha perdut l’alegre resplendor que entusiasmava i feia cantar les cigales: guaita de tant en tant amb un mirar esllanguit, i clapeja la terra de taques grogues i somortes que es van apagant de seguida amb un deix de melangia inexplicable. La nostra marina no és ja pas el país entre blau i daurat del bon temps d’estiu. Ja no brilla la ginesta en els penyals, ni guspireja la pols de mica en les platges, ni les cases del poble conserven la blancor enlluernadora d’un mes enrera, agrisades ara per la humitat i ennegrides a llenques pel rastre dels regalims.

Me passejo amunt i avall de la platja.

Els llaguts, afilerats, lligats per la popa a llurs estaques, s’inclinen cap al mar amb un posat enyoradís. No han pogut sortir per mor del temps.

Al mig del sorral veig un grup de pescadors en vaga i m’hi acosto. Estan drets, uns amb les mans a la butxaca i altres amb els braços plegats sobre el pit, examinant atentament les negrors de l’horitzó. Arribo a llur costat, i ni es giren poc ni molt a mirar-me. Un d’ells diu:

—La gropada es menja el vent. —Tots callen, i al cap d’una bella estona un altre afegeix:

—No es pot dir en què la darà, però els senyals són de gargalada. —I en cosa de mitja hora no els sento una paraula més. M’han fet pensar en una colla de devots que, acoblats davant d’un faristol, llegeixen un gros llibre de chor, tots muts i a peu dret, i, si algun tal vegada mormola quelcom de la lectura, els altres resten impassibles, sense alterar llur atenció ni pendre’s tan sols la molèstia d’escoltar-se’l.

Bé n’hi deuen trobar, de coses a llegir, en l’horitzó del mar, aquests pescadors. Jo els deixo, cansat de la llur eixutesa: me’n, vaig cap a la reconada de llevant, i m’assec al pedrís de ca la dida, sota l’emparrat de pàmpols mústics. Heu’s aquí la casa més alegre de totes les que em pinten els records de la meva infantesa, i, Déu m’ajudi, ara no goso quasi entrar-hi: tan sense consol és la desgràcia esdevinguda a les dues dones que hi viuen. I, a fe, jo les havia conegudes ben venturoses.

La dida, certament, havia passat moltes penes mentre va viure el seu marit, en Catre-venc, serrador francès que treballava a la mestrança i tenia el mal vici d’embriagar-se; però quan me va criar a mi ja era vídua: en Catre-venc havia mort a la flor dels anys atuït pels seus propis excessos i pels de la seva nissaga d’embriacs. La bona dona va plorar el difunt i va trobar la pau i el benestar sobre el seu cadàver. Havia romàs força bé d’interessos: tenia la seva casa, la seva rendeta, i salut i bones mans i ganes de treballar. A les vetlles feia filet d’espart; i de dia, quan la bugada, la cuina o l’esterreig no la’n destorbaven, agafava el coixí, i el joliu cant dels boixets s’espargia per la casa, esparvillant el canari, que de seguida es llançava a barrejar-hi la seva refiladissa.

Tenia una filla quatre anys més gran que jo, la Jacobè, a qui el seu pare havia tret aquest nom estrany per no haver sabut mai girar la llengua a pronunciar el de «Jacobeta». Pobra noia! Se pot ben dir que ella fou qui em va desmamar. Me gronxava al bressol, me rentava, me pentinava… En els meus records més llunyans, la veig baixar de la font per la torrentera entre blavoses atzavares, amb el cantiret al cap, les mans en l’atuell i els braços graciosament arquejats i nusos, caigudes les maneguetes colzes avall. Això era en temps d’estiu. Me sembla que veig l’estesa de sol i que sento el cant de les cigales. Ella baixava saltironant com un xorrumet, se m’acostava tota acalorada, panteixant i rient, i mentre me donava beure, m’inundava amb les bovors de sol i les flaires boscanes de què estaven impregnats els seus cabells i les seves robetes espellifades.

Jo li deia «la teta», designant-la amb aquest tendre nom que en moltes famílies es dóna a la germana gran, segona mare dels altres germanets. I, efectivament, tenia per a mi quelcom de mare, de germana i d’amiga. No puc pensar en cap de les meves primeres diversions que no hi hagi d’associar la imatge d’aquesta noia. Ella, amb fils de gasoses, trossos de pèl de seda i hams rovellats, que li regalaven els palangrers, guarnia les canyes de les meves pesqueres. Ella aplaudia els meus èxits quan jo agafava alguna mabreta o alguna agullota prou innocents per a deixar-se enganyar per aquells pobres artificis.

—Això ès plata viva! —exclamava—: això ès el peix més bonic de la mar! —Tal vegada s’aixecava les faldilles, posant-se-les entortolligades a l’entrecuix, i, ara seguint l’ona que s’enretira i ara fugint de la que avança, fotjava amb els peuets ací i allà, descolgant de la sorra xopa unes cuques vermelles i lluents com coral mullat—. Cuques de platja, Minguet! —cridava—. Aquest sí que és un esquer que no falla! Tal vegada s’asseia al meu costat i, quieta quieta, amb els ulls baixos i les manetes amagades sota el davantal, resava parenostres i més parenostres perquè Déu me concedís bona pesca.

La platja era el lloc de les nostres preferències. Hi corríem, hi fèiem tombarelles, hi, jugàvem a pedralta o a sotet, hi cercàvem petxines… A voltes ens entreteníem a fer enfellonir la mar insultant-la i tirant-li sorrades.

—Mira, com s’estufa, la vella reganyosa!… Veus?… Sents, com ronca? Apa, aquí, berra! Escumeja: no ens arribaràs als peus.

A còpies de mirar de fit a fit les onades, que anaven arribant, i de creure-les sensibles a l’agravi, ens semblava que les vèiem créixer, botir-se enfellonides, apressar llur embestida i abordar-se cap a nosaltres amb brams de fera enrabiada. Era un plaer que tenia quelcom d’esborronador. A voltes, després de dinar, ens adormíem tranquilament a l’ombra d’un llagut, amb els polsos frec a frec i els cabells a la barreja.

Un dia vàrem trobar un corn marí molt gros, ja buit de dins, rentat per l’aiguatge i la sorra, i eixugat pel bon sol de juny. De seguida la Jacobè va descobrir-hi les més admirables virtuts. Se’l va posar a l’orella, i escolta que escoltaràs, sense moure les parpelles ni quasi respirar. Després va donar-me’l a mi.

—Escolta, Minguet: no et moguis ni et postiquis: veuràs, si en sentiràs, de coses!… Aquest corn és una mena d’orella d’ós. Té: veus, el cau? Ha estat llargues nits i llargs dies al fons del mar parant ment a tots els sorolls…, i encara li rebomboregen per dedins. Sents?… Uuu!… Això ès la fressa del vent. També hi ronca la maror. Vés escoltant. Com més escoltis, més clar ho sentiràs tot: la tronada, la pluja, el vent, totes les remors del temporal. Jo fins hi he sentit un ai llastimós, Reina pura!, que devia ser d’algú que es negava! —I, efectivament, en aquells temps d’innocència, que en feien somniar, de coses, els sorolls d’un corn!

La Jacobè era entremaliadota, però no me’n deixava ser a mi. Me vigilava que ni la mainadera més curosa i temorenca.

—Minguet, no t’asseguis a la sorra molla, que podries agafar dolor. Minguet, no et llevis la pallola, que el sol t’entraria al cap. Minguet, no passis per aquí; Minguet, no passis per allà.

No era cap raresa que, seguint els seus consells, estigués jo com un santet, mentre que ella xopejava per l’aigua, trescava per les roques o s’enfilava als penyasegats a collir-hi ginesta o a cercar-hi les flors que a cops de pedra havia fet caure dels arbrets d’atzavara.

Aquí tot me la recorda; i més que res aquest escamot de roques que, espargides per la cala, reganyen a flor d’aigua llurs herbatges arraïmats de color d’or vell. Me fan l’efecte d’un pedestal sense estàtua. Damunt d’elles hi esqueia d’allò més la figura d’aquella noia de cames llargues i formes anguloses, amb els vestits i els cabells banderejats pel vent.

Mes no havia pas de durar sempre, la infantesa. Varen anar passant els anys, jo vaig haver d’estudiar, i la Jacobè va tornar-se de dia en dia més casolana i treballadora. El seu cutis s’esblanqueïa i afinava, i la color de ses galtes prenia la suavitat d’un reflex de roses sobre un gerro puríssim de porcel·lana. Les seves formes de nena s’anaven modificant, modificant… Se diria que el temps les treballava com un hàbil artista: omple aquí, buida allà, estira això, arrodoneix allò, les anava embellint i amplificant totes; ja inflant les ones de la rossa cabellera com si les ufanés amb aquell buf primaveral que fa créixer l’herba; ja estufant suaument el pit i les anques, ja esllanguint la cintura, ja amb ditadetes màgiques obrint graciosos clotets en els colzes, en els nuets dels dits, en la barba i en les galtones. Jo vaig presenciar en gran part aquestes transformacions sense parar-hi gaire esment; però en això vaig estar tres o quatre mesos fora del poble, i quan vaig tornar a veure la Jacobè vaig restar amb un pam de boca badada.

Certament a setze anys era una galant minyona. Tota ella tendrejava com una delicada flor d’hivern. No es pot dir que fos robusta, però estava sana i no li mancava mai delit. S’aixecava de bon matí com els aucells de bosc, i no es cansava de treballar, ara xacutant en el coixí, ara rentant roba en el safaretx, ara netejant i endreçant les coses de la cuina. Donava bo de veure-la trastejar dels fogons a l’aigüera i de l’aigüera a l’armari cantoner, tan polida, tan xamosa, amb els braços esmanegats, que ressaltaven amb una tinta calenta de pressegueret florit sobre la blancor llampeguejant de les rajoles de València.

Solia estar de bon humor: sovint cantava, reia o xerrotejava gaiament. No obstant, algunes vegades jo havia reparat que les seves nines, d’un blau fosc i tan grosses que se li menjaven quasi tot el blanc de l’ull, prenien un esverament, una fixesa penosa, una obagor pròpia dels ensomnis ombrívols. Mes, qui n’havia de fer cabal?

Un dia que li vaig reparar molt sovint aquest posat de tristesa, li vaig dir:

—Tu enyores aquells capgirells que fèiem a la platja: oi, Jacobè?

Ella esclafí a riure amb un aire mofeta i graciós, traient una mica la llengua, mig mossegant-se-la, per entre les dents immaculades.

—I ara, Minguet! Vols-te fer jo et toc! —exclamà—. No en caldria d’altra, sinó que me n’anés a guimbardejar per la platja! Tu sí, que encara en deus tenir ganes…, i no és estrany; però jo, tan gran!… On tens el cap, Minguet? —me va pegar una esquenadeta—. Vés, vés en nom de Déu, criatura. Altra feina tinc tallada. —I, plantant-me amb una giravolta rumbosa, se’n anà eixerivida a les seves tasques.

Això de que se’m tingués per criatura era cosa que em mortificava; mes, per a la Jacobè, no hi hagué remei: vaig ser sempre el menudet, el petarrell de la casa. Encara jo no hi entrava, de tornada dels estudis, per les festes de Nadal o a fi de curs, ja es posava a escandalitzar amb la seva xerrameca harmoniosa, plena d’exclamacions, i amb uns crits i un espinguet que se la sentia d’una hora lluny.

—Mare!, o mare!, on sou? Sabeu qui ens ha arribat? El nostre petit, en Minguet!… Oidà!, qui ho avia de dir? No n’estarà poc, de contenta, la mare! Verge Santíssima, i com has crescut, caronet de la teta! Què pendràs? Vols menjar peres…, pa amb confitura?… Mare!, veniu, cuiteu! Ens ha arribat el petit!, aquí tenim el petit!… —Vaja, per més que tan bon acolliment bastés a ofegar tots els sentiments que no fossin tendres, aquests pics de petit resultaven ben ofensius, per a un home de dotze anys complerts.

Per altra part, la Jacobè i la dida estaven geloses de la meva dignitat. Si algun xicot pescador entrava a conversar amb mi i em tutejava, com era molt natural, les dues dones hi feien una cara de tres Déus.

—Qualsevol gos sap més de modos que aqueixos murriets de platja! —botzinaven elles amb elles—. Heu vist, quines franqueses! Deuen figurar-se que tracten amb algú del seu braç! —I, entre els veïns tot era donar-me importància.

—Aquest noi, aquí on el veieu, és l’hereu més ric del poble: un senyoràs que trepitjarà més catifes que cap marquès; sinó que és de pasta d’agnus i estima els pobres com un bon Jesuset. Ell s’enraona amb qualsevulla, tan senzill, tan franc; però això no vol dir que un hom s’hi hagi de pendre llicències… Doncs…, i la moral de les persones?… Fillets, s’ha de respectar a cada u per lo que és. —La Jacobè era en aquestes coses la més exagerada. Així que sabia que jo havia tret bona nota als exàmens, ja corria a fer de nunci pel barri—. En Minguet s’ha examinat. Oidà!, no n’heu sentit a dir res? Sembla mentida! Sembla mentida! Si tot el poble en va ple! Aquest noi serà un savi. Les retòliques, que sortien d’aquella boca!… Els mestres se’n feien creus. Carets de Déu, li han donat un prèmit que ja, ja!… No es parla de res més.

Ella i sa mare no podien anar a cap fontada o aplec a què no em convidessin; i ambdues s’escarrassaven a obsequiar-me i no apartaven de mi la vista, alegrant-se amb la meva joia i afligint-se de la meva indiferència, com si llur festa no consistís més que en la meva satisfacció. I quan tornàvem de la grifolda, si la vesprada era fresca, la Jacobè no trobava prou abrigalls a posar-me. La dida solia reprovar-li-ho.

—Sempre aquest mateix paletrís d’engavanyar el menut! Que et tornes lira, noia? Per què me l’emboliques ara, cap i tot, amb el tapaboques, que fins li tanques els espiralls?

—Ja li surten enfora els badiuets del nas, dona! Que voleu que se’ns costipi? Deveu pensar que aquest infant ès com nosaltres, santa cristiana…, i ell és de fusta de senyor…, més delicat que una englantina.

—Però, que no ho veus, que suarà les freixures? Oi, Minguet, que t’abriga massa?

—Oi, manyac, que ningú et sap gomboldar com la teta?

Què havia de contestar, jo? Me deixava enfarcellar i callava per més que hagués d’anar patint tot el camí.

A la platja de Santa Cristina hi havíem fet excursions delicioses algunes tardes d’estiu, Allí, mentre la dida i el mariner que solia acompanyar-nos amb el gussi coïen el sopar en fogons improvisats amb quatre pedres, la Jacobè i jo gambejàvem descalços per les maresmes, cercant-hi les petxines que viuen aferrades als penyals banyats per l’onatge. Mai no n’he menjades de més gustoses. I quan, tot forategant amb el ganivet per arrencar-ne alguna, captombats a frec d’aigua, ens escometia de cop i volta una ona esvalotada, esquitxant-nos de xarbots, quins xiscles i quina tabola! Encara em sembla que veig com la Jacobè, de quatre grapes damunt de la roca, alzinava esverada el seu caparró ornat amb lliris de platja, tot ruixat de gotetes tremoladores, i com en un moment la seva cara passava de la sorpresa a l’espant, de l’espant a la consternació i de la consternació a la còmica hilaritat.

—Que et creies estar en sec, Minguet?… Si ens descuidem!… A mi l’aigua em regala esquena avall que em fa unes pessigolles! I tu sembles un mico remullat. —Rèiem per les butxaques. I ja el sopar estava llest i les estovalles esteses a la sorra, i els grills començaven a cantar la vinguda del vespre, i encara ens recava la diversió i fèiem esgargamellar la dida cridant-nos.

Pobra Jacobè!, qui l’ha vista i la veu! Sense més ni més, sense una passió, sense una contrarietat, sense un disgust que pogués ser-ne la causa, se li ha girat una malaltia horrible: és boja.

Alguns anys enrera va manifestar certes idees estranyes; certa alteració de caràcter. La dida se me n’exclamà un dia:

—Aquesta noia diu coses que fan so d’esquerdat; i, si no se li segueix la veta, agafa unes requintes de la ingra de bet. Per un no-res li trenques el plat bonic, s’enfurrunya, botzina que botzina, i vinga entristir-se i emmaximar-se. S’és agraviada de tots els veïns…, no s’hi vol tractar…, per a ella no n’hi ha cap que tingui modos, ni arbanitat… Ara mireu’s, el drap de la cuina! —No hi vaig donar importància. Bah!, criaturades, rareses…, res. Ho vaig tirar a la broma:

—Li heu de cercar un nuvi que la sàpiga amoixar. Les fadrinetes, amb els anys, posen mal geni.

—Oidà! —va saltar la dida rient—. Ella sí que en va, d’acasarada!… Una noia que no pot sentir parlar de saraus, gusarapa com ella sola…, una noia que s’enrojola i s’amagaria sota terra quan algun minyó se la mira, i que s’encataua quan ne ve algun a casa…, uix!… I…, mira tu: si en ve algun que ella no ho sàpiga, ho coneix amb la nassada: ho creuries? Diu que sent fortor d’home, i corre a obrir les finestres perquè s’esbravi. Vés, casa-la, mal llamp! —Vàrem acabar per riure com uns beneits.

Jo aleshores sols podia anar a ca la dida de tard en tard. No vaig reparar sinó que la Jacobè em rebia amb un entusiasme extremat, amb un interès una mica fora de to. Tirava un gavadal d’espigots i llenya a la llar perquè m’escalfés millor. Me polsava temerosa de que estigués malalt. Si em trobava el front calent, s’acuitava a fer aigua de valeriana i me l’encarcanyava per força, sense escoltar les meves protestes.

—Creu a la teta, que et vol bé. Tu estudies massa, caret: això t’ha de matar. —Perfidiejava a ficar-me diners a la butxaca perquè comprès tabac d’amagat del pare. Reia i plorava de tendresa. A mi ja em semblava que aquest apassionament era exagerat i estrambòtic; però…, i què?… Cada u té les seves coses; i la Jacobè m’havia estimat sempre tant, i llavors me podia veure tan poc sovint!…

Ara dos anys va començar a decaure. S’amagria, perdia la frescor, i agafava unes rauxes de marriment que li eren abans inconegudes. Quan s’aixecava emperesida i de mala humor, ni sols se cuidava de pentinar-se: s’asseia en una cadira, i s’hi estava hores i més hores, com lassada, tal volta de cara a la paret, sense mirar res, submergida en un negre encantament. La dida solia dir-me:

—Avui té la mala lluna: deixa-la estar. —I jo restava tranquil, com si allò fos la cosa més natural del món—. Ja es guarirà; avui està núvol; demà estarà serè. —Déu m’havia posat una bena davant dels ulls.

L’estiu passat, al tornar de les aules a fi de curs, vaig rebre al cor una forta sotragada al compendre tot d’una la terrible veritat. La Jacobè estava feta una calavera. Magra, tremolosa, amb els ulls fondos i el mirar esbarriat, va comparèixer a saludar-me. Només va adreçar-me un somrís, com si m’hagués anat veient cada dia, i de seguida va retirar-se a la seva cambra amb un caminar desmanyotat, arrossegant pesadament les xinel·les, que duia a retaló. Vaig restar com aombrat d’un llamp. La dida m’estava observant dreta a la llinda d’una porta, sadollant-se amargament de la dolor que es pintava en la meva cara; però no em va ser possible dissimular. Després d’un llarg silenci, la bona dona va rompre en un gemec:

—Filla meva!, filla de les meves entranyes! —Les llàgrimes li degotaven per les galtes, i jo em sentia escanyat per un sanglot contingut—. Ja ho veus, Minguet. —Va afegir de seguida—: Aquesta noia se’m fon com un terrosset de neu. Jo no sé pas què fer-hi: li dono tot lo que vol…, vianda, més que un llop no en dragaria… Oh!, i que se la menja!, perquè de gana no n’hi manca pas; però res no li aprofita: se m’aflaqueix com si li robessin la carn a grapats; ella, que feia aquell goig que enartava, tan grassoneta! I surt amb uns estaribots!… Redéu, com s’és tornada! Hi ha dies que la dóna per rentar, i em tira al safaretx els quadros, els llibres, les sabates…, tot lo que li sembla brut, sigui lo que vulgui; i, apa!, ensabona que ensabona. N’ha malmeses, de coses! I ara sempre té calor, ella que era tan fredeluga. Moltes nits, a l’hivern, me la trobava asseguda sobre el llit, en camisa, amb la finestra oberta. Entén-ho, això. El metge no sap lo que s’hi pesca: que banys freds, que potingues de ca l’apotecari… Res hi val. Els veïns…, mala pesta els sec!…, s’hi diverteixen i diuen que ès boja. I jo no sé si sóc jo mateixa, que m’hi he tornada; perquè, vaja això no em cap al magí: ès horrorós, horrorós! Què hi dius, tu, Minguet?

No vaig trobar un mot de consol. Me vaig abraçar amb ella i vaig llançar-me a plorar com una criatura.

D’ençà d’aquell dia les coses han anat de mal a pitjor. La Jacobè no és ombra de lo que havia sigut, ni per lo que toca al cos ni per lo que toca a l’ànima. Deixada, macilenta, febrosa, borbolleja en comptes de parlar, i desvarieja més que enraona. Ella, el lliri de platja, l’estampa de la polidesa, avui és com una flor de camí ral. Fins l’instint de la netedat, que és tan viu en totes les noies de la costa, ha-li sigut destruït. I, la dida, com ha canviat, també! Aquella dona alta, panxudeta, entenimentada, d’aire festós, de mirar serè, i de boca, si bé esqueixalada, sempre ufanosa de llavis i afavorida per un posat de placidesa o d’amistós somriure, s’ha tornat pàl·lida, fantàstica i desmanegada. Sembla més alta que abans, no riu mai i mira a tothom amb sussús, rondina, i, com si avorrís l’aire-cel, no surt al carrer sinó per pura necessitat.

Així és com la casa de l’alegria s’és convertida en la casa del dol.

Sento el trepeig de la dida, que es passeja amunt i avall: «… trap, trap, trap…». Tots els sorolls d’aquesta casa m’inspiren una mena d’horror que em danya el cervell.

Què faré? Entraré a veure la malalta? Empenyo el cancell, me fico cap a dins… Les finestres estan gairebé ajustades i regna una mitja fosca que de moment m’esvaeix la visió. No obstant, reparo la silueta de la dida, que ve cap a mi a llargues gambades fent-me senyes de que m’aturi i barbotejant, en to de veu reganyador:

—No es pot entrar. No passeu. Qui hi ha? Qui ès?

—Sóc jo —contesto—. No em coneixeu?

—Ah!, ets tu?…, ets en Minguet?… Bé, està bé. Hi ha tanta de gent tafanera! Mira, té: veus aquelles dues barjaules, allà a la sorra? —diu indicant-me dues dones per l’escletxa que bada un porticó una mica obert—. Què hi graten, allí, aclofades? No hi són per avemaries a dir, no: sotgen, espien, les bandarrasses!… I tu què vols?…, què cerques?…

—Venia a veure la teta. Com se troba, avui?

—Com vols que es trobi, la caretona? M’agafa per un braç i m’aboca a la porta del menjador.

»Mira-la: està dormint.

Guaito una llarga estona a través de l’aire ombradís, sense descobrir res que s’assembli a un cos humà. Per fi, damunt del canapè, obiro un farcell i una porció de faldilla que en penja desplegadament fins arran de terra, a tall de l’ala caiguda d’un aucell malalt; i a poc a poc vaig afigurant en aquest farcell els contorns d’una persona, de la qual costa d’endevinar la posició. És ella, la Jacobè. Està de boca terrosa, amb el cap de frontalera al matalasset, i la barba closa contra el pit. Per entre els llistons del canapè surten-li un canell i una mà acanyadíssims. No es mou gota ni es diria que respirés; però m’ha semblat veure perlejar un dels seus ulls, i, tement desvetllar-la, m’enretiro de puntetes cap al fons del passadís.

—Voleu dir, que dorm? —pregunto a la dida.

—Què hi sé jo, fillet! Està quieta, descansa: vet-ho aquí.

—I què ha dit el metge? No ha vingut, avui?

—Mira, no me’n parlis, del metge: ja em té sofregida. Fa més de tres setmanes que llenço les receptes a les escombraries. És un toca-sardanes: no sap per quines mars navega. Ramonet, Ramonet, quina paret toques!…, uix!… Ara surt amb que el mal gam de la noia ve de les borratxeres del seu pare i dels seus avis. Oi, quina pensada? Jo bec i tu et mareges. Vol-se’n anar al… Déu me contingui!… I mentrestant la Jacobè se’m va morint, se’m va assecant com els pàmpols de la parra, emmalaltint-se més i més a cada glop de medicina que pren. Al diable, les potingues!… No, aquest mal no ès dels que es poden guarir de mà de metge o de manescal: prou que ho veig! Ah, Minguet!, corren unes persones ben dolentes!…

—I bé!…, a on aneu a parar? …

—Algú ens vol mal; vet-ho aquí! —me contesta pegant-me una llambregada tenebrosa i plena d’emoció—. Això no ès una malura vinguda del natural de la persona; això ha sigut donat: n’estic tan certa… Ah, si jo sapigués qui ès l’ànima maleïda que em fa patir an aquest infantó de Déu que mai ha tingut una paraula amb ningú!… Si jo ho sapigués…, ah, reïra!

I, al dir aquests mots, grapeja l’aire amb un moviment tan feréstec, que sento cruixir les juntures dels seus dits. Després s’arramba a la paret i s’hi posa a picar de front a coparrets, a coparrets. Quan se torna a girar, està tan pàl·lida, que es diria que la blancor del lliscat se li ha encomanat a la cara.

—Que m’haguessin clavat una punyalada de mort, ho hauria sabut perdonar, però…, això!…, això no té perdó en aquest món ni a l’altre! Les penes de l’infern són massa curtes, per a una dolenteria com aquesta! La meva filla, el cel del meu cap blanc!…

El plor l’ennuega. En va procuro aconsolar-la; en va tracto de dissuadir-la de la seva preocupació: és temps perdut.

—No et cansis, Minguet: no em trauràs dels meus tretze: n’estic massa convençuda. Vui provar la sonàmbula: així com així, del metge no cal esperar-ne res. I no m’assórollis. Vés, vés en nom de Déu; oratja’t, passeja’t: no estic per corrandes. Vaig a rentar un covenell de roba que tinc al safaretx, i em distrauré escarrassant-me.

Surto de la casa apesarat. Capbaix i caminant d’esma, me’n vaig ensomniat anguniosament per les imatges de la realitat i per les d’un esdevenidor, més dolorós encara, que estic preveient.

A l’arribar a mig carrer de Mar m’aturo, perquè he vist el doctor Calvet i desitjo preguntar-li de la malalta. El bo de l’home deu tenir alguna visita urgent: va de pressa de pressa. Duu les mans encalofornades a les butxaques del paltó, la mangala sota l’aixella, i el barret al clatell. És blanc de celles, blanc de pestanyes, blanc de cabells i blanc de cutis: en la seva carassa magra i ossuda no hi ha més que blancor, llevat de la tinta blavissa que li acoloreix esblaimadament les nines dels ulls i les venes, que li arboregen pels polsos. Camina de pressa, i tan distret, que no s’adona de mi fins que em planto al davant seu a mitja passa de distància. Aleshores fa un surt, s’atura, m’examina un moment amb mirar miop, i de seguida tanca les parpelles, amb lo qual la seva cara acaba d’esblanqueir-se del tot. Vaig a parlar, però no em dóna temps. Sense obrir els ulls més que de tard en tard i a mitges, diu així, de correguda:

—Ja sé lo que em vols preguntar. Es tracta de la teva teta: oi?…, de la Jacobè. Està mala, mala, malíssima. Res: t’ho diré en quatre paraules. Tu, que has estudiat els clàssics grecs, recordaràs, segurament, el cas de la Ifigènia, filla del rei Agamenó, que va ser condemnada a morir en expiació d’una falta del seu pare. Doncs vet aquí un símbol de gran realitat. No m’entens?… He, he, he… En la naturalesa passa així mateix que en la faula, igual, igual: els innocents expien els pecats dels culpables. No es perdona res: cada falta ha de portar el seu càstig, i lo que no ha satisfet en Pau, ho paga en Nicolau. És salat: oi?… He, he, he… Tal vegada jo no patiria de ronquera si el meu besavi no hagués sigut tan aficionat a mastegar tabac negre. Què hi hem de fer? És la llei: flectamus genua. La Jacobè està sota el ganivet del gran sacrificador, un sacerdot implacable en l’exercici de les seves funcions sagrades. Vés: detura el cop, tu. És lo mateix que si et volguessis despullar de la pesantor quan caus daltabaix d’una timba. He, he, he… Aquelles disbauxes, aquelles embriagueses, aquelles brutalitats de tota mena dels serradors, algú les ha de pagar. És inútil que m’estireu els faldons «Senyor doctor!, senyor doctor!, un remei, una medicina!…». No hi sóc a temps. Us heu atipat de metzines durant anys i panys i generacions, i voleu que se us curi en el curt espai d’una malaltia. Aneu-los esperant, els miracles!… Allò de que la Ifigènia, ja dalt de l’ara, s’hagués salvat per obra i gràcia d’un déu, és la part inverosímil de la llegenda; és lo que no esdevé mai. Aneu-los esperant pla, els miracles!… He, he, he… Res: no hi comptis, amb la teva teta. Lasciate ogni speranza.

Es treu el rellotge de la butxaca, se’l posa a frec del nas per mirar l’hora, i exclama, arrencant a caminar desaforadament: dos quarts de tres!… Ui, ui, ui!…

Jo prossegueixo el meu passeig, tot donant voltes a les fondes idees que el doctor Calvet acaba de suggerir-me en mig de les seves rialletes cíniques. Serà cert que els nostres vicis més secrets i més íntims no ens afecten a nosaltres sols, sinó que produeixen una sement de dolor que anirà grillant de generació en generació en el cor dels nostres fills? És clar com l’aigua…, i no m’hi havia parat mai!… O Déu meu! Tots ens apenem d’oprimir algun cor, de causar algun turment als nostres semblants, i, no obstant, ens lliurem tranquilament a certs excessos que en apariència no danyen tercer i…, ah, si veiéssim les llàgrimes que faran vessar!…

Vaig meditant, meditant, i camina que caminaràs. Sí, és així: no hi ha un pensament, no hi ha una volició, que no imprimeixi un encuny, una tendència, en el nostre organisme; tendència que contribueix a informar-nos, i que es transmet i es perpetua en certa manera. La caiguda d’un gra de sorra repercuteix per tot l’univers: el primer home alena en nosaltres a través dels segles. S’ha de deixar de banda aqueixa invenció de la moral universal que amb facilitat dispensa tot lo que palesament no perjudica a tercer; perquè, hi ha un sol acte psicològic que sigui indiferent a la humanitat?… Aqueixa moral escarransida ni sols serveix per a la vida d’aquí baix. Com sempre, Jesús té raó: s’ha d’infiltrar el bé fins en les arreletes més fines de l’ànima; i si no… I, quin desig més insaciable d’expiació palpita en la naturalesa! La llei d’heretatge estenent un riu de dolor a través de les generacions, un riu que marxa indefinidament; els pobles primitius despertant-se amb una set instintiva de sacrifici; les consciències més delicades trobant un melangiós consol en l’abnegació, en… Això és un dit que assenyala cap allà, cap a lo infinit… I, quan Jesús baixa a la nostra tenebra, clava la creu en mig del corrent de les nostres dolors sense esperança i, hereu de l’home, expia tot lo per nosaltres inexpiable… No, un hom no comprèn pas aquests misteris; però en sent l’harmonia, esplendor de la veritat…, i la terra i el cel…

Me deixondo de les meves cabòries, i m’adono de que estic palplantat, i amb un braç en l’aire, precisament al davant del treballador d’unes sastresses, que s’estan rient de mi descaradament. Bona fila devia ser la meva, allí, dret, accionant, de segur, com un somnàmbul!… Fujo avergonyit, entrebancant-me amb les meves mateixes cames i perseguit per la tabola d’aquelles noies, que xisclen de divertiment i em diuen, a crits:

—Passi-ho bé, que cauen gotes!

Després d’aquesta ensopegada, no goso pas tornar-me’n pel mateix carrer. Veig que el mar està bravament mogut i que ha de presentar un bonic aspecte des de les roques de la costa. Així, doncs, agafo el camí del torrent que passa pel costat de ca la dida, i em vaig enfilant muntanya amunt.

La Jacobè és a la finestra. Té el cap decantat sobre el gabió de fil de ferro d’un test de clavellines, i va seguint amb la vista la meva ascensió. Jo, que l’he coneguda tan gentil, no puc menys d’entristir-me al veure-la tan abatuda i tan demacrada. Mai més m’acompanyarà enlloc, ni es pendrà mals de cap per mi. És un mort que respira.

M’interno pel corriol que voreja els penyasegats de la costa. És un viarany que serpeja arran del precipici, i en alguns punts ressalta de la roca talment com el relleix d’una cornisa al cim d’un altíssim muradal. Fa basarda de transitar-hi. Un hom se posa en una mena d’alarma latent, que esclata d’un plegat i creix fins a la terror quan s’experimenta el més mínim ensurt. Una pedreta que s’esllavissa ocasiona un esglai. La fressa brunzidora d’un vol de perdius que s’aixequen sobtadament, glaça la sang al cor; i, al pegar elles falconada cap a l’abisme, s’emporten l’esperit, despertant-hi un impuls d’imitació tan viu, que un hom segurament s’estimbaria si no pogués arrapar-se en algun tocom. A mi m’és hagut passat; i que no he pas planyegut les mans en l’apretada, baldament fos a l’entorn d’un arn o d’una atzavara plena de ganxudes espines. En veritat el camí és perillós, però això m’és ara un aventatge. M’esforço a domenyar la sobreexcitació nirviosa i les rodeses de cap, pujo, baixo, corro aquí, salto allí, m’arrossego més enllà; i aquest doble exercici de cos i d’ànima em va reconfortant.

Per fi assoleixo un saplanet format al cim d’un gros penyal que torreja mar endins, i m’hi aturo a descansar. La tarda és coberta i ombrívola. El cel no pot ser més brúfol. El vent referma. La tronada rítmica de la ressaga va creixent i dilatant-se. Es desplega al meu dessota amb poderós soroll, i, de caverna en caverna, de platja en platja, la sento rodolar i retrunyir per la costa, fugint, apagant-se, sonant al lluny del lluny com un bleix d’agonia que, tot just percebut, s’esvaeix sota el tro del nou onatge, que arriba al meu penyal. Bé l’he sentida i sentida, la veu del mar; però sempre em sap bo de parar-hi l’orella.

De l’escoltar ne ve el mirar. Me vaig acostant al precipici i acabo per abocar-m’hi, recalcant-me de pit a la soca d’un pi venturer que s’alça al cantell de la cinglera. Així descobreixo la timba fins al bell fons. Dues gavines volen a sota meu, ara remuntant-se, engrossint-se, tapant una bona porció d’espai amb llurs alasses blanques; ara abatent-se, enfonsant-se, empetitint-se fins a confondre’s com dos borrallonets més, amb els borrallons d’escuma que els rompents escupen en l’aire. Allà baix; quina revoltura d’aigües! M’entretinc procurant seguir el curs d’una ona des que comença a fer-se obiradora fins que s’esgavella als meus peus. De primer és una arrugueta que tot just s’afigura, al lluny, entre milers d’altres. Avança a poc a poc, sempre dret a terra, apa, apa… Sembla que no hagi d’arribar mai…, i s’esborra i reapareix, i roda i creix i s’ageganta… Ja és una baluerna imponent, viva, agitada, que es boteix com un múscul colossal que es concentra i acumula; i al seu entorn s’embalma el mar com xuclat. I avant. La seva marxa és plena de majestat i de feresa. S’acosta lentament, i, al trobar l’aspresa de la primera seca, s’atura vacil·lant, s’alça i s’aprima, mostrant la verdor transparent del seu si d’esmaragda, i, ja ben alzinada, va cargolant-se com una estampa de goma sota l’alè d’un xicot, se romp per la fina cresta en davassall cristallí, i es precipita tota plegada a terra amb ronc terrabastall, tomballonejant ací i allà, escalant les penyes i omplint l’aire de xarbots… I una onada ve després de l’altra, i el brogit i el moviment i el combat no s’acaben mai i ofereixen sempre variacions interessants. És un espectacle que no cansa.

Abraçat còmodament amb el pi, que es decanta sobre l’abisme, gaudeixo un punt de felicitat. Me vaig oblidant de tot. Al principi encara salten pel meu cervell algunes idees. Se m’acut que el mar ve a ser el cor del nostre planeta, el gran centre de la circulació, ja que d’ell ixen els núvols que ruen pel cel, la rosada que refresca els matins i les pluges que alimenten els rius; i els rius són les artèries, que tornen contínuament al cor lo que del cor van contínuament rebent. Aquestes idees me concentren una estoneta. Després no penso gaire res més. M’aboco als sentits oberts, m’abandono a les percepcions, me deixo compenetrar pel cosmos… La meva ànima es vessa a l’exterior: és la sensació de la immensitat, el palp de les belleses fondes del paisatge…, és quelcom que flota en la ratxada sonora, s’estén a lo llarg dels xiulets del vent i rodola envolt amb la bramulada de la maror. Els meus músculs se relaxen en suau repòs. Veig, sento i frueixo. Quan l’aigua reflueix al meu dessota, les roques mig negades aixequen els seus lloms coberts d’una tinyassa de color de mares de vi, i m’envien una alenada flairosa que em vigoritza. Estic en l’ambient més apropiat a la meva vida, intimo amb una naturalesa amiga, i no tinc pas consciència del temps que passa.

De sobte experimento una extremitud immotivada, i la imatge de la Jacobè es presenta ràpidament a la meva pensa. Els batecs del meu cor m’assorollen tot. Em giro, i…, allí està la mateixa Jacobè en carn i ossos, allí asseguda en un roc, sota una figuera de moro. Es coneix que és arribada suara suara; encara panteixa de fatic. Està distreta, amb el cos vinclat endavant, el cap jup i els braços llançats a la falda, entreditades al damunt dels genolls les dues mans llargues i seques. No sent els meus passos ni s’adona de la meva presència. L’angúnia de la febre es pinta en el seu semblant entressuat. En les seves parpelles moradenques es transparenten les congestionades venes, fines i vermelles com les ratlletes que gaien una flor de malva. Les aletes del nas li blavegen.

Què fer?… Aquí són els meus treballs. Com tornar-la a casa seva per aquells camins perillosos? Si algú m’ajudés… D’una llambregada m’emporto el paisatge, cercant-hi una esperança, un auxili… No m’enduc més que negres penyals, viaranys feréstecs, la mar deserta, la tarda que fineix.

És una d’aquelles fatalitats que deixen un hom sense acció ni defensa. No es pot intentar res: plegar els braços i carregar-se de paciència. I és lo que faig: espero i veurem. La Jacobè és la primera a parlar. Aixeca el cap, m’esguarda, procurant fixar les seves nines inestables, i diu, amb un encert que em sorprèn:

—Tira, Minguet!, quina cama tens més llarga! T’he seguit… (No puc dir fava). Pujaves pel…, dallòs…, i he pensat: «Ont anirà tot sol, aquesta criatura, pels caminals de les cabres?». —De seguida comença a divagar—. Sortia fum. Jo…, saps?…, volava darrera d’un gavinot blanc…, vola, vola… Estic més…, més…, saps?, agafada!…

—Cansada: oi? Estàs cansada: veritat?

—I sí, home!, ès clar!… Vola cap aquí, vola cap allà, marges i més marges…, la…

—No enraonis, manyaga: descansa.

Em creu. Calla una estoneta, però no troba repòs. Està excitada. La barba li tremola, i els nirvis bruixulegen i salten en ses parpelles. Al cap de poc torna a posar-se a parlar, amb llengua arrossegadissa, amb un borbolleig penós, sense donar entonació al discurs.

—La mare és del puny estret. La gran rata m’amagava el vi… Me té tancada amb pany i clau, i la…, la… —Perd el fil de la idea. La seva vista es desllueix com un punt de la nit del qual acaba de caure una estrella. Després d’un moment la llum torna als seus ulls, i un somrís maneja els seus llavis relaxats—. Saps?…, em caso la setmana entrant amb en Panxo Canyelles. Ès vell, però presentós, i ès…, ès un burro d’or. M’ha demanat perquè sap que sóc de sang reial… Les joies són encarregades a Barcelona: mantellina negra…, el gran ròssec…, arracades de dallonses… Tu n’estaràs pla cofoi! Oh!, oh!, oh!…, la ventafocs!… Xinel·les de vidre…, vestits dels peixos de la… —I a mitja paraula s’atura amb la boca badada, i les seves carns es tenyeixen d’una grisor cadavèrica. S’apreta el ventre com si hi tingués una viva dolor, i vinga balandrejar de mig cos en amunt, balandreja que balandreja, tot llançant uns gemecs que s’assemblen al belar d’un cabrit nadó. I jo resto immòbil al davant d’ella en la melangiosa actitud amb què el Dant contemplava les ànimes en pena, de les quals no podia pas alleujar els suplicis.

Mentrestant el temps va que vola… El sol deu estar a prop de la posta. I sempre la mateixa soledat. No hi ha un pastor en les garrotxes, no es sent dringar una esquella. Tal vegada si cridés compareixeria algú. Ho provo: crido, crido… Ningú enlloc. El vent udola més que mai. L’arbrissa s’ajeu com els blats en herba sota un bell ruixat. Les ginestes aplaquen a la roca llurs branquillons esparpellats, que hi ditegen tremolosament. Els fantàstics penyals xisclen monstruosament a lo llarg de la costa. No mancaria sinó un xàfec.

Sento que em toquen. És la Jacobè. Dreta al meu costat, m’estira la capa dient:

—Vina, anem, Minguet; anem cap a casa. —I, abans de que em pugui revenir de la sorpresa, s’esmuny per una baixadeta i guanya el corriol que s’obre entre la penya i el precipici. Ni esma tinc per a seguir-la, com no sigui amb una mirada, amb la qual se’n va tot el meu esperit. La infeliç orada avança per l’estret viarany sense ni sols estintolar una mà, amb el sac abombollat de vent a l’esquena, i les faldilles fuetejant-li per darrera. Porta una mitja a garró, que pot entrebancar-la. Va caminant, caminant… La ratxa se li enduu el mocador del cap, que ve a enganxar-se a prop meu en unes romagueres. El pentinat se li ha desfet, i les trenes li pengen de gairell, a grans bagues d’or, pel bescoll i una galta, fins arran del muscle. Va caminant. Després s’atura, s’entregira, i em fa senyes de que la segueixi.

És exposar la vida, però…, no m’hi vull pensar. Vaig a pendre carrera, i en aquell mateix moment reparo que la noia, tentinejant, arrenca a córrer cap a mi, esfereïda i esborneiada. Val més així. Va corrent amb alè perdut; i, així que m’assoleix, em tira un dels seus braços a l’espatlla, voltant-lo pel meu clatell, i s’hi repenja tota, acotant la cara al meu pit, amb l’altre braç desmaidament llençat i les cames en fallença, com si li manquessin les forces. Jo començo a respirar després del gran esglai. L’abraço estretament, i dic-li amb tendresa:

—Pobra Jacobè!, pobra teta! Què tens? Perquè t’apartes del meu costat? Aquí, amb mi, estàs bé. Ja saps que jo t’estimo…, que sóc el teu petit… —Mes, segurament, no està en disposició d’entendre’m. Aixeca la seva cara anguniosa, i, movent amb dificultat els llavis xops de salivera, barboteja una explicació amb tantes veus inarticulades i tants mots mal aplicats, que, encara que hagués tingut algun lluc de raó, hauria sigut inintel·ligible. Parla d’uns sorolls, d’una lloca, d’un mirinyac, de la xemeneia del seu vestit, de…, què sé jo?, d’una por que fuig de l’esfera de lo que es pot capir, i que un hom no sap com esvair ni apaivagar. Intento, no obstant, infondre-li coratge—. No t’espantis: jo et defensaré. Que vinguin! —crido—. Aquí els espero. Ai, si s’acosten al volt de la meva grapa! —Però callo tot seguit, perquè, la veritat, aquest repte en la solitud, en presència d’aquella víctima d’una justícia misteriosa, m’esborrona a mi mateix.

Altrament comprenc que els meus esforços són infructuosos. Ella no m’atén ni em pot entendre. S’ha de deixar que es vagi refent per si sola. I, efectivament, a poc a poc va normalitzant-se, deslliga el seu braç del meu coll, i aleshores jo la solto amb un impuls instintiu d’honestesa. Mes no la desemparo pas, i la vaig seguint frec a frec, i la vaig instant a que s’assegui.

—Asseu-te, manyaga, asseu-te. Mira, aquí hi ha un bon tou d’herba. T’agrada més aquesta roca? Certament és com un pedrís. Asseu-t’hi. Tampoc?… Què cerques, doncs?… —No m’escolta poc ni molt. Va gambejant sinuosament, amb cama insegura, d’ací d’allà. És precís que m’imposi. L’agafo per un canell, i, a pesar de la seva resistència, l’arrossego al lloc més apartat de la timba i la faig seure vulgues que no. Ella al principi s’indigna i debatega.

—Barruel…, barruel… —me va dient amb veu embofegada. Mes, al veure’m resolut, al sentir que li parlo amb to imperiós i que l’amenaço de lligar-la si es mou, abaixa el cap cohibida i domenyada. Resta quieta, humil… Les seves faccions prenen l’aire de la imbecilitat. Les bavalles es desfilen de la seva boca pit avall. La seva cara es va jaspiant de taques moradenques. Està horrible; però quina compassió m’inspira! Quin dol sento per la violència que m’he vist obligat a exercir! Perquè, per monstruosa que sigui tornada, per embrutida que estigui amb tots els ferments de les antigues disbauxes, jo l’estimo, aquesta ànima infeliç; l’estimo a pesar de tot; i hauria volgut conservar en ella, fins a l’últim moment, el setial d’amor que hi tenia tan afermat.

Ha sonat un crit…, un altre… Escolto atentament. Sí: els crits vénen d’amunt, de la banda de terra. Me’n vaig unes quantes passes enllà, fins a la punta més forana del saplanet, per poder atalaiar els camins. Efectivament, l’esperança no m’ha enganyat: dalt d’un pujol veig negrejar sobre el cel gris la silueta de sis o set persones. Em poso a cridar amb totes les meves forces, i balandrejo en l’aire el mocador de butxaca. M’han sentit…, m’han vist i vénen. De segur ens cercaven. Però què els passa?… S’aturen…, es fan enrera amb un moviment d’horror… Giro la mirada i em sento defallir. La Jacobè, aprofitant el meu descuit, s’és asseguda al cantell del penyasegat, si cau no cau. Està una mica decantada, presentant-me la cara de perfil, i m’esguarda amb un sol ull, amb el posat hipòcrita d’una garsa que sotja quelcom.

—Toca’m, barruel —borbolleja amb veu fosca—. Marxo cap a la… Havana. Ja estic embarcada. —I veig que es va escorrent; que l’herba, planxada pel seu cos, reix i s’estufa al seu darrera…, que la flotant fullassa d’atzavara sobre la qual té les cames allargassades va cedint vinclant-se. Corro a deturar la caiguda; mes amb prou feines aconsegueixo salvar-me jo mateix aferrant-me al pi venturer que suara m’havia servit d’ampit. La terra roda al seu voltant. Al meu dessota l’abisme bada, com badallant, la seva gola immensa i ombrívola. I la Jacobè hi cau espantosament, topa amb uns alzinois, que se l’espolsen d’una zumzada, i es capbussa en la buidor, avall, avall… Sembla una flor ventissa. Ses faldilles i enagos s’acampanen a tall de corona. Les primes cames hi rossegen al dedins com estams d’un lliri. Acluco un moment els ulls, i quan torno a obrir-los veig allà baix, al fons, el cadàver immòbil sobre una roca emporprada de vermellenca tinyassa.

De moment no sento més que una gran consternació, un gran aclaparament…, i aquell deix d’ombra i de silenci que la mort, al passar, infon en la claror i els sorolls mateixos. Després van venint els records i les llàgrimes. Allà baix, damunt d’aquell túmul voltat de les aigües marines, la Jacobè em recorda tota la poesia dels seus bons temps, com una olor de violes passades ens recorda els encants de la tarda d’abril en què les collírem. Penso en el seu amor puríssim, en la seva innocència d’infant, en el bé que m’havia fet… I…, té!, morta! El mar juga amb les seves trenes daurades; els crancs s’enfilen ja sense por per les seves faldilles…, mareta del meu cor!… I la nit va caient, caient, i sento passar sobre meu un alè sagrat. Vet allà l’antiga pedra druídica, l’altar carregat amb la seva víctima immaculada, sagnant, exànime. La naturalesa s’entenebra al contemplar la seva obra de destrucció. El tro de la ressaga s’aixeca com un cant funeral. I jo no trobo consol sinó figurant-me que estic en la muntanya del Calvari, i que el pi amb què m’abraço és la creu de Jesucrist, en qui descanso de la meva dolor i de tot lo que no entenc.





Llibre IV


Novel·letes capitulades





El rem de trenta quatre





I


Ja que sempre vols que et conti coses de marina —m’escrigué la senyora Marianna Saura—, t’explicaré amb tots els ets i uts un viatge que vaig fer en barca de mitjana: un viatge de no res (no et facis il·lusions); però te’l vull servir tan a la menuda, seguint les notes que en tinc preses en un llibre de memòries, que ja serà prou que no te n’atipis. Així potser no et tornaràs a queixar de la meva eixutesa.

Tu ja saps que el pare era patró i que feia la carrera d’Alacant. Fill de Blanes, s’havia casat amb una granaire de Roses que tenia una caseta al barri de mar i una vinya a la vora del poble. Aquestes dues finques varen motivar que el matrimoni s’establís a Roses, des d’on el pare va seguir la seva navegació de cabotatge, eixamplant el comerç que havien començat els seus sogres. Ell era amo del carregament i de la barca, i ell se la comandava: de manera que s’ho guanyava tot. Franc de nòlits en un temps en què el cabotatge produïa bastant, pots comptar si es va aprofitar. Això sí, els seus mariners havien d’ésser precisament blanencs, perquè no creia que enlloc del món nasquessin ni es formessin homes tan aptes per a les coses del mar com en el seu poble; i aquesta dèria, que el féu mal veure amb la gent de Roses i que el portà a més d’una topatia amb els patrons del Masnou, de Lloret i d’altres punts de la Costa, que pretenien igual honor per a llurs nadius, triomfà de totes les contradiccions, i amb elles se féu més enterca i exclusiva.

Els baixos de casa, al voltant del jardinet, eren magatzems. Aquí arròs, allí garrofa, més enllà rodells de cèrcols, en un cantó blat, a l’altre userdes, terrissa de totes menes, fustatges…, no estaven pas mai buits. Els negociants a l’engròs venien a comprar. A la llinda de la porta, a les envistes del mar, se solien fer els tractes. El pare s’estava dret, recalcat al brancal, amb les mans a les butxaques, i escoltava pacientment, tot fumant i amb els ulls mig aclucats, la parola dels negociants. Ell no gastava gaire saliva: demanava preu i deixava dir. A la fi venien els oferiments.

—M’ho doneu per tant?

—Hissa!

—Ne voleu més-quant?

—Hissa, hissa!

—Posem-ho a tant-més-quant?

—Amarra.

Pronunciada la paraula «amarra», ja la venda estava feta, i era tan sagrada i tan ferma com si n’hagués passat el notari.

El pare era un llop de mar, un home estranyot: més aviat baix que alt, ossut i magristó, de cap gros i de rostre brúfol i ferreny, solcat per fondes arrugues. Anava afaitat de cara, i es deixava el pel sota les barres com una mena de collar. Tenia les celles grosses, ajuntades, negres com sutge, i solia guaitar de reüll amb un mirar que enfosquia l’aire. Posa-li una pipa a la boca, dóna-li una veu enrogallada, vesteix-lo amb una samarreta blava, unes calces amples de vellut de cotó i una gorra peluda amb una bola al bell mig del cocoronell, i…, ja el tens. Oidà, manca una circumstància remarcable: caminava eixancarrat, amb tanta de fermesa i d’aplom i posant els peus tan plans, que només de veure’l se comprenia que, encara que se li ventés una empenta de part darrera, no se’l faria caure: sempre anava com qui se la tem. I això és propi de tots els mariners avesats a guardar equilibri sobre el mòbil pont de les naus. Veuràs, para-t’hi.

Altrament ell no reia mai. La seva calma i la seva mala humor eren inalterables. Mes, per aspres que fossin les seves maneres, m’estimava tant, que la seva voluntat era una joguina de la meva. No li restava més família que jo: els altres fills i la dona se li havien mort, i en mi havia concentrat tot el seu afecte. Per a mi no tenia un no de durada. Amb una postureta, una rabiola o una llàgrima aconseguia d’ell qualsevol cosa. Si m’ho hagués posat al cap, fins i tot s’hauria deixat afaitar les barballeres i s’haguera desvesat de fumar amb pipa. Però, per què havia jo de contrariar les seves aficions? No m’agradava, per ventura, que es respectessin les meves?

Me vaig criar com els arbres de la rambla. La meva educació es pot dir que la vaig emmenar jo mateixa. El pare només era bo per a esquitxar pessetes.

—No miris preus: vui els millors mestres.

De cosir, de planxar, de fer mitja i coixinet, gairebé no en vaig apendre; i, en canvi, de fer flors i brodats estranys, de tocar el piano i de pintar, n’estic força ensinistrada. Si sé escriure regularment, ho dec al gran nombre de novel·les que vaig llegir. Dragava totes les que em venien a les mans; però les que varen deixar més llevat a la meva imaginació foren l’Atala, els Viatges de Gulliver i, principalment, la Corina, de Madame de Staël. Jo mateixa em considerava una Corina, sinó que el meu art predilecte no era el de la música ni el de la poesia, sinó el de la pintura, en la qual havia progressat bastant sota l’ensenyança d’un mestre vell, cabellut i misantrop, que, mal comprès dels seus contemporanis, se n’era vingut a Roses a remugar les seves glòries somniades i els seus desenganys reals.

La meva especialitat era la marina. M’embadalia contemplant la riquíssima coloració del mar, el seu moviment, les roques que s’hi banyen, l’horitzó desembarassat, immens; les platges on el sol vessa tot el seu or… Estudiar això, saturar-me’n, somniar-ho i estergir amb els pinzells el somni sobre la tela, o delícia! Sempre m’hauries trobada per la costa amb el portaestudis i l’ombrel·la, ja pintant, ja cercant punts de vista. En dies de temporal no hi havia qui em fes estar a casa. A pluja batent m’enfilava a les roques assorollades pel terrabastall tronador de l’onatge. A pluja batent i amb el paraigua inutilitzat per la ventada, m’entretenia, a voltes, apuntant una nota, mentre el ruixat m’amarava de cap a peus. I no era pas solament l’interès de la nota desitjada, lo que em portava a tals ardideses, sinó la creença de que les havia de fer per respondre dignament al concepte d’artista genial que de mi mateixa tenia format. Jo era un esperit ardent, posseït d’entusiasme estètic; i per lo tant…, té, que troni, que llampi, que em mulli, que m’enfredori, jo no me n’he de sentir, no m’he de parar més que en la bellesa. De comèdies per aquest estil, no se n’hi representen poques ni gaires, en el cor de cada u! Ara que se m’és refredada la febre romàntica i que no pretenc ser més saberuda que qualsevol altra dona de sa casa, què ridícules em semblen aquelles fal·leres!

Però, per ridícules que fossin, eren aleshores el foc de la meva ànima i l’alè de la meva vida: a elles ho sacrificava tot, i per elles fou que em vaig ficar al cap d’acompanyar el pare en un dels seus viatges. Un viatge en barca de mitjana! Vols res més poètic? Estens la teva ala com un aucell, i t’abandones al buf del vent per la planura del mar. Les ones gronxen el teu son, i quan te despertes, sents a sota el fustatge, on descansa el teu coixí, l’harmoniós escorriment de les aigües. I, quin espectacle de costa, d’horitzó, de mar!… Vaja, era lo que em convenia: m’aniria amarinant, amarinant de cos i d’ànima. I això m’era necessari: no es pot pintar bé sinó lo que s’ha sentit amb molta intensitat.

Estàvem en plena tardor. Érem a primers de novembre. La Santa Rita, ja carregada, estava a la fonda, balandreja que balandrejaràs, esperant l’hora de llevar àncores. Vaig veure que el pare prenia tranquilament el sol a la porta forana del jardí, tot carbonant la seva pipada inacabable i ventant ullades de satisfacció a la seva barca. Encara no li havia indicat el meu desig. Calia no trigar gaire a comunicar-l’hi o es perdia l’ocasió. Em vaig decidir de cop i volta. Vaig posar-me al seu costat, recalcant el cap a la seva espatlla, i, després d’una estoneta d’estar així, li vaig clavar un pessiguet a la galta i li vaig dir, amb el graciós somrís d’un infant aviciat:

—Mireu, tinc una fal·lera: feu portar els meus entriquells a la Santa Rita, perquè demà m’embarco amb vós.

No he vist mai una expressió de cara com la que ell prengué al sentir aquesta proposta. Era un home molt senyor dels seus nirvis, però no en pogué ser tant que, amb la sorpresa, la pipa no se li esquitllés de les dents i li caigués a la pitrera. Me vaig mig espantar.

—Calleu, calleu! —vaig cridar, tapant-li la boca, temerosa de l’andanada que m’anava a descarregar—. No veieu que us esteu cremant? —Vaig descordar-li la samarreta per apagar l’escampall de foc que li cremava la camisa i espolsar-ne la cendra que la recobria. Tot espolsant i agençant-lo, vaig tractar de persuadir-lo—: No vos hi oposeu pas, vaja: seria inútil. No us demano pas tant: només una vegada!…, aquesta i prou. I no em parleu de perills ni d’incomoditats: ho tinc tot pensat i apamat i…, estic ben decidida. Fa temps que no penso en res més. L’alegria, que em donaríeu! I, mireu, jo no sóc pas una senyoreta melindrosa: tinc sang de pare: enteneu?… El meu cor és mariner com el vostre, i allà on vós aneu puc anar jo; i…, vaja, que no vull que em deixeu en terra.

—No? —va fer ell amb sorna, revestint-me de foscors amb una de les seves mirades més negres i malagradoses.

—No! —vaig respondre resoludament, picant de peus i acaronant-lo.

—Fuig, fuig, cap d’estornell! —exclamà apartant-me d’una braçada—. Que ens hem venut l’enteniment? Uix! Que totes les dones siguin llampades!, totes!

Va girar l’esquena, i se n’anà, rondinant, cap a la platja.

Aquell dia no vaig dinar. Tot el matí vaig fer el bot tancada a la meva cambra. Després ne vaig sortir, vaig passar d’esquitllentes davant del pare, que estava sol a taula, vaig travessar el jardinet, i em vaig asseure al graó de la porta amb les cames al carrer. Vaig tapar-me la cara amb el davantal, i vaig adoptar el posat d’un greu desconsol. No era tot comèdia, no: me veia la partida perduda, i el plor m’anava cara avall; però exagerava les mostres de la meva dolor, perquè, prevalguda de lo molt que el pare m’estimava, comprenia que així el feia patir, i em venjava d’ell. En aquells moments m’hauria agradat fins i tot morir-me perquè el molt tossut se desesperés. Si m’hagués sabut fer venir una basca de debò, ben forta, ben forta…

Mentrestant, ell, que havia dinat en quatre esgarrapades, se passejava amunt i avall del jardí sense dir una paraula, passeja que passejaràs. Al cap d’una estona va sortir de casa, passant pel meu costat, i vaig sentir que les seves petjades s’allunyaven. Amb tot i això, vaig figurar-me que no em deixaria de vista. «De prop o de lluny ell me vigila», vaig pensar. «Que ho vegi, que pateixo!». I vaig seguir arraulida, embolicada, retorcent-me… Així vaig estar tota la tarda; i el bo de l’home, que devia patir més que jo, a la vesprada no pogué resistir més. Va tornar (el vaig conèixer en la remor dels peus, perquè no el podia pas veure, abrigada com estava, cap i tot, amb el davantal), va tornar, se n’entrà cap al menjador, i, pujant escales amunt, se posà a cridar fort, sens dubte a posta perquè jo el sentís:

—Paula!… Joan!… Que dormiu? Au!, fora nyonya! Arreplegueu les maletes de la noia, i cap a la platja. Que les portin a bordo. Vol venir-hi a menjar galeta, la poca-solta. Deu estar-hi massa bé, al món, mal llamp!… Ànsia!…, i que vingui el temporal i el quinoccius!… A veure si ens neguem tots i no en resta nissaga, de can Saura!

Jo l’escoltava aturant l’alè. Per una part reia per sota el nas amb l’alegria d’haver assolit l’objecte de la meva dèria, i, per altra part, la tendresa de veure’m tan estimada m’estovava les entranyes i m’aigualia els ulls. Vaig sentir que el pare venia cap al jardí. «Ara m’hauria d’aixecar i fer-li una abraçada ben estreta», vaig pensar amb emoció; però estava morta de vergonya i no gosava destapar-me la cara. Ell me la descotxà d’una manotada.

—Fins a quin dia hem de plorar? —va dir amb entonació reganyosa.

Aleshores me vaig alçar plorant i rient, me vaig arrapar als pèls de les seves barballeres estirant-los-hi falaguerament…, i una besada, i dues, i…

—Prou, prou —mormolà ell amb la seva serietat de sempre—. Eixuga’t els degotalls, i…, vés, que enllesteixin el sopar, que has de tenir gana i avui ens hem de ficar al llit dejorn, perquè demà hi ha matines.





II


El dia següent ens embarcàrem abans de fer-se clar. Llevàrem àncores a trenc d’alba, i, amb un oratge manyac que prisava lleugerament les aigües del golf, vàrem estendre totes les veles. Marxàvem en popa, sense balanceigs ni capbussades. L’airet que venia de terra, tot fresc i flairós com si acabés de llevar-se d’un jaç d’herbes humides, s’esmunyia per sobre meu amb un palp de carícia; i jo li deia, aplacant-me les faldilles estufadisses:

—Vaja, prou!…, tafanerot!

Un dels mariners, que sentí aquestes paraules, va esclafir una rialleta i digué:

—Deixeu-vos fer alguns petons i abraçades, pubilla. Aquest ventet ès innocent, com una criatura i no crec que us encadarni. Deixeu-lo que us acaroni. Veieu que s’ès llevat de matí per dar-vos s’adéu-siau, mentre a terra tothom dorm. Rebeu-lo d’amic.

—Certament —vaig fer jo—: no el puc pas renyar, ja que de tots els fills de la terra és l’únic que s’ha llançat al mar per saludar-nos.

—Àngela! —exclamà el mariner aprovant-me. I, sentint que el pare pegava un cop de taló sobre el pont, va córrer a fermar una corda tot cridant—: No me’n descuido, no!

Aquell mariner era fill de Blanes, com tots els de la tripulació. Vindria a tenir uns quaranta anys, i era altet, escardalenc, cella-ros i de mirar garneu. Li deien en «Vadô Set-trossos», perquè semblava fet a peces mal ajuntades: quan caminava, els braços li penjaven balandrim-balandram, el cap se li tombava d’ací i d’allà, i les sofrages se li doblegaven com xarneres que van massa fluixes. Talment se diria que era desconjuntat. Per falla de malucs, la faixa se li solia escórrer en espiral fins a les cames. La visera de la gorra sempre li fugia del front, decantant-se-li cap a l’una o l’altra de les orelles. Allò, que t’he fet reparar, de que els mariners eren, per lo general, gent ferma, de caminar segur, avesats a resistir qualsevulla balandrada, no va pas per a en Vadô. Aquest era ben a l’inrevés: no resistia els cops de mar, sinó que s’hi doblegava, adaptant-se a totes les ondulacions, emmotllant-se a tots els moviments; però això no el privava de ser un bon treballador, entès en l’ofici, diligent en la maniobra i lleuger com pocs per a enfilar-se pels arbres i les antenes a tall d’esquirol.

Quan ell me deixà, vaig romandre sola prop de l’orla de babord. No m’hi podia estintolar, per què estava tota ella coberta d’una rosada menuda i atapeïda que brillava enteladament amb un gris metàl·lic; mès, com que la marxa era tan suau, no hi havia pas perill de perdre l’equilibri. Mentrestant els galls cantaven, cantaven allà en el poble, que s’anava allunyant. Feien la il·lusió de que diguessin: «Adéu-siau… Quan tornareu?… Trigareu poc?…». Les cases s’esblanqueïen sobre el blau mort de les muntanyes amb una vagarosa agitació de llum i ombres que els comunicava moviment. Algunes finestres, amb llurs vidrieres esbandides d’aurora, s’allumaven com ulls daurats, aclucadissos, massa ensunyats encara per a guaitar obertament. Totes les entonacions eren delicades, tendres, d’una fusió harmoniosa. Jo m’hi encantava. El pare es va plantar al meu costat, eixamparrellat i mirant-me de reüll a estones a estones.

—Que redimontri bades? —me va preguntar a la fi.

—Miro el paisatge —li vaig dir—: miro com se va despertant el poble… Que bonic!… Oi?

—Uix! —va fer ell, tocant l’ase—. Vet aquí lo que ets, tu: sempre vols lo que no tens. Ara t’encantes mirant el poble com si no te n’haguessis pogut afartar en tota la vida d’estar-hi. Doncs per què n’has volgut fugir, cap de pardalets?

—Oh!, no me’n penedeixo pas! Al contrari: estic més contenta! —vaig dir. I pegant-li uns quants copets a la galta amb el palmell de la mà—: Sou un bon pare! —vaig exclamar—. Valeu més or que no peseu!… Si sabéssiu lo que us estimo, caret!

La cara se li estufà, la satisfacció li vessava dels ulls, i s’insinuà un somrís en la seva bocassa feréstega; però el va dissimular amb una ganyota, i, llançant una grossa escopinyada, barbollejà:

—Puà!… Maleït siga el suc de la pipa!… Ja has vist la teva cambra?

—No: encara no m’ha llegut d’anar-hi.

—Ah, vatua! Com que has hagut de fer la maniobra… No t’han pas sortit muletes al call de la mà?

—Apa, manxaire! Que en teniu, de malícia, sota el tel de llengua! Si no he ocupat les mans, he ocupades altres coses: enteneu? Estava mirant…

—Si que has d’haver suat! Ja veig que no estaràs mai en vaga, si Santa Llúcia et conserva les eines amb què treballes. I doncs, quan te lleurà, de baixar a la cambra?

—Ànsia, anem-hi tots dos, rondinairot: veniu —vaig dir. I, mig abraçant-lo, me l’enduia. Però ell, després de donar tres o quatre camades amb precipitació, refrenà el meu impuls i s’aturà en sec.

—Au, au!…, no estic per galindaines. Aviat això seria un joc de criatures. Passa o passaré.

Altrament hauria sigut difícil que haguéssim pogut passar tots dos alhora, perquè el lloc on ens havíem aturat estava embarassat d’esparcines, cadenes i rodells que no deixaven més que estrets caminals. Quan se porta molta farda de coberta se forma cobertada, que consisteix en una estiba tapada amb draps o estores, per damunt de la qual transiten els mariners, pujant-hi i baixant-ne per unes escales posades a cada testa d’ella; mes, com en aquell viatge la Santa Rita no duia fora de la bodega altra càrrega que una dotzena o una dotzena i mitja de rodells de cèrcols, no s’havien pogut estibar de la manera acostumada i s’eren jaquits ací i allà en els punts en què menys destorb feien per a la maniobra. D’aquí resultava que, si bé es podia anar de cap a cap del bastiment a peu pla, no es trobaven gaires places desembarassades.

Vaig deixar, doncs, que el pare em precedís. Arribat que fou al bolou, que és una obra que s’aixeca en forma de caixa davant de l’arbre de mitjana, n’obrí la corredora i el portaló, i davallà a dins en un santiamén. Jo, seguint-lo, me vaig ficar també dins aquell cau. Anava baixant graó a graó, i ja només treia enfora el cap i els braços, quan vaig sentir una veu infantívola que em saludava amb marcat accent blanenc:

—Bon dia, senyora Anneitta.

Vaig entregirar-me, i allà, sobre coberta, dintre un barracó arrambat a la banda d’estribord, vaig llambregar la cara emmascarada d’en Miquelet Cadernera, «el noi de bordo», que estava pelant patates entremig de dos fogons ablamats que li cairejaven de foc les fesomies.

—Hola, Cadernera!…, ets tu?… —vaig cridar—. Què fas?

—Endego sa minestra. Mireu: pelo patates…

—És a dir que ets el cuiner de bordo?

—Carau!…, no!, no tant, mestressa. Sóc…, sotacuiner, si voleu: encenc es foc, vento, escombro, poso es bacallà en remui… Cuinar, no: d’això se’n cuida en Pau Ternal, que hi té una grapa!…

—Bona notícia! A veure com ens tractareu.

El xicot va obrir un armariet i en va treure un pollastre bo i plomat, ensenyant-me’l.

—Què me’n dieu, d’això?

—Tiva! Si a bordo us tracteu així, qualsevol s’entauli en terra. Jo que em pensava que no menjàveu sinó galeta i vianda salada!

—Galeta per a un viatge de dues setmanes o tres, a tot estirar! Si haguéssim d’anar a ses Amèriques…

—Vaja, vaja: no ens aflaquirem pas. Ja em sembla que em tindreu sovint de parroquiana.

—Tant de bo de Déu!

—T’agradarà?

—Més que pa i mel.

—I per què?

—Perquè…, net, mestressa…, quan vós sou aquí, a sa cuina hi canten ets àngels en cos de camisa: amb sa flaire sola dets armaris, es més neulit s’hi retornaria, llampus!… I, quan vós no hi sou, no diré pas que ballem es goigs de Sant Prim, perquè de brossa per a atipar-se no en manca; però no ès això d’ara, ca! Vós porteu es dijous gras.

Rient rient, vaig acabar de baixar l’escala. Al peu d’ella m’esperava el pare, que, així que em tingué al seu costat, m’indicà, amb una braçada en rodó, la petita peça on érem, i va dir, entre majestuós i mofaire:

—La cambra capitana.

Figura’t una lludriguera quadrada, tan baixa de sostre, que era impossible recórrer-la sense ajupir-se o vinclar el cos. L’única part on una persona podia estar dreta i amb el cap alt era la de sota el bolou, el qual servia d’entrada i de lluerna. Amb dues passes i mitja hauries amidat el pis de llarg a llarg. No obstant, com que ja la coneixia per haver-la visitada altres voltes, aquella cambra que tan pomposament m’acabaven de designar amb el nom de «capitana», no me’n vaig pas agradar ni desagradar. Només vaig interessar-me pel moblatge. A l’un dels costats hi havia un coi molt ben paradet, amb el seu cobrellit ramejat, el seu llençol net de bugada, el seu coixí amb puntes i la seva cortineta d’indiana. En un altre costat hi havia un rentamans de ferro amb un càntir de llauna; un sofanet que amagava sota el seu seient enconxat aquell atuell que les persones fines usen i no anomenen; i, penjat a una llata amb un clau de ganxo, un mirall, que, si per lo petit no et permetia que t’hi contemplessis la cara sinó a trossos, en compensació et multiplicava les fesomies, de manera que, segons com te posaves, t’hi veies amb dos nassos o tres ulls. A la banda de proa hi havia un penja-robes encortinat, i en la de popa, en una balma que s’obria sobre una mena de sostremort, el meu equipatge, dues maletes, el portaestudis, l’ombrel·la, el tamboret de tres peus… No s’havien descuidat de res: fins hi havien posat la capsa de cartró del meu barret, un barret que el pare m’havia dut de Barcelona per Santa Anna, tan ple de flors i coloraines de mal gust, que encara no m’havia atrevit a estrenar-lo.

—Ja que no has volgut fer la pols a les senyores de Roses —mormolà el bon home al reparar que jo em mirava aquella capsa—, potser a València gastaràs més coratge. Allí no ho saben pas, si sempre has dut mantellina i si ta mare no n’emprava sinó de blanca. Vui que donis el cop; vui que vegin que la pubilla Saura ès una senyora amb tots els ets i uts: m’entens?…

—Bé, bé: ja en parlarem, d’això.

—Com, que en parlarem? Vuit duros que em costa, i no haver-te’l pogut veure posat!

—Doncs no patiu més: teniu.

Vaig agafar la capsa, en vaig treure el barret, i allí mateix me’l vaig posar.

—Vaja, què tal m’escau? —vaig dir asseient-me al sofà.

El pare entrebadà la seva bocassa, encantant-se i manejant el cap amunt i avall com aquell qui no se sap acabar la seva admiració. Se coneixia que cercava un mot de lloança i que no en trobava cap de prou granat; i, després d’haver pres alè dues o tres vegades sense assolir la paraula a què l’havia d’aplicar, atalaià per la clariana del bolou la figura trencadella d’en Vadô Set-trossos, i va cridar, amb un clam de l’ànima:

—Veniu-me aquí, Vadô! Baixeu!… Mireu’s-em això! Què us en sembla?

En Vadô s’esmunyí ràpidament per l’escala, relliscant d’esquena pels llistons més que davallant-hi amb els peus, i, jup i mig amagat darrera el pare, va visurar-me llaminerament amb els seus ulls garneus, i va dir, amb la seva veu més manyaga:

—Què voleu que em sembli, mestre Saura? Veig que ha vingut sa primavera i que aqueix plançó ha tretes ses flors que li pertocaven.

—Ben xerrat! —exclamà el pare—. Cap i barret semblen d’una peça. Arri allà, les senyorotes de Roses, amb les seves cares mústigues i els seus barrets rancis! —afegí, com escombrant les al·ludides amb una mirada de menyspreu—. Arri allà! Això, ès llum de minyona! Oi, Vadô? Si la porto un diumenge a missa amb aquest maig al cap i…

—Qui es miraria s’altar? —reparà en Set-trossos en to compungit.

Aleshores el pare encengué la pipa, pitjant el foc amb el seu dit gros recremat, sota el qual crepitava l’aire a cada xuclada; i després, traient-se el broc de la boca i escopint, va sacsejar les espatlles i mormolà:

—La llàstima ès que totes les dones tenen una corda fluixa. Un hom pensa que els hi endevinarà el gust, i es gasta els quartets; però ni els mils! No n’he pogut entendre mai cap. Anem, anem a la nostra feina: els bastiments són de més bon governar, Vadô.

En Vadô Set-trossos no va manifestar sobre aquest punt la seva opinió; però va amoixar-se entre dos dits les aletes del nas d’una manera que indicava una reserva plena de pensaments, i, tot seguint el pare, me va endreçar dues llargues mirades: l’una decantant el cap sobre el muscle dret, i l’altra decantant-lo sobre el muscle esquerre, mentre els braços li fugien en ziga-zaga per davant del cos, cercant l’escala, i les cames se li ressagaven amb fallança.

Després d’haver desat el barret, amb el propòsit de no lluir-lo sinó en altres ocasions semblants, me vaig ajeure en el sofà. Que bé s’hi estava! Com que m’havia llevat tan de matí, la son m’aclucava els ulls. La barca marxava amb un moviment suau que l’alçava i abatia lentament de popa a proa i la feia cruixir d’una manera quasi imperceptible, deixant sentir una nota fina, que, amb la seva prolongació llarguíssima i el seu desmai peresós, descrivia musicalment la bonança que ens acompanyava. La son m’anava envaint. Aquella cambreta petita i tranquila, que surava sobre les aigües allunyant-se de la terra, tenia una mena de poesia que lligava dolçament amb la de les imatges somnioses que començaven a flotar per la meva pensa. Insensiblement vaig esmunyir-me de la realitat. Viatjava cap a un món desconegut, cap a un país fantàstic; i…, així em vaig adormir. I no et creguis que hagués fet petar només una becaina, no: va ser una matinada de dues hores llargues.

Un cop desperta i ben esparvillada, me vaig rentar, i tira cap a coberta. Ja havíem sortit del golf i navegàvem per enfora. El mar era d’un blau igual i puríssim, que contrastava simpàticament amb el ros daurat dels arenys i del roquer, d’on ens anàvem apartant. El terral havia caigut, i en son lloc regnava un garbí massa novell per a tenir gaires forces, però que les adquiria majors a manera que desplegava per l’espai la seva volada serena. De moment en moment la nostra marxa s’apressava. El cap de Creus fugia, arronçant-se, arronçant-se… Les blavors puríssimes s’eixamplaven.

Vaig posar-me a cercar un recés i un setial per a seure; i, havent-me adonat de que l’avi Mauva estava assegut a sotavent, al peu de l’arbre mestre, vaig aclofar-me al seu costat sobre un pilot d’esparcines. El vell seia d’anques al pont, amb les cames encreuades. Capjup, amb les ulleres escorregudes fins a la punta del nas, i la mà armada d’una agulla saquera i d’un didal de corona que amb prou feines se li ficava al capciró del dit, estava apedaçant-se unes calces.

—Apa, sastre, aprofiteu el bon temps —li vaig dir—. La barca rumbeja com una oca per un estany, el mar només fa rum-rum com un gat que s’adorm, i el sol té una revifalla d’estiu. Qui diria que fóssim a la tardor? Vaja, que no us he pas portat malastrugança. Un temps així, ni comprat.

Tot estirant el fil del seu cosit, m’esguardà per sobre les ulleres, acompanyant la seva mirada amb un somrís bondadós, que posà en descobert les seves genives blavenques, emmarletades amb dues o tres dents tinyoses i enderrocades, i contestà:

—Sí, bon temps per a una passejada.

—I millor encara per a un viatge —vaig fer jo.

—Si es viatger està de calma, no diré que no; però…, mira, noa: ton pare no les voldria mai, unes tempures així. A sa sortida des golf hem estat encantats més d’una hora i mitja. Es vent que ara portem ès eixeridet i va refrescant que ès un gust; però ve de proa: entens? Hem de navegar de volta i volta, parant ment de no caure a sa deriva i de no orsar tampoc massa, per no perdre camí. Cada passa ens costa cent gambades.

—Vosaltres feu com els pagesos, que mai són contents del temps.

—No, a mi tant me fa. Encara que, contractat com estic a tant per viatge, sa durada m’escursa es jornal, no m’hi encaparro. D’ençà que es va morir sa de casa, que bé haju, tant me fa ser ric com pobre. Per què els hai de voler, es cortos?

Va callar amb aire trist, reprenent la seva feina. La costa s’allunyava. Les blavors puríssimes s’anaven estenent.

—No teniu fills?

—Una noa casada.

—I doncs?

—No ès tot u. Es seu marit se’n cuida. Jo…, més aviat li seria una nosa.

—Sou viudo de temps?

—Ara, per sa diada de Sant Tomàs, va fer vuit anys que vaig saber-ho al tornar de viatge.

—Ah, vatua!

—Sí, va ser una cosa molt trista. Jo havia deixat a sa de casa, bona i eixerida. Estava molt contenta, perquè, amb es dinerets que havíem arreplegats, havíem comprat una caseta i un llagut, i llavors jo feia es darrer viatge per a guanyar unes peces de sardinals. Ja mai més viatjar!… Viuríem junts. Jo seria pescador…, patró de barcada… Un bon descans. Sa meva veieta em gomboldaria: sempre la tindria as meu costat com un àngel de sa gorda. Ella tot això m’ho deia amb ets uis. Que me’n deien, de coses, ets uis d’aquella dona! A sa llinda de sa porta ens vàrem abraçar sense pensar mals averanys i em va dir: «Porta’m melons d’Alacant». «Prou, dona, prou». Sa sang de ses venes, li hauria donat, si me l’hagués demanada!… Ja saps que sóc de Blanes: oi? Sa nostra casa era a sa banda de mar, a un cap de sa platja; i així que vaig saltar en terra vaig fer via cap allà, amb tot de bones notícies a sa punta de sa llengua per a alegrar es cor de sa bona veia. Portava es diners a sa pitrera per ensenyar-los-hi de seguida: «Mira, lo que hai gonyat!». A mig camí me varen escometre dues veïnes. No estava pas per a elles. Al diable, ses tafaneres! «Sa teva dona està malalta», me varen dir. Jo vinga estirar es pas…, i ja no sé què més m’enraonaren; fins que, quan vaig agafar es picador de sa porta, me varen dir, net i clar: «Hereu Mauva, sa teva dona s’ès morta: la vàrem enterrar ans d’ahir». I jo encara no m’ho creia. Me semblava que sentia es trepeig d’ella per dins…, i pica que picaràs. Encara sento aquells trucs aquí, a sa boca des cor. Res: igual que picar a un sepulcre.

Quan l’avi acabà aquesta relacioneta, els ulls m’espurnejaven; i, per dissimular, vaig passejar-los pel mar i pel cel. Tot era blau: el veritable país blau, puríssim, immaculat.

—Però, per què no us esteu amb la vostra filla?

—Sa noa se’n cansaria, de mi. No vui fer nosa. Amb sa dona era diferent. Mira: ella tenia set anys més que jo i era una mica geperuda; però no l’hauria baratada per sa més jove i maca des poble. Es seus uis d’aquella dona m’estimaven: entens?…, m’estimaven! D’ençà que ès morta veig que sa meva vida ès perduda sense profit. M’ho hai venut tot: sa casa, sa barca…, i no tinc pas delit d’anar en terra.

Una llàgrima va rodolar pel seu nas, aturant-se en el ferro de les ulleres. Tot corrent a veles desplegades pel país blau i desert, l’enyorança d’amor d’aquell home desaferrat de la terra me va semblar tan santa, tan santa, que la nostra barca em féu pensar en la que ens pinten els místics carregada d’ànimes que van cap al Paradís. No vaig dir res més. El vell, també mut, clavava amb un repunt groller el pedaç de les seves calces, cus que cus.

Les nobles tristeses aporten al cor un dolç repòs, una mena d’aprovació celestial, de la qual cal gaudir en silenci. La meva ànima va eixamplar-se per l’espai. Que bé em trobava, entre aquelles blavors puríssimes! La brisa brunzia en l’aparell com en una gran arpa, espargint sordes harmonies. Les ones s’escorrien, garlant inarticuladament com infants que gatxegen. Enllà, enllà!… Tot era bell, però s’hi enyoraven encara certes belleses pressentides. Enllà, enllà!…

En això va ressonar en l’aire una cantarella, en la qual vaig reconèixer la veu flautosa d’en Vadô Set-trossos. No obstant, no veia ningú enlloc.

—I ara! —vaig exclamar—. Sento la passada, i no veig l’aucell en part del món.

—Ès que sa vela el tapa —me va dir l’avi Mauva—. S’aucell ès a dalt de tot de s’abre mestre. Hi ha pujat a endegar no sé què d’una corona, i treballa sota sa galeta, abraçat a sa espiga per damunt des calcés. Té, mira-te’l com baixa.

En aquell moment en Vadô Set-trossos va davallar, com un pregadéu de rostolls, a lo llarg d’una corda.

—Hola, pubilla! —cridà així que va reparar-me—. Vinc de muntanya, on ets airets són prims i desperten una gana d’àllò més endiastrada. Si es camins fossin de més bon transitar, us diria que hi pugéssiu… Sabeu quina hora ès?

—No: m’he deixat el rellotge a la cambra.

—Bé, no cal pas que l’aneu a cercar. De rellotges rai, no en manquen. Veureu, que aviat n’hauré trobat un.

Va guaitar cap a la banda de terra, i exclamà:

—Vatua! Tot just són dos quarts de dotze; i en Pau Ternal, que tot ho passa per ses busques minuteres, no ens darà sa minestra fins as bell toc de ses piadoses.

—I on l’heu vista pintada, l’hora?

—A s’ombra des turons, pubilla. Si vos estiguéssiu enclavada com ells, sense moure-us ni posticar-vos, es vostre nas també la pintaria. Es sol no enganya mai: no fa com es mal de cor, que sempre va d’avançada.

A l’hora corresponent vàrem dinar. La taula consistia en un quarter de batiport posat sobre un rodell de cèrcols; però un cop ben parada amb les seves estovalles, blanques com una tofa de neu, feia tan bon efecte com si l’hagués construïda un ebenista de ciutat. No hi havíem de menjar més que el pare i jo (perquè els mariners s’estimaven més fer-ho pels recons de la barca amb el plat a la mà), i ens hi colocàrem, asseient-nos en els calaixos de popa, amb les cames de gairell per no poder ficar-les en cap entrepetge. Jo tenia un got a la vora del meu plat, i el pare un porró blau, lligat de gallet a tarot amb una cordella que servia per a passar-lo de mà en mà. I, vet allà que ve en Pau Ternal, caminant amb tota la majestat d’un personatge que coneix la seva importància, portant a pols, entre grapa i grapa, la gran olla de l’estofat: la deixa sobre els estalvis, i la destapa amb un ample moviment de braç que sembla dir: «Proveu això, llepeu-vos-en els llambrocs, i digueu-me si no hi trobeu la quinta essència de la meva saviesa».

El pare se féu la part omplint-se el plat a curull, provà una trumfa, enguerxí la boca, arrufà el nas, i, entregirant-se i mirant en Pau amb ulls entravessats, rondinà, tot mastegant mastegant:

—Ès fumat com una xemeneia.

Al sentir aquestes paraules, en Pau, que s’esperava un compliment, va tornar-se més groc que una metzina, va abocar-se a l’olla, i, ventant amb la mà el fum que en sortia, se l’acarrerà al rostre i l’aspirà d’una nassada.

—Cull… eres! —exclamà, estrafent, a mitja naixença, la mala expressió que se li havia començat a escórrer dels llavis.

Jo m’esqueixava de riure; l’avi Mauva, que era a la canya del timó, va esclafir també la mitja rialla; i en Vadô Set-trossos, si no hagués sigut tan desconjuntat, s’hauria desllorigades les conjuntures, perquè reia i tornava a riure cent vegades, i cada volta amb més extraordinàries contorsions. En Pau Ternal estava consternat. El pare, seriós com sempre, passejava sobre nosaltres la seva negra mirada, com fastiguejat de la nostra ximpleria.

—Vaja, no n’hi ha per tant —digué a la fi—. Una cosa ès riure i l’altra beneitejar. Prou, Vadô, prou! Ara no ho coneixeu, pastanaga, que ès un gran rebaix, per a un home, això de que el vegin esvoletegar com un pollastre que vol rompre un quicaraquic? Quin cap de casa, vatua el món!

Però en Vadô Set-trossos no era pas senyor de si mateix: suava d’angúnia, s’inflava de venes, cloïa la boca, i prenia per un moment un aire compungit; mes de seguida la ratxa riallera li botia les galtes, i havia de engegar-la, mal que li pesés, sotraguejant de cap a peus. A l’últim va aixecar-se, fugí tentinejant per entre la farda, i deixà sentir-hi, al darrera, per llarga estona, un glo-glo semblant al d’una ampolla que es vessa borbollejant.

Aleshores el pare s’encarà amb en Pau Ternal.

—Pau, vós teniu un defecte molt gros…, i pareu ment, pareu ment… Ja sabeu lo que us vaig dir: entre homes no es mira prim; però hi ha una senyora a bordo, i vui que es respectin les seves faldilles. Poc parlar: enteneu? A la vostra llengua s’hi crien els renecs com les orellanes en els polls. Feu-vos-hi un nus. Mireu: no heu dit sinó una paraula, i de per poc…, si no la vireu a temps…, hauríeu ben negat l’alioli.

En Pau Ternal era un home massís, encirat, ancaboterut, ample de cos, ferm de cames i amb les espatlles tirades a escaire d’un coll sempre aplombat. Tenia els ulls molt separats, esparveradissos i blaus, la pell encesa i les celles roges. Usava un bigoti també roig, espuntat, aspre com fils d’espart i retallat arran de boca en forma de dos raspallets. De lo restant de cara anava afaitat. En la seva testa es reparava certa partió característica: el front, abombat a banda i banda, formava al mig un clotarell vertical que, prolongant-se, davallava, quasi esborrat, per la carena assaplanada del nas, saltava a la canal del llavi superior, molt marcada entre les dues meitats bessones del bigoti, i s’enfonsava en l’ampla barba, arreguerada com un albercoc; i, per la part de darrera, el bescoll, dividit en dues besses robustes i rodones, i la clenxa, que ratllava els foscos cabells aplacats a cada costat de clatell a còpies de bandolina, completaven la remarcable vedruna. Al primer cop d’ull se coneixia que havia de ser presumit. Gastava gorreta de setí negre, ja vella i deslluïda, però doblegada sobre el front amb cuidadós entonament; mocador de seda esfilagarsat, cenyit al coll amb un nus de carreter; armilla de quadrets virolats descordada, deixant veure la faixa blava, que abrigava el cos fins a dalt de tot del ventrell, i amb l’ala esquerra ornamentada per una verdelosa cadena de rellotge, en la qual dringaven penjarelles de medalles i altres futeses; calces de vellut, color de molsa seca, pelades i esgrogueïdes a clapes pel fregadís, amb una gireta als garrons que indicava el mirament amb què eren encara tractades; i, finalment, botes de cuiro fort, grosseres, feixugues, de doble sola clavetejada, i enllustrades polidament. No portava gec, i, a pesar de la frescor del temps, duia les mànegues de la camisa atrossades als colzes, reganyant uns braços revinguts, colorits de vermellós pelussam.

En aquella ocasió es veia que la vanitat se li era ben emmusteïda; però va aguantar el xàfec a cara d’aigua, sense moure’s ni badar la boca.

Jo vaig tractar de consolar-lo en lo que més el corferia.

—Pau —entre queixalada i queixalada—: aquest estofat ès de primera. Si no fos el fumall que el dimoni ha ficat en el vostre fogó per desacreditar-vos, jo us prometo que hauria sigut cosa llaminera i que tothom us hauria fet justícia. Més no tingueu por que l’haguem de llençar. No en sobrarà gota, no. El fum no s’hi sent sinó a la primera engolida: després el paladar va trobant-hi les fineses…, i com més se’n menja, més bo sap. Les fulletes de llor hi són a la bona mida, el vi ranci ben mesurat, i la sal ensopegada. Quin estofat! Jo voldria que a casa una coquessa que el fes així, baldament me’l fumés cada dia.

Aquestes paraules varen encoratjar-lo en gran manera.

—No pubilla: no me’l vulgueu alabar. Precisament tot el mèrit de s’estofat consisteix en s’aroma: enteneu? Poseu-li una mala flaire quelsevulga, i vatua…, dallonses!…, ja el podeu donar as gossos. Si no fos estada aquesta desgràcia, sí, que hauríeu trobat es compte. Però sa culpa no és meva: hi ha certes feines que s’han de encarregar an es marrec. Li ai de llevar ses orelles, llamp me matu! I ara vull que tasteu unes sardines a sa marinesca: veureu! I ja caigu aquí mort em sec i amb sa ànima comdemnada…

—Prou, prou! —va saltar, interrompent-lo, el pare—. Ja vos esllavisseu, Pau: val més que digueu «culleres». Però lo millor serà que porteu les sardines i que elles parlin per vós.

Mestrestant vaig fer plat per a l’avi Mauva i per en Vadô Set-trossos, i els vaig portar allà a on eren.

—Déu t’ho pac —me va dir el primer; i l’altre em va tirar una floreta:

—De mans tan boniques mai era estat servit, pubilla. Any de bé sia.

Quant vaig tornar a la taula vaig sentir un gran terrabastall cap a l’indret del barracot que servia de cuina; i, abans d’haver pogut preguntar res, vaig veure sortir, per entre l’arbre de mitjana i una cimbellada de rodells, un peuàs calçat amb una bota clavetejada, i al capdevall d’aquell peuàs el pobre Miquelet Cadernera, que botent com una pilota, vingué a caure de boca terrosa a dos pams de mi.

—Fort! —rondinà el pare—. Així se fa amb els nois que baden. Que aprengui a sirgar dret.

—Vaja això és massa! —vaig replicar jo acudint a l’ajuda del xicot, que s’aixecava adolorit, palpant-se les macadures—. On has rebut, caret?

—De primer a sos Bertran: sabeu?…, i després aquí, a ses canyeles i es genolls…, i en es colzes i… Llamp de Pau! Ès una mala bèstia. Se preval de que sóc petit; perquè si no…

—Anem, anem: no gastis quimera. Vina: seuràs al meu costat. Avui seràs el meu nuvi: vols?

—Es Carderneres no son per a vós, mestressa.

—I per què no?

—Perquè vós sou rica, i a casa no hi ha un pa a sa post.

—Mireu si barrina, aquest infant! Però ca!…, ja t’entenc herbeta que et dius marduix: no em vols perquè no et faig goig per massa vella.

—Veia no! —va dir tornant-se vermell i abaixant els ulls—. Avui per avui encara sou ben fresqueta i… Déu n’hi doret.

—Bé, ja ho veig: tens por de que m’envelleixi aviat; però per una diada ja em pots pendre, sobretot si et tracto bé. Què me’n dius, d’aquesta racció d’estofat?

Va esclafir una mitja rialla i es posà a menjar, arreplegant la vianda amb els dits.

—Té, garrí: no facis córrer les forquilles d’en Salgueda —li digué el pare allargant-n’hi una de boix.

Després va venir en Vadô Set-trossos, i en Pau Ternal va portar les sardines, que foren molt celebrades. Tothom se va ben atipar. El porró va passar de mà en mà quatre voltes en rodó, amb les seves corresponents marxes cap a l’avi Mauva, que no desemparava la canya timonera. Els bevedors tenien punt a fer durar la xerricada i a dir algunes gràcies entre glop i glop, mentre el vi se’ls anava embassant a la boca.

—Es vi ès sang —va dir en Vadô Set-trossos, bevent entrepernat d’una manera estranya—; però, si no ès sang batejada, se pot beure sense por de pecar.

—No tingus escrúpol, sant cristià —saltà en Pau—. Jo et responc de que cap taverner hi ha fetes trafiques. Ès bon vi de Llançà.

—No pas jo que en llenci una gota —respongué de seguida el bevedor jugant amb la paraula.

—No el llences per a tu, però sí per a nosaltres. Vatua s’ànima d’un penjat!, no en coles poc, de mam! —observà en Pau Ternal.

—Encara no en beuré tant com en pot veure un pollastre —replicà en Vadô.

De dites enganyoses per aquest estil n’anaren i en vingueren moltes. L’únic que bevia seriosament i respectat de tothom era el pare, que aprofità tots els torns que li tocaren i, quan estigué saciat, s’aixecà, encengué la pipa i va dir:

—Jo ja estic complert. Ara, per a vosaltres, mig porró més i prou. Avui us deixo fer barrila.

I se n’anà xano-xano cap a proa, amb la pipa a la boca i les mans ficades dintre les butxaques de les calces.

La seva absència i la tornada del porró varen augmentar l’alegria. El porró passà d’en Pau a en Vadô i d’en Vadô a l’avi Mauva, que el deixaren braument escolat. Després havia d’anar a en Miquelet Cadernera, que se l’esperava encantat, mirant-se’l sense parpellejar, amb els seus ullassos rodons com botons i plens d’un desig que llustrejava en les seves nines d’una foscor envellutada semblant a la de la pelfa negra posada sota un vidre; però en Pau procurà agafar la cordella quan el broc va passar a frec del nassiró camuset del xicot, i, fent saltar el porró i eixamparrellant-se, va posar-se en actitud de xerricar.

—Ai, mare, mare! —exclamà en Cadernera amb desesper…—. Això ès una injustícia! I vós ho permetreu, mestressa?

—Calla, mala eruga! —replicà en Pau—. Voldria veure’t esquerdat de set i no et donaria una salut d’aigua, grandíssim fumacassoles!

—Encara no m’heu estovat prou, botxí de criatures?

—Vatua sa…, sa…!

—Ajudeu-me, mestressa: sóc es vostre nuvi!

—Tu, bordissot escarransit!

—Sí —vaig dir—: ès un tracte que hem fet suara suara.

—Essent així —argüí en Vadô Set-trossos rient i fent cortesies exagerades—, es noi de bordo se’ns ha passat mestre i tots l’havem de respectar. Pau, ajupir-se i fora! A qui no té costats, sa roba li cau; però, amb uns costats tan bons, en Cadernera pot posar-se totes ses calces de bordo. Pau, dóna-li es porró per refrescar a sa salut de sa núvia.

—Està bé —va respondre en Pau Ternal transigint—. Maleïda sigu sa meva sang si no sé respectar sa gent que s’ho mereixen, enc que sigu en sa persona d’un poiós i malparit com aqueix ventafocs! Però ens ha de divertir una mica. Que begu de fantasma!

—Bona, bona! —va cridar en Cadernera pegant un bot—. Jo faré sa fantasma i em beuré tot es vi d’una tirada. Podeu xerrar per ses butxaques. Però…, ei!, no val a tocar-me! Si en vesso una gota, mateu-me!

Pujà de peus sobre els galliners, se tombà en un moment a l’inrevés les parpelles, girà els ulls en blanc, i, tirant el cap endarrera, agafà d’esma el porró, l’aixecà en l’aire, i, trabucant-lo de gallet a poc a poc, se deixà caure el rajolí al bell mig del front. El vi es va partir en dues regueretes, que s’apartaven a cella i cella, baixaven pels llagrimalls i eren absorbides per la boca llargament entrebadada, amb el llavi superior aplacat a les dents i l’inferior sortit en relleix un través de dit. La figura del xicot no podia resultar més llòbrega i estranya. Amb els seus ulls d’estàtua, que es diria que ploressin sang, la seva cara descolorida i la seva immobilitat quasi absoluta, no semblava un ser humà. A mi em feia més pena que goig, i les gràcies que deien en Pau i en Vadô per fer-lo riure i engargussar-lo no m’han deixat més record que el d’una cosa enfadosa. Aquell pobre noi de deu anys, groc, flac i altonet, amb les robes que li curtejaven en braços i cames indicant la seva misèria; criat entre llops de mar, creixent entre renecs i mals tractes, m’inspirava una greu compassió. No vaig estar atenta més que a defensar-lo si de cas, per vessar-se-li alguna gota de vi, el maltractaven els dos galifardeus que estenien al seu darrera llurs manasses, preparats a descarregar-li clatellada. Però en Cadernera tenia tanta seguretat en el paper que representava, que no hagué pas de menester la meva intervenció. Va escopsar el raig fins a les acaballes, i després alçà la mà esquerra, l’esmunyí pel broc i en tapà el forat amb el dit gros, evitant així que alguna gota ressagada es pogués escórrer impensadament; va adreçar a pleret el cap, acarrerant cap a la boca, amb estudiats decantaments, la mullena vermellosa que li llagrimejava per les galtes; i, un cop l’hagué ben xarrupada, llançà un sospir i somrigué.

—N’hi havia poc! —exclamà—. Aquests mosquits de bóta se n’havien fet un bon panxó, i, amb una mica més que s’hi haguessin adobat, sa fantasma no n’hauria trobat gota.

—Calla, maleït de Déu! —va dir en Pau rient—. Ets es rei de ses fantasmes; ets un embut de taverna; ets sa glòria des nostre celler. Vina: m’has guanyat es cor: fem ses paus.

Va abraçar el bordegàs, se’l carregà a coll-i-bé, i se l’emportà saltant saltant.

En Vadô Set-trossos es fregà el clatell a mà revessa tot mirant-me amb els seus ullets de verd d’olivera, i, torcent el cos, me tocà el muscle amb el colze del braç que li restava en vaga.

—Pubilla, certes bromes no me les gasteu mai més: enteneu? —va dir baixet baixet—. Són dolentes pes ventrell. Un hom cria salivera i…, vaja, no dóna.

—I ara!, de què vos les haveu?

—De què voleu que me les haju, sinó des vostre nuviatge, que m’ha donat goig sense alegria? No en parleu, d’aquestes coses, fins que vajun de bo. I, quan es casori sigu cert i passat per mà de rector, heu d’endegar aquesta barca que sembli sa vila de Menjidorm. Jo us tallaré patró de com ha d’estar: veureu. Totes ses banderes i gallardets que flamejun as vents; un ram de flors a sa galeta, i un altre as cap de mort per a tapar-li sa calbura. Aneu escoltant. A cada botafió, una llangonissa penjada; ses soles, curulles de torrons fins; es cenals, guarnits amb neules; a cada bitó un cabridet rostit; un gall dindi enastat a cada escàlam; ets arbres, rempeuats amb cartells de vi blanc; ets am…

Un xiulet que sonà va tallar-li la paraula a flor dels llavis, i el bon home corregué a la maniobra, no sense indicar-me, amb un anguileig de braços i una estesa de mans, que es reservava la continuació del seu projecte per a una altra estona.

Aleshores les veles foren canviades de posició. De primer romangueren fluixes i el vent hi espetegava; però la barca anà virant i tornaren a omplir-se, impulsant la nau cap a terra; així com fins llavors l’havien empesa mar enfora.

Vaig anar a proa per guaitar. La terra semblava una llarga broma ajaçada sobre el mar, amb els contorns superiors d’un blau fluid i clar que es mig fonia en les espessors de l’aire i es barrejava amb les calitges, tacada més avall d’esfumades rossors i ombres moradenques. Les sinuositats de la costa s’eren arrasades. El cap de Creus i el golf de Roses no es distingien per cap entrada ni relleu. Els Pireneus, amb sos vessants ennuvolats, eren de mal obirar; i sols brollava netament la cima del Canigó, que blanquejava en la serena del cel com un astre naixent deslluït per la llum del dia. Cap a ponent cendrejaven algunes muntanyes, i més enllà s’estenia l’horitzó buit.

Com que probablement no havia de tornar a veure mai més aquell paisatge en circumstàncies iguals, en volguí treure un bosqueig. Vaig agafar el portaestudis, i vinga cercar colors. Com més pintava, més m’enamorava d’aquells tons febles delicadíssims; però i que difícils eren d’ensopegar amb justesa! Els ocres terrejaven massa; totes les pintures resultaven massa grolleres… Si detallava, perdia la fluïdesa; si pintava a grans taques, no em sortia sinó un núvol en què ningú hauria endevinat una costa. Vaig suar de valent. I, no obstant, allò era bonic: les fondàries d’aire, la llunyania, la blavor del mar escampant-se vibradora per l’ambient… Tenir-ho al davant dels ulls i no saber-ho arreplegar!

I no en vaig saber: vaig haver de plegar, convençuda de la meva impotència.

El pare, recolzat a l’orla de proa, llançava un xiulet de tant en tant, i cridava:

—Orsa, orsa! —La barca va arrumbar força cap a migdia, cap a l’horitzó buit, per l’indret de les últimes terres obiradores.

—Què hi ha, per allí? —vaig preguntar-li.

—Per a on? Allà hi ha Palamós —va dir, assenyalant amb el dit una clapa rossenca—. Més enllà les muntanyes de Tossa, les serres de Bandina, i altres.

—Vaja, d’aquesta bordada ens plantem a Blanes.

—Uix! —exclamà girant-se d’esquena.

—I bé!, què vol dir «uix»? Sou més malagradosot!…

—Doncs, com t’he de contestar, si dius uns disbarats tan grossos? Que et creus que això ès una bala que va dretamente allà on s’ès apuntada l’escopeta? A Blanes!

—Però què hi sap, una?

—Sabessis callar al mencos! —barbotejà entre dents. I afegí, recalcant molt les paraules, com el mestre que es veu obligat a explicar a un deixeble estult una lliçó que de tan clara és enfadosa—: Amb el vent de proa no es va allà on se vol, sinó allà on se pot. Anem de gairell, de gairell, com els crancs. Apuntem a Blanes, i bon goig de tocar a Palamós. Entens, marinera de terres endins? Si aquesta nit pots dormir en aigües de Palamós, dóna’t per ben contenta i digues que la Santa Rita ès la barca més fina de la mar.

—Ès que en té fama, de fina.

—Doncs, si serva malament, serà per culpa del patró: oi?

—No, cristià de Déu: això no. Cap patró ni pilot us passa la mà per la cara, en aquestes mars. Els Saures en vénen de nissaga, de mariners: s’ho porten a la sang.

—Fins tu i tot?

—Per què no? Si no fos per això de ser dona, no em veuríeu pintar mars i barquetes, sinó comandar-ne una de ben eixerida: i…, apa!, lluny!…, eixampla’t, espai!… M’agradaria barallar~me amb el vent i les ones…

—I guanyar-los amb el dit xic. Que en tens, de terres a l’Havana! No sé com redimontri m’he deixat entabanar d’embarcar-te!… Però ja hi som, pel tros. Déu vulgui que s’aguanti el bon temps.

Va posar-se a examinar les bromes de l’horitzó de fora, com si n’hagués volgut desentranyar algun averany, i jo vaig tornar a contemplar aquella costa llunyana que suara s’havia burlat del meu art. Encara presentava el mateix aspecte vaporós. Què immensa és la mar, i que amagades ses descobertes distàncies! Bé havíem corregut i corríem!… Els borrallons d’escuma que aixecava la roda al partir l’aigua, fugien pels costats de la barca de pressa, de pressa… I, no obstant, se diria que de mitja hora ençà no ens havíem mogut del mateix lloc.

Al cap d’una estona va comparèixer l’avi Mauva.

—Saura —va dir—: hai vist que no m’avisàveu, i vinc per sebre es vostres intents. Si voleu que a sa nit pugu vetllar, serà des cas que vaju a dormir unes contes hores. Són ja dos corts de tres ben caiguts…

—Teniu raó: me n’havia distret —respongué el pare…—. Sí, Mauva, a la nit no vui que ningú toqui la canya sinó vós i jo. En Pau i en Vadô són massa dormilegues. Aneu, aneu. Qui governa, ara?

—En Pau Ternal; però renega com un oriol, perquè diu que ha d’endegar es fanals i coure es sopar.

—Està bé. Cada u a la seva feina. El timó va a càrrec meu. Aneu, aneu a dormir.

Bona part de la tarda va passar sense incident remembrable. Com més el sol baixava, més el vent perdia la seva força: així és que la barca, d’hora en hora, s’emperesia. Un ramat de dufins va venir a saltar al nostre voltant. Quan me’n vaig adonar vaig arreglar-me un setial a prop de l’orla, i aquells peixassos de morro de porc varen ser la meva distracció. Me plaïa veure’ls jugar pegant bots ací i allà amb una agilitat que tenia quelcom de ridícula. Algunes vegades alzinaven més de mig cos sobre la mar, drets, encirats; altres vegades hi ondulaven graciosament, descrivint, al saltar, airoses corbes i capbussant-se sense quasi aixecar ruixims; i a voltes debategaven, fent espantosos refolls. I, quant nedaven submergits, portaven tanta velocitat, que les clapes grogues de llur cos afusat s’allargaven com a franges, i les aletes i serres deixaven l’aigua ratllada com un vidre pel qual s’hi haguessin passat diamants. La nostra barca no els feia cap por: ans al contrari, semblava que l’haguessin presa per objecte de diversió, i que, voltant-la i revoltant-la, s’engresquessin a fer mofa de que un ser tan grossàs se mogués amb tanta pesadesa.

En Vadô Set-trossos vingué tot fregant la sola de l’orla amb una capçana que xopava de tant en tant en una galleda; i, al trobar-me, s’aturà i m’adreçà la paraula.

—Us agrada, aquesta comèdia, mestressa?

—Més que no puc dir. No em cansaria mai de contemplar els capbussons d’aqueixes bèsties joguineres. Greu me sabria que s’esquivessin de per aquí.

—No tingueu por: no s’apartaran gaire. Estem en ses afraus de ses seues pastures, i, a més a més, ses escombraries que llença sa barca les enllepoleixen, també.

—Voleu dir? I si els hi tirés pa?

—Se’l menjarien. Però no us vulgueu carregar sa consciència, pubilla: es pa, que Déu n’hi do, no ès per a aquestes males pues.

—Sempre he sentit a dir que els dufins no feien mal a ningú.

—Es dufins potser no; però això no són dufins, sinó roasses de ses més grosses: sa pesta de ses mars costaneres, es càstig des pescadors. Se tiren a ses xarxes per menjar-s’hi sa sardina, i, embornada per aquí, estrebada per allà, hi obren uns esvorancs que a terra costen sa mar de llàgrimes. Mireu: si ara jo, amb una bufada, podia matar totes aquestes roasses i ses seues companyes de llevant i de ponent fins a sa fi des mons cregueu que bufaria de gust fins a corsecar-me. No m’hi pensaria gaire.

—Encara bo que no teniu aquesta virtut! Seria de doldre, pobretes! Semblen un estol de criatures: tenen les gràcies innocents de la mainada. Matar-les d’un buf!

—Ja que vós les empareu, podeu estar descansada, que jo m’aturaré s’alè per si tenia sa virtut de matar-les; emprò…, ep!…, només me l’aturaré fins es dia que vós sigueu sardinalera, que llavors mudareu d’intents.

Seguí fregant la sola i allunyant-se; i ja havia gairebé donat la volta a la barca i es trobava en el costat oposat al meu, quan, deixant de sobte la galleda i el drap, corregué cap a mi a llargues gambades, estisorejant l’aire amb els seus braços de balders llorigadors.

—Allò, ès cosa bona, pubilla! Mireu, com bolla, sa sardina! —va dir, assenyalant un punt de la mar.

Vaig mirar cap allà on m’indicava, i, quin espectacle més interessant! Una gran mola de sardina guspirejava a flor d’aigua, cobrint-la en una bella extensió. Formava una mena de seca escatosa i vivent, que brollava de les ones bellugadissa, aixecant esquitxos d’argent ràpids i espessos, tots llançats en una mateixa direcció. Marxava cap a garbí. A lo millor se submergia per complet, deixant un rastre ombrívol i com eneriçat, i després ressortia a llarga distància. Així segut marxant igual que una agulla que cosís la mar a grosses embastes, ara reapareixent resplendent com una boireta lluminosa, ara fosca com un ruixin obac, segons com la feria la llum, i hala, hala…, cada vegada més lleu, més confusa, fins que els ulls dubtaren de si era una realitat o una il·lusió i es desenganyaren de seguir-la en les ones llunyanes. Però altres moles no menys atapeïdes i grosses brollaven per altres indrets. Sembla mentida que, després de tan perseguida i pescada, resti encara tanta de sardina per a brodar així d’argent l’ample teler de la mar.

Mentrestant ens anàvem atansant a la costa, que creixia per moments, esbadellant-se en escanyalls, per on s’obiraven verdes fondalades. Els penyals avançats se destacaven, creixent també, mostrant-nos llurs figures rústegues, ornades amb figueres de moro i atzavares. Se diria que eren una colla de vells gegantins i malgirbats que s’havien posat corones i rams per celebrar, de peus en l’aigua, una festa marinera. Un estol de veles blanquejava al davant d’ells com ales de coloms que ens haguessin tirats per festejar la nostra arribada.

—Hola, hola! —cridava la nostra gent. I anomenava en to de salutacions les cales i pobles que s’anaven descobrint. Bagur apareixia com una blanquíssima garlandela de margaridoies posada a mig front sobre una testa calba i punxeguda. Les Medes, tres barcasses desarborades, reposaven a la fonda, vora vora de la riba protectora. Sant Antoni de Calonge treia el cap per darrera el roquer, i amb ses cases baixes simulava un aplec de nenes vestides de blanc i encaputxades de vermell que s’haguessin arrastellat per ballar un contrapàs. De Palamós no se n’atalaiaven sinó alguns edificis, amagats els altres per la muntanyola rocosa que l’abriga per la banda de llevant. I darrera de tot això negrejava per una part la gran selva surera, i per altra part, obiradors sols a petits verals, verdejaven pàl·lidament els olivets de l’Empordà.

El sol era força baix. El vent anava mancant, mancant… Les nostres veles queien esllanguides sobre els arbres, sacsejades de tant en tant per un estuf moridor. Els sardinalers encara no plegaven pas les llurs, però ja no els servien més que d’una petita ajuda i es veien obligats a vogar. Anaven a prima i passaven pel nostre costat, saludats a crits per en Pau Ternal i en Miquelet Cadernera, que s’eren abocats a la borda.

—Adéu-siau i bona sort!

—Sa sardina corre cap a garbí! N’ajareu a coves, però pareu ment en ses roasses!

—Hola, lleig! No vogus tan de fort, que vas a riscos d’esmalucar-te!

—Alerta, que us cau sa barretina, l’avi!

—Vatua es gaiató de Sant Cristòfol nano! Mireu que ès una mort, això de deixatar s’aigua, tanta que n’hi ha!

—Us cansareu molt, manejant aquestes cueres tan grosses!

—Per què no endegueu en es llaguts una màquina de foc com sa des «Marsellès», que té pacte amb es dimoni i va contra es vent i es corrent sense cansar a ningú? Adéu, escamarlat! Adéu, tu, també!…, i no em miris malament, guenyo!

—Adeeeu!…

Els remaires contestaven en el mateix to, i uns i altres reien xaladament de llurs pròpies gràcies sense agraviar-se dels retrets que es feien i dels mals noms amb què es motejaven. I després d’un llagut en venien un parell, o bé sis o set de plegats, i apa, tornem-hi. S’armava una xarima-xarama!… De cada ona sortia una rialla o un crit de tabola; i en Pau i en Cadernera s’esfreixuraven per contestar a tot arreu. En Vadô Set-trossos, encamellat al batiol, remenava en l’aire el mocador de butxaca, i de tant en tant llançava un espinguet que espantava les gavines, fent-los apressar el vol.

Quan tots els sardinalers hagueren passat, la calma era completa. El mar era un mirall de lluna tèrbola, en el qual les nostres veles estenien llargues taques blanques i tremoloses. I, quina quietud, a l’entorn! No hi ha quietud com la del mar en ses grans bonances. Els borms, com grosses flors de cristall arrencades d’un arbre meravellós, badaven llurs corones gelatinoses, flotant entre dues aigües, quasi surant sobre l’oliosa planura. N’hi havia tot un jardí. Tenien tons de glaç més o menys desllustrat, i a l’ombra de la barca es revestien d’encantadores fosforescències. Estàvem sobre un regne de fades i allò eren salamons que s’encendrien per a algun fantàstic ball submarí?

El sol s’entristia, davallant cap a les fosques serres de Bandina. S’amagà amb sobtat aclucament darrera d’un nuvolet, i després s’hi reobrí al dessota, fulgurant amb roges i boiroses flamarades, que espargiren pel mar, amb la rapidesa amb què passa per la pell una esgarrifança, uns reflexos daurats, vermellencs i frisosos, d’una finesa ideal. L’aire s’enflairava d’aquella olor de marisc que sap tan bona de respirar, exhalació suau de les aigües costaneres. La barca estava immòbil, com fondejada. Pels plecs desmaiats de les veles, desemparades del vent, s’escorria, joguinejant, la resplendor gira-solada del crepuscle. El cel, més fondo, més pur, més pàl·lid a cada instant, se preparava a rebre la mirada de les càndides estrelles.

El sopar va ser deliciós: una sopa de rap i un plat de pollastre amb pebrots i tomàtecs. Però no fou el menjar, per més que s’hi hagués lluït el cuiner, lo millor de l’àpat, sinó les circumstàncies, l’hora quieta, la llum encantada i fonedissa, i…, què sé jo?…, per a mi els plers un món nou que em comunicava les seves belleses. Gairebé no es va enraonar; i, si alguna cosa es va dir, no vaig parar-hi esment. Després del llevant de taula, que consistí en algunes galetes i confitures, tots anàrem a dar un volt per la coberta. Jo vaig emparellar amb el pare; i, arribats que fórem a una reconadeta amagada, vaig abraçar-lo pel clatell i li vaig besar la galta.

—M’heu feta feliç —li vaig dir, guardant-me’l al braç i sense apartar la meva cara de la seva—. Fins ara no sabia lo que era la mar, i avui l’he coneguda. Portant-me amb vós m’heu proporcionat el dia més agradós de la meva vida. Que estic contenta!

Ell va entregirar una mica el seu caparràs, acotant més sa galta a la meva, i m’esguardà amb satisfacció. Estic certa de que anava a dir-me algun mot afectuós; però en Vadô Set-trossos, que llavors s’ensopegà a sortir d’una ombra, va estossegar amb un cert aire de malícia, i adéu-siau les bones disposicions. El pare, adonant-se de que era observat, va trasmudar en un moment el seu visatge.

—Vés, vés: no em rebreguis; no em destorbis la pipada —va dir agafant-me pel canell i despassant del seu clatell el meu braç—. Guarda les caranques per a quan tinguis criatures. El meu pèl no vol raspalls.

Ara veges de què es donava vergonya, aquell home! Però, per més que m’amagués el seu cor, que segura estava jo de ser-ne la regina, i com ho comprenia tothom així!

En aquell temps la vetlla era llarga, i ens aplegàrem a popa a conversar. Ens hi havíem acoblat en Vadô Set-trossos, el pare, l’avi Mauva i jo; i, al cap d’una estona, en Pau Ternal i en Miquelet Cadernera comparegueren amb l’olla del lleixiu i la bujola de rentar els plats.

—Nosaltres també volem ser-hi, a sa garola —va dir en Pau—. Vatua ses tripes de Judes! Aquí podem rentar millor que enlloc. Ses aigües brutes ja correran cap an ets embons. Farem una mica de soroll; però…, paciéncia.

—Els plats rai! —va fer el pare—. Encara que n’hi hagi algun que parli en castellà, no ens matarà el cuc de l’orella. Més por me fa la vostra llengua.

—Home, no tant! —replicà en Pau tot trossant-se les mànegues de la camisa—. Avisat…, avisat. No crec que fins ara sa meva llengua haju desdit de la des senyor més puntimirat. Hi tinc timó, mestre Saura; i, quan se diu a servar, servo, mal llamp m’esberlu!

—Veus?… Ja t’has tirat una maledicció —reparà en Set-trossos tot garneu garneu—. Això no ès pas de boques polides, caret.

L’altre se’l va mirar de cap a peus per sobre l’espatlla, i, després d’un llarg visurament, li va dir, amb menyspreu:

—Sacristà!

—Deixeu-lo! —va saltar en Cadernera desvergonyint-se al sentir les nostres rialles—. No veieu que a ses males no sabríeu quin os desllorigar-li?

A en Vadô aquesta sortida el ferí vistosament; però procurà pendre-s’ho a la serena.

—Tu també, nap boal? Ja t’atraparé sense córrer. Avui no em vui enquimerar, perquè totes ses alegries me ballen dintre es cos. A veure qui m’encerta aquesta endevinalla. Escolteu. Què ès, una cosa?… Panxa a darrera, esquena a davant, cames són oreies d’ase: llondro serà qui no ho endevinarà.

En Ternal i en Cadernera varen fer moltes dites. A l’últim intervengué l’avi Mauva:

—Sou uns mussols: no us hi cremeu gota. Ell mateix vos ho ha xerrat: cames són, oreies d’ase. Són ses cames. Encara no ho enteneu? Ses oreies d’ase són ses vostres.

En Pau va romandre astorat.

—Encara no hi caieu? —li preguntà en Cadernera.

—No, a fe de recristià: no puc pescar-ho. I tu ho tens?

—Sí, home, sí.

Ambdós estaven, ajupits a prop de la bujola, i en Cadernera, deixant el plat que rentava, s’eixugà amb quatre grapades mal donades a una capçana, i, palpant de llarg a llarg una de les canyelles d’en Pau, li va dir:

—Pareu ment. Veieu? S’esquena a davant: això ès s’esquena. Ara es ventre…

—Calla! —exclamà en Ternal amb un gran crit. I, ventant-se manotada al front amb el palmell moll de lleixiu, afegí, entusiàsticament—: Maleït sigu es gipó de santa…, verjaula! Cosa més bonica! Aquesta sí que me la vui apendre de cor! Manoi, que n’hem sigut, d’oreiuts!

Amb aquests i altres enraonaments per l’estil, la vetllada se’ns féu curta i entretinguda. El vespre era fredot; però, com que no hi havia vent, semblava que fóssim dintre una casa. A manera que la claror difusa de l’aire s’extingia, un fanal, penjat a l’arbre de mitjana a l’alçada d’un home, estenia i refermava la grogor dels seus raigs per tota la popa fins a les orles, sense traspassar-les, deturada, com per una tanca, per la fosca, que s’espesseïa entorn de la barca.

Als volts de nou hores vàrem sentir xopolleig de rems. Eren els sardinalers, que tornaven de llur pesca. Pel xivarri que movien se podia compendre que estaven contents. De les foscors del mar s’aixecà una veu clara que va cridar:

—Visca sa Santa Rita! —Aleshores el pare es posà dret, i, enrotllant les mans al voltant de la boca, va respondre, amb un bruel retrunyidor:

—Visquen els sardinalers! —Això no és res: veritat? I, no obstant, no puc recordar-ho sense emoció.

Després el pare s’encarà amb en Vadô Set-trossos.

—Avui el rellotge del cel deu haver-se aturat: oi?

En Vadô acotà el cap gratant-se el clatell, i contestà, amb veu entelada:

—Bé massa que camina, mestre Saura. Ja hi ha estona que ses Cabrelles m’avisen que me’n vaju as llit; però em recava sa bona conversa, i hai volgut estisorar un bocí des son a honor de sa vostra pubilla.

—Està bé; però ja n’hi ha prou.

Ningú replicà. En Pau Ternal i en Cadernera varen anar-se’n sense donar la bona nit. En Vadô, que estava aclofat a terra, maldà una llarga estona, ara estintolant-se d’un costat, ara de l’altre, mal servit pels propis membres, que amb la peresa s’eren tornats més doblegadissos que mai. A l’últim s’aixecà, i tot estirant-se del braç esquerre i senyant-se amb la mà dreta un incommensurable badall, s’atansà a l’avi Mauva tentinejant.

—Deixeu-me guaitar per sa popa, que vui veure es temps, avi. Encara que no sigu tan ric com vós, voldria que s’oratge no matinegés massa, que Sant Martí encalmés es vents des seu estiuet, i que aquest viatge fos de força durada. Mai me l’havia passada tan bé.

—Doncs demà t’hauràs d’espolsar sa peresa —va dir l’avi Mauva—. Es senyals són de llevant o de tramuntana.

—Sí —mormolà el pare—: demà correrem de valent.

En Vadô va examinar el cel i digué:

—Núvols en creu, vent a sa porta. Vaja, doncs: aprofitem sa calma per a descansar. Bona nit que Déu nos do.

Jo també vaig pendre comiat del pare i de l’avi Mauva, i em vaig encaminar a la meva cambra. Ans de baixar-hi em vaig asseure un moment en el balou. Allí no hi havia cap fanal que destorbés la visió de la nit. La costa negrejava com una solidificació d’ombres entre l’ombra fluida i transparent. Una rosada de gotetes d’or lluminoses indicava el punt on reposava la vila de Bagur, aquell enfilall de blanques margaridoies que havia afigurat mentre m’ho permeté la claror del dia. El cel, netament desplegat entorn de l’horitzó, era una cúpula sense fons, dintre la qual resplendien serenes llànties penjades a incalculables alçàries. La Via Làctea em va fer pensar en la franja de lluna que, al travessar l’atmosfera ombrívola d’un temple, enllumena una munió de volvetes. Però que grandiós, tot allò! Vaig creure que enlloc millor que allí podia resar les meves oracions. I, després d’haver-les resades, me vaig tancar a la cambra i em vaig ficar al llit, satisfeta de trobar-me tan bé i amb tantes comoditats en el mar, amb una pila de braces d’aigua sota la meva caseta.





III


L’endemà em vaig llevar tard. Vaig obrir una mica el portaló perquè entrés aire i llum, i, posant-me davant d’aquell mirall que multiplicava les fesomies, vaig començar a pentinar-me. L’aire humit m’havia descaragolat els rulls. Els cabells se m’havien tornat flonjos i pastosos. Vaig lligar-me’ls, a part, en dues castanyetes a cada cantó de cap, i de la mata més grossa en vaig fer una trena, que em penjava per darrera, ornamentada al capdavall amb un llacet. Me vaig posar a la curra un mocador de seda llampant, i vet aquí una testa original, de les que agradaven a Madame de Staël. Ne vaig restar contenta: poca feina i una cosa elegant. M’estava endegant la llaçada del front, que formava dues banyetes gracioses com les d’una papallona, quan, mancant-me de cop i volta la claror, vaig girar-me i vaig veure el caparràs del pare en el portaló del bolou.

—Ànsia, Marianna!, quina matinada has feta petar! —exclamà el bon home—. Quants ne criaria, una mare!

—Bon dia, patró —li vaig dir—. El llit ès una mica dur, però la vostra passatgera hi ha trobat el jaient. Ja devem ser qui sap a on: oi?

—No ho creguis. L’oratge s’ha passat gavatx, i el vent, que no ha entrat fins ara mateix, salta més que una daina. No hi ha mitja hora que hem fet vela i ja estem cansats de bracejar. Posa’t la capa: sents?

Vaig fer-ho i vaig pujar a coberta. Ens havíem forejat, però gairebé érem pels mateixos indrets del vespre anterior. Feia fred. El mar estava mogut i ombrívol. Les aigües, tan clares el dia abans, havien pres una obagor desagradosa, que em féu pensar en la dels ulls d’un hipòcrita enfosquits per tenebroses maquinacions. El cel estava cobert d’una nuvolada prima, que clarejava en alguns punts formant escateta rossa; i en una d’aquestes clarianes llumenava apagadament un parraquet d’arc de Sant Martí.

Vaig asseure’m a pendre xocolata, i, mentre en Pau me l’abocava a la xicra, vaig dir-li:

—Avui el dia no ès pas gaire bonic; però em sembla que el temps s’aixecarà. Els núvols són prims, l’arc de Sant Martí apunta…

—Això no ès s’arc de Sant Martí ni Déu. Això, mal com no s’ensorra!, ès sa bandera flamenca des vent —retopà en Pau interrompent-me—. Es cel està cremat de vent. Mal temps, mestressa.

—Voleu dir, Pau? No us en aneu, encara. Parlem un xic, home. M’agrada sebre la vostra opinió, perquè em sembla que en coses de mar sou una àliga.

S’engallà una mica, joiós de la meva lloança; s’adobà la gorreta al front, i, tot clenxinant-se amb les mans els cabells del clatell, va dir, amb l’estudi d’un orador que, tot protestant de la seva insuficiència, vol donar-nos una mostra del seu valer:

—Com que un hom no té lletra…, anem a cercar…, no sap explicar-se amb aquell escolliment i aquelles matràfugues a què vós esteu acostumada. Vui dir que perdoneu i… Però ep!…, tampoc no só tan llop com me vol fer es vostro pare, que em té privat s’articulejar amb vós. No, llamp! Lo que es diu avergonyir-me, no m’avergonyiria de tractar morro a morro amb es mateix rei. Sé lo que ès sa gent d’upa: enteneu? I si algun renec se m’escorre de sa llengua, efecte de sa vida arrastrada que un hom porta, jo sé dar-li de seguida carrera cap a sa part de sa bona criança…, enteneu?…, i sé respectar. No ho heu reparat, pubilla?

—Ja ho crec, home! D’altra manera no m’enraonaria amb vós amb aquesta confiança. I també he conegut que sou entès en les coses de mar. Doncs…, tornant-hi…, voleu dir, que tenim mal temps?

—Temps de ratxes. No es pot desplegar drap. Tan aviat tenim vent des car de terra com des car de fora. Ara bufa sa tramontana de Rovinguda des garbí, que vol entrar si us plau per ses, i…, mireu: cap allà es mar negreja amb sa força, a empentes i rodolons…, i receleu-vos des llevant, que tot avui que ensenya ses seues creueres. Sempre que vegeu en es cel aquest parrac virolat, senyeu-vos amb sa mà dreta. Això ès bandera de batalla. S’infern l’ha inventada per fo… fut…, fúmere’s de Sant Martí i de tots es sants de bon genial. S’ha de patir, vatua…, dallonses! Quin ofici, es nostre, més reconsagrat! Valdria més…, anem a cercar…, que es follessin ses prenyades, abans de parir un mariner!

—Bah! Vós no sou tan covard com voleu pintar! Si sempre fos bonança, quin mèrit tindria, el vostre ofici?

—Jo, covard! No em coneixeu pas. Sinó que un hom s’esbrava: sabeu? Lo que rebenta ès sa maniobra. Però jo, covard! Maleïda sigu sa meva ànima si ses calmes no em consumeixen ses sangs! A mi doneu-me tràmpol fort, i aigua a dalt i a baix, i aquell «huuu…» de vent que sembla que tot renega!

—Maria Santíssima! No digueu això!, no crideu el mal temps!

—No el crido pas. I em sembla que si es Mestre de dalt té modos…

—I ara, Pau!

—Bé, valga’m sa vara florida de Sant Josep! És clar, que en deu tenir, de modos, un senyoràs tan gros! Però…, anem, pubilla: si s’ha de filar tan prim, plego, perquè jo no hai estudiat es missals…, i, sigu com vulgu, lo que anava a dir no era res dolent. Veureu: a mi em sembla…, sense trencar es respecte a ses persones celestials…, me sembla…, anem a cercar…, que Déu hi ha de tenir un mirament, amb una senyora de ses vostres circumstàncies; i que, veient que sou a bordo, se guardarà ses turbonades a sa butxaca. Àngela! Aquest era es meu pensament! Hi trobeu res d’higonau? Ho voleu més ben xerrat?

Vaig somriure i em vaig aixecar de taula. Ell, agafant el plat, la xicra i la xocolatera, se n’anà encirat com sempre; i, abans d’arribar a la cuina, se topà amb el pare, i vaig sentir que li deia:

—No em mal mireu, mestre Saura. M’han tocat es botet, i…, no só cap ànec mut. Però…, ja ho podeu preguntar a sa vostra pubilla…, hi hai parlat que ni un llibre de màximes. —Va abaixar la veu i afegí—: M’ha fet suar de valent!… Redéu, que fila prim! Tots es meus nirvis llavoren. La teniu ensenyada d’allò de l’u. Fins us vaig a dir que un pèl massa, perquè un hom s’hi veu negat i no té maneres d’esbravar ses tempèries de sa persona.

El pare va girar la cara sense tornar-li contesta. En Vadô Set-trossos s’aixecà en aquell moment de dins del batiport i prengué cartes en el joc:

—I doncs, rei des festejaires, a on gordes sa mel que enllepoleix ses miones? No deies que ses noes eren es teu fort?

—I ho són, llamp m’estabellu! —va respondre en Pau—. Però hi han noes i noes. Cerqueu-me un ram de terrassanes o pescadores naturals i sense falòrnies d’arbanitat, i Pau no em dic si no els hi trobo de seguida ses pessigolles. Ara, això de senyores, que priven sa llibertat de s’esbravament, m’esguerra sa galanesa. Vaja, no fan per a mi…, ni per a tu tampoc, gata moixa. Això es gorda per a aquells mosquits que semblen figures de cera i que passen ses retòliques per set alambins. Arri a fregar soles, cap de lluç, mestre senténcies!… Què t’has figurat?

En Vadô reia aclucant els seus ulls menuts i, ficat de peus dintre el batiport amb els genolls arran dels paraescuts, se remenava com un follador en el cup. El pare va engegar un regany.

—Prou n’hi ha, de bestieses! Vós, Pau, esteu de moltes orgues, i jo de molt poques. Apa!, a desar aqueixa vaixella, i trompades a la maniobra! A veure si la garbinada ens estripa el drap o ens tira de pernes en l’aire. Aferrarem la mestra, i anirem amb el menjavents i la mitjana.

—Ben pensat —va dir en Vadô—. Havent-hi revolutra s’ha de fer així, perquè sa vela grossa ès de massa mal manejar.

Els mariners se posaren a la feina, i no vaig trigar a compendre l’oportunitat amb què s’era feta. La tramuntana havia caigut, i el garbí, que havia agombolat ses forces per domenyar-la, entrà d’estropada sacsejant les veles i arrossegant la nau de costat, fins que aquesta adquirí bona marxa i s’esquitllà a l’esbiaixada del vent, deixant en les aigües un solc descompartit en llargues arrugues que imitaven el tirat de les arestes d’una espiga. Si la ratxa ens hagués trobat amb el drap estès, no sé pas si l’hauríem aguantada. Jo era prop de l’avi Mauva, i li vaig dir:

—Ara sí que guanyarem camí, l’avi. Correm com trenta dimonis.

—No durarà gaire —va fer ell—. Si bé ho repares, ja es cap de vent va desmaiant i es foreja. Es temps ès boig i li hem de seguir es tarannà. Farem moltes esses, pubilla. I de contra, com que hem aferrat sa mestra per estalviar feina, ens manca s’ala grossa.

L’avi Mauva estava assegut en un banquet al peu de l’arbre de mitjana, amb la canya a la mà. Vaig mirar-me’l atentament. Noi, quina testa d’estudi! Per la riquesa de coloram i pel relleu podia comparar-se a un paisatge. I, quins detalls més interessants! Aquelles orellasses d’un vermell fi, amatades de pèls blancs, que eixien de llurs caus com una xarbotada d’escuma per una crétua de roques marines; aquelles arrugues sacsoneres del front, colrades i grosses en la part baixa i més petites i esblanqueïdes cap amunt fins a esvair-se en la polidesa marfilina de la volta superior, que el barret de feltre, tirat endarrera, permetia llambregar; aquell nas llarg, encavallat de sécs i tavelles, molsudet i vermellós de la punta, esvorancat de badius i discretament decantat sobre la boca; aquells ulls negats d’aigua, per on les nines flotaven dolçament com una clariana de cel blavissa pel mirall tremolós d’un xopoll, voltats d’unes parpelles pansides i emporxats per unes celles aspres i voladisses; aquelles galtes esllanguides, lleument enconcades sota els pòmuls i caient en desmaiats plecs sobre els queixos com veles arrugades per falla de vent; aquella boca entrebadada per un somrís melangiós, mostrant dos o tres caps de dentarra verdelosos; tots aquells detalls i molts d’altres que sols se poden explicar amb els pinzells…, noi, que bonics me varen semblar! Bonics i de fàcil execució. Eren d’allò que diu: «Arreplega’m, que em dono».

A bé que aquesta aparent facilitat, que és un dels primers estímuls de l’art, m’havia enganyat moltes vegades. Però no, ara no m’enganyaria. Vaig veure ja les pintures esteses i pastades sobre la meva paleta: la llum, l’ombra, els tons de la carn… Seria un estudi deliciós. Procediria per parts, amb calma, amb sinceritat…, i la figura general ja resultaria, perquè la suma de veritats és la veritat total; i tindria sobre la tela aquella estampa d’home fort i bondadós, rebregat pels anys i endolcit per les penes. La barca no balandrejava gaire, i la marxa era tardana.

—Si no us moveu d’aquí us retrataré —vaig dir al vell.

—I ara, pubilla! Vols treure sa meva mapa?

—Oi.

—Per què no treus la de sa gent jove, que són més bonics de pell?

—Jo m’entenc i ballo sola. Si us veiéssiu tan bonic com jo us veig ara, caret, no us cansaríeu d’emmirallar-vos. Ep!, no res d’allò que agrada a les noies!… Ès una altra cosa que vós no enteneu.

—Ja, ja: no et cregus que se m’estufu sa vanitat, pubilla: conec es meu cuiro. Me vols agafar per sa part de riure, per a entreteniment de badocs; però tira pes cap que vulgus, que estic senyat contra espants. Fes es teu gust.

—No vaig per lo que dieu. Sou un vell bonic: creieu-me. Ja ho veureu. No us moureu pas: oi?

—No tingus por. Sa canya i jo estem casats fins a mig dia. Tira.

I vaig tirar. En un instant vaig tenir preparats els meus estres. Poques vegades he pintat amb més gust i més delit. I no és que no hagués trobades dificultats imprevistes: sempre se’n presenten, en el moment de l’execució. Per de prompte vaig compendre que no podia procedir per detalls, com m’havia proposat. A plena claror de cel, i sobre el pont d’una barca que navega de volta i volta a petites bordades que l’obliguen a virar a cada moment, les ombres són fugitives i canviants. Era precís, doncs, apuntar-les en una situació determinada, lo qual exigia que es fes de primer antuvi la traça general. Calia també atendre un conjunt de circumstàncies que realçaven la bellesa de la figura: el fons del mar, on els contorns se diluïen i mullaven; l’atmosfera d’aquell dia cendrós, que harmonitzava totes les entonacions dintre una gama freda… I això era precisament lo que més engrescava la meva imaginació, lo que havia de donar a la meva tela cert caràcter original que la distingiria dels treballs gastats de taller. Vaig posar-me a la tasca. No m’adonava del balandreig ni de les mars que navegàvem. Passàrem Sant Feliu de Guíxols, una de les viles més importants de la costa, i ni tan sols ho vaig saber fins després d’haver enllestit el meu bosqueig, quan ja l’havíem deixada molt endarrera. Ah!, el sentiment de la bellesa proporciona un noble embriac. Els meus sentits i les meves facultats absorbien assedegadament la llum i les colors, i hi gaudien una quinta essència misteriosa, una mena d’alcohol excitador de l’esperit: no sé com explicar-ho. Els grans artistes podran no ser compresos, podran ser befats, escarnits, i sofrir les més grans dolors; però, en canvi, ningú ha fruït com ells, no: ningú. S’acosten a la divinitat. Un déu els invadeix, com a les sibil·les; però és un déu creador. La paraula «inspiració» no s’és inventada sense més ni més: és l’única que es pot aplicar a aquell estat. L’artista es veu convertit en una mena de somnàmbul irresistiblement impulsat a produir. El treball se converteix en una delícia; les dificultats s’aplanen meravellosament; tot és fàcil, i es senten les harmonies d’una creació que neix i palpita i s’eixampla i… Bé, vaja: no ens emboliquem. T’he volgut fer saber que n’he tastats alguns esquitxos, del nèctar diví; mes no per això estic menys convençuda de que sóc una pintora de tot a tretze. I…, qui sap?…, tal vegada els grans artistes, vivint en una esfera més serena i enlairada que nosaltres, no les experimenten, aquestes embriagueses que ens fan ser desiguals en les nostres obres; o potser l’embriac és en ells un estat habitual: vés a esbrinar-ho. Lo que puc dir és que vaig pintar la testa de l’avi Mauva amb la major il·lusió, i que quan li vaig donar els últims tocs vaig sentir-me’n tan satisfeta que no sabia amagar el meu goig. Vaig aixecar-me per examinar la meva obra des de diferents distàncies, i aleshores me vaig adonar de que el pare, en Vadô, en Pau i en Cadernera se la contemplaven calladament formant arc al darrera meu.

—Tafoi!, vosaltres, aquí?

—Es ell mateix —exclamà el pare amb la seva veuassa cavernosa, com deixondint-se d’un somni—. No pot estar millor. A fe no hi estalviaré les dobletes per a comprar-li un marc daurat. El vull posar a la sala de casa, que tothom el vegi.

Els altres seguien enfavats. A l’últim, en Vadô Set-trossos, després de remenar el cap decantant-lo successivament a tots els punts cardinals, va estendre la mà cap a la tela i va dir:

—Això ès lo millor: aqueixa mullena dets uis, que fa venir ganes de treure’s es mocador per eixugar-la…, i aqueix posat de boca. Mireu que parla! Sembla que digu: «Sa de casa, que bé haju…».

—Cert! —exclamà en Pau Ternal, rient i descarregant-se un cop de puny a la cuixa—. I ses oreies, vatua es darrer llengot de Judes!, no sembla que un hom les pugu palpar amb es dits? I ses dents, amb ses seues osques i es seu engrut, com pedres tinyoses! Per Maria Santíssima! I ses arrugues de sa frontalera!

—I aqueixes escaroles des cabeis, que voleien i es destrien fil a fil com si es vent les aixequés! —va afegir en Cadernera ajuntant les seves manetes amb admiració.

—Teniu, avi: mireu-vos —va dir el pare presentant el portaestudis a l’avi Mauva—. No sou vós mateix?

El vell va deixar caure sobre la tela una mirada indiferent, que a poc a poc s’anà tornant atenta, trista i compassiva.

—Està bé…, si: ès sa meva vitola —mormolà. I després de palpar-se les arrugues del front, com si volgués comprovar llur realitat, girà la cara, espargint la vista al lluny amb un posat melangiós—. Ets anys ho trasmuden tot —va dir com parlant per a si mateix—; però, què se me’n dóna?

—Si sa vostra costella tornés de s’atro món, potser no us coneixeria —observà en Vadô.

—No tornarà —va respondre el vell amb veu sorda.

En això, en Cadernera, que no havia desemparat el quadret, contemplant-se’l llaminerament, estirà l’avi Mauva d’una mànega i li preguntà:

—Ès gaire car, això?

—Què vols dir, marrec?

—Si us ha costats gaires cortos, això de fer-vos tirar aqueixa estampa.

—Ui! —exclamà en Vadô Set-trossos fent l’ullet a l’avi Mauva perquè callés—. Aqueixes pintures vénen de París de França i es paguen a pes d’or, sense comptar les mans de plata que les manegen i que no es lloguen a preu de grapa de manobre. Però no tingus por: s’avi té un roc a sa faixa i no haurà d’anar a manlleu.

—Oh!, ell rai! —va fer en Cadernera gratant-se el clatell—. Però jo també tinc alguna cosa: tres pessetes i cinc cortos a sa guardiola…, i guanys que van venint.

—I t’agradaria, que et retratés? —vaig preguntar-li.

—Si m’agradaria! —contestà tot decidit—. Jo sóc un pobre, i a sa bestreta ja sabeu lo que us puc donar; però no perdreu res, mestressa, llamp me matu!… Des meus estalvis us aniré refent, fins a compliment, de tot lo que sigu. Jo gonyo a cada viatge: enteneu? I, com més gran me faig, més. En Pau i en Vadô poden ser bons testimonis; i aquesta creu des meus dits, que beso, me faju sa llei, amén, si trenco sa paraula.

—Vaja, mestressa, que això gairebé val tant com una escriptura de notari —va dir en Vadô Set-trossos encreuant cames i braços amb un aire que volia semblar seriós—. Podeu cloure es tracte sense por. I més, que, un minyó tan guapet i carafí, ha de donar bo de pintar, i no heu de mirar prim en sa mà d’obra.

—Jo no regatejo —reparà en Cadernera amb dignitat.

—Que ès cas, de regatejar, hereu Escampa de Mas Perdut! —exclamà en Pau Ternal pegant-li manotada al muscle—. A tu no et ve d’una dobla de quatre.

—Anem a pams —va saltar en Vadô—. Ara m’atalaio d’una dificultat. Tu, marrec, deus voler retenir s’estampa: oi?

—Home!, que som nens? Ès clar, que la vui!

—Així són figues d’altre paner —vaig dir jo, cóm sobtada—. L’avi Mauva m’ha cedit la seva, i…

—Llampus! —mormolà el xicot, tot esverat—. Això de paga i no en tocs… Ja ès prou, que s’avi Mauva, que està fet a córrer món s’haju deixat caure as cove! Quants rals li heu esquilat?

—Parla bé, gamarús! —rondinà el pare picant-li l’orella amb l’índex llançat a tall de desparador des del plec del dit gros—. Les senyores no esquilen ningú.

—Però… —retopà el xicot— es tracte net i és cap dret…, i…

Vaig témer que les tossuderies del minyó i les aspreses del pare portessin la folga per mals camins, i em vaig determinar a tancar-la de cop.

—No Cadernera: no t’enfilis —vaig dir—. Jo no li he cobrat res, a l’avi Mauva. Encara bon goig que s’hagi deixat retratar. Sóc jo, la que li dec albrícies. I que les hi pagaré: un paquet per a la pipa.

—Car… cargols! —exclamà, tartamudejant, en Pau Ternal, que a la traça s’havia mamat lo de la venda de la pintura—. Vatua es vell renconsumit! Mal cranc se’l menju! Sempre ha de tenir sort! Jo em deixaria mapar de cap a peus, i encara donaria es paquet i alguna cosa de bo al damunt, i té!, fes-te fo… Sant Escany me valgu!

La conversa acabà a pler comprometent-me a retratar-los tots si teníem lleure, bon temps i humor durant el viatge.

Amb això era arribada l’hora de dinar, i el pare i jo ens asseguérem al banc galliner, davant de la taula parada, i férem honor a les viandes que ens serví en Pau amb la seva acostumada serietat. En Cadernera no es presentà fins a última hora. Estava moix i preocupat; i, quan vaig restar sola amb ell, se m’acostà i em va dir, falaguerament:

—Si sabéssiu lo que us estimo, mestressa! Jo, per vós, tiraria gats en mar.

—De veres?

—Es tan cert!… Però, vaja, m’heu de fer content. Com ho arreglem, això des retratament, que jo em pugu guardar sa mapa per memòria vostra? Ja em faig compte de que ses manifatures són cares, i no vui pas que perdeu res per culpa meva. A enraonat no hi ha, qui em gonyu, i…

—Mira, caret: jo et regalaré lo que desitges; però ni una paraula a ningú: sents?

—De franc!

—De franc. Però a tu sol i que ningú ho sàpiga.

—Visqueu molts anys. No tingueu por: ningú haurà esment des nostre tracte. Sóc reservat com sa mort. Oh!, i que em sabria greu que en Pau pogués goldir-se’n!

—Ai, ai!, per què?

—Perquè ès una mala pua. Si el sentíssiu, com xarnega, pes fogons! Maleeix cel i terra, i malparla des vostro pare, i fins de vós i tot!

—De mi?

—Ui, ui!…

—I què en diu?

—Llamp! Si sospités que us ho reporto, m’estavellava!

—Però m’ho pots xerrar a cau d’orella.

—I què en traureu? Malaguanyada quimera que podeu agafar-hi!

—Ca, home! Jo tot m’ho prenc amb aire.

—Bé, doncs: si us cou poseu’s-hi fues…, perquè jo no hi entrevinc sinó per servir-vos. Mireu: diu que sou un poll reviscolat…, un bastiment amb més gallardets que veles…, una senyora només que de pell enfora…, que, per pomades que us poseu, no ofegareu es tuf de quitrà que us han deixat ses mans des vostro pare…, que sembleu sa Majestat de Caldes…, i «Ai!, no tireu cap gra de sutge a sa xemeneia, que es podria engargussar!»…, i «Ai!, que n’és, de neta, sa barra des galliner!»…, i «Alerta!, no embruteu es drap de sa cuina!»…, i…, vaja, que jo ara no n’atrapo més; però hi fa unes lletanies!…

Vaig esclatar en una grossa riallada; però, en veritat (a tu ja t’ho puc confessar), cada un d’aqueixos ultratges queia com un perdigó roent a dins del meu cor. I, amb la coïssor que m’hi feren, vaig concebre una rancúnia i uns pensaments de venjança!… De què es podia queixar de mi, en Pau? I, per què jo no era tan senyora com les que en venien de llarga nissaga? Per ventura no sabia portar els meus drapets tan bé com elles? I no era més ben criada que més de quatre, i més instruïda que la major part, i amb més cap i més geni que les més saberudes? Vaig passar una mala estona. Però no vaig trigar a tirar-m’ho tot a l’esquena. Al cap i a la fi, qui era, en Pau, per a judicar-me? I, per altra part, un home com ell, podia parlar d’altra manera? Aquestes consideracions varen amorosir les llagues de la meva vanitat ferida, i me les acabà gairebé de guarir el propòsit cristià, que vaig fer, de tractar amb la mateixa bondat de sempre el poca-solta que m’havia ocasionat aquell enuig.

Havíem entrat en una ensenadeta formada per dos promontoris de roca. El vent ens havia deixat, però la ressaga era grossa i anava de creixença. El cel estava més cobert que mai d’una nuvolada fosca i espessa que s’esblenava esbulladament cap a la banda de llevant, on el vel cendrós de la pluja esfumava el mar i esborrava l’horitzó. Allí les aigües estaven clapejades de colors desiguals, presentant, entremig de faixes d’una lluïssor crua i blanquinosa, altres faixes ombrívoles i com eneriçades. Aquell lluny tenia l’aspecte d’un gran drap pelut raspatllat a repèl a trossos a trossos. Més ençà s’estenia una mena de riada d’un negre quitranós; i després, cap a primer terme, la foscor de les ones blavejava i acabava per agafar un verd blavís d’atzavara tot al voltant de la costa. En conjunt era una taula admirable d’ombrívoles grisalles.

«N’hauria de pendre nota», vaig dir-me. No tenia pas ganes de treballar: aquell temps carregós m’emperesia; però la idea de que havia emprès el viatge per estudiar la marina, i de que, no obstant, encara no me n’havia aprofitat, mogué en la meva consciència el malestar d’una obligació incomplida.

—Fora mandra! —vaig mormolar; i vaig encaminar-me cap a la meva cambra a cercar el portaestudis. Mes, pel camí, a l’embocar un passadís que s’obria entre dos munts de rodells, me cridaren l’atenció algunes paraules que vaig sentir a poques passes. Havia conegut la veu del pare i la de l’avi Mauva, i vaig voler saber lo que deien. M’interessava perquè parlaven amb cert misteri. Així, doncs, romanguí amagada i em vaig tornar tota orelles.

—Sí, sí: el temps té mal carés, l’avi —va dir el pare apagant amb pena la seva veu enrogallada, que al baixar de to eixamplava les seves fosques vibracions i sonava com una corda fluixa de contrabaix—. Però en altres ocasions no m’hi encaparraria gaire: lo que em fa la llesca ès això de tenir la noia a bordo. Amb homes sols, se pot embestir tot; però…, amb dones!… Aneu, que a lo millor se’ls hi revolten les set branques de l’esteri…, una basca, un accident… Un hom perd la xaveta, vaja.

—Sí, sí —va respondre l’avi Mauva—. Prou que us entenc, prou: ja sé lo que ès, estimar, Saura. Un hom se juga sa vida cent vegades sense parar-hi ment, i, de contra, s’esborrona només de pensar que es pot esqueixar un cap d’ungla d’aqueixes criatures tan caretes i delicades.

—La sang mai se torna aigua —va fer el pare en aquell to de grollera indiferència que solia afectar—. Benaventurat qui no s’embolica mai amb femellam! Oh! Si no fos aquest llamp de noia rai! Ella, m’embarrassa, ella! Per això beneitejo… I, què us en sembla, a vós, de la gropada?

—Li costa tant de parir que ès de creure que vingu molt prenyada —contestà l’avi Mauva—. Es vent resta enllà, aturat per s’escombrada de núvols que li barra es pas; però ell la rebentarà més tard o més d’hora, i…, aneu a sebre!… D’aigua en caurà a barralons. Ara, per lo que toca as tràmpol, podria ser cosa de quatre ratxades o podria portar ròssec. Això només ho sap Es de dalt.

—I si fondegéssim aquí?

—Estem a recés. Emprò…, mireu, una de dues: o ve temporal o no en ve. Si no en ve, aquí haureu perdut es temps vanament; i si en ve, s’onatge es rebatrà com trenta dimonis per aquesta olla. Ja, amb sa ressaga d’ara, fa de mal habitar-hi. Figureu-vos, doncs!… Ès fàcil que ses àncores amollun, i llavors trebais per a sortir amb es vent de reborsada; i, si voleu desembarcar amb es bot, us en gordaran sa revoltura des rompents i ses seques que puntegen per davant de sa cala. Mal que mal, Déu me do un bon tou d’aigua per córrer. En mar me fan més por ets ossos que es suc. Podríem arribar a Tossa…, o bé, si voleu, desembarcar aquí sa pubilla, i que se’n vaju a Sant Feliu.

—Tota sola?

—Caret!…, portem sa gent tan justa per a sa maniobra!

—Potser que desembarquéssim tots i deixéssim el bastiment fondejat a la bona de Déu.

—Esteu mort de por! Abandonar sa Santa Rita!

—Oh, si no fos aquest llamp de noia!… Quantes vegades l’hauria comprat, jo, un temps així! Vent i mar en popa.

—Si es vent fos franc i llarg…

—Ell ratxejarà, l’avi; però deixeu que pugui ben desbotar: veureu si en serà, de valent! D’on ve, aquesta mar de fons? Què pot ser, sinó un cop de cua del golf de Lió? Pareu ment en aquella faixa torrada que s’esten pel mig del mar. Allò ès un rem fort de la correntada que entra. El vent que el mena no serà un bufarut, no.

—Per què em pregunten res, si sabeu més que el que va inventar ses cartes marines? Què fem, doncs?

—Què fem?… Aquesta, ès la negra! Si el vent entrés aviat… Tossa no ès gaire lluny. La noia, m’embolica, la noia!

Ambdós interlocutors seguiren parlant tan baix que no se’ls entenia. Va pujar-me una foguerada al cap. Quina opinió s’havien format de mi! Que poc coneixien el tremp de la meva ànima! I ara! Ja els explicaria jo…

Anava a sortir quan vaig sentir que el pare em cridava.

—Sóc aquí —vaig dir posant-me-li al davant—. Què voleu?

—Compareixes com les bruixes —barbotejà ell mirant-me de reüll amb esguard recelós. Buidà la pipa picant amb ella sobre un fustatge, la bufà pel broc i per la boca, i, tot escurant-la amb un ganivetet, maldant per rompre l’engrut com si no el preocupés altra dèria, balbucejà—: Jo pensava… Com que el temps…

—No us mortifiqueu a explicar-m’ho: he sentit tota la vostra conversa —vaig declarar resoludament.

—Ens escoltaves! —exclamà entre consternat i reganyós—. Ja no hauries de ser dona: tafanera com totes! Però…, millor: no estic pas per misteris. A veure, doncs: quin ès el seu pit?

—Proa enfora i a fer camí! —vaig contestar—. No us manxarien poc ni gaire, els mariners de Roses, si sabessin que vós i els vostres blanencs heu desemparat la barca per por de no mullar les faldilles d’una minyona! Si estigués espantada em deixaria desembarcar i me n’aniria a casa tota sola, que no necessito pas caminadors; però ni n’estic ni em vui separar de vosaltres. Sí que la faríem bona, que no poguéssim marxar sinó amb oratges i brisetes! Quan arribaríem a port? M’he posat a les mans de Déu, i no me n’esquitllo. Si algú ès covard, que no s’excusi amb mi. Feu-vos compte que no en sóc, de dona!

A tot això el pare anava maldant per escrostonar l’engrut enterc de la seva pipa. L’avi Mauva exclamà:

—Visca sa noa valenta! No temeu, Saura: tot anirà bé. Barca aturada no guanya nòlits. I què! No es moren també en terra, ses persones estimades? No ès millor, al mencos, tenir-les as costat i que afinun en es nostros braços? Si sa de casa m’hagués pogut seguir, tal volta encara viuria com jo mateix; i…, veieu?…, en terra va perdre fons i…, avall!, i li va mancar es conhort de sa meua besada.

—Bé, bé… —va rondinar el pare ficant-se la pipa a la butxaca. I, redreçant-se de sobte, me mirà de fit a fit tot arruixat.

—Som al ball i vols ballar: sí? Procura posar els peus plans. Per què hi venies a bordo! Ja t’ho vaig avisar.

I se’n va anar cridant:

—Arrissa la mitjana! Au!, a la feina tothom!

—Ell ès mal carat i reganyós —reparà l’avi Mauva— però, sigu com sigu, t’estima per sobre ses nines des seus uis. De part de fora ès fel, i de dins ès mel. Gorda’l, pubilla; cuida’l, perquè es fa vell, Té es pèl de cara negre, però ja es cabeis li borregen. Quan l’hauràs perdut coneixeràs tot lo que val.

Jo vaig restar molt satisfeta, creient-me haver representat un paper de lluïment, dels que m’entusiasmaven en les novel·les. En aquells moments no em figurava pas la vera realitat de les coses. Al cap d’una estona vaig veure que en Pau i en Vadô arboraven uns rems molt llargs i els armaven a estribord, posant-se a vogar per fer virar la nau, que estava encallada per manca de vent. Me’ls hi vaig acostar amb ganes de tabola, i vaig tocar el botet a en Pau.

—Hola, Pau!, hola! I això?… Podeu ben tirar xanxes als sardinalers! Sembla que, si ells deixaten l’aigua, a casa no ens en safem pas, i lo que allí són culleres aquí es tornen llosses.

—Oidà, mestressa; però ells han de remenar es brou gairebé cada dia, i nosatros només de lluny en lluny i poc.

—Déu nos en gord de gaire, Pau maco —va saltar en Vadô Set-trossos—. Quan sa galliassa ha de peonar, un hom deixa d’ésser persona per convertir-se en un nirvi de ses seues cames. Apa!, estira i arronça! Sinó que et veig sa clenxa tan ben partida des clatell, te pendria per una molla vincladissa més aviat que per un engrescamiones.

—Sa meua clenxa no et deu res ni s’ès pentinada per a goig teu! Primer se m’endugu es dimoni! —replicà en Pau—. I, pes demés, si jo menjo boga, tu no menges pas vaga.

—Pesen molt, aqueixos rems? —vaig preguntar—. Quants pams fan?

—Fan quatre vegades sa meua alçada i cinc vegades la d’en Cadernera: compteu —respongué en Vadô—. Són rems de trenta quatre. Pesen com un ase mort; però no els emprem mai sinó per a entrades o sortides de port o per a guanyar s’afrau des vents. Ès joc de poca estona.

Així que la barca estigué de proa en fora, el pare i en Cadernera varen armar un altre rem a la banda de babord. L’avi Mauva em féu senyal de que me li atansés.

—Què voleu?

—Vina, bona miona: escolta. Es teu pare i en Cadernera no poden vogar més que un rem. Si jo n’armés un altre, aniríem a parell per banda i gonyaríem molt; però sa canya des timó no pot restar desemparada. Hai pensat que tu podries encarregar-te’n: oi, que sí, noa valenta? Mira: l’aguantes així, que no es mogu. Un cop haguem remuntat sa punta, jo tornaré: no t’hi enlleiràs gaire.

Vaig agafar la canya de la manera indicada, i romanguí dreta al peu de l’arbre de mitjana. Els rems batien l’aigua acompassadament. La barca es movia amb una lentitud penosa. A cada moment me semblava que el mar se tornés més negre i que el cel s’entristís. No sé si passava realment així o si era efecte de la meva aprensió. Aquell mar i aquell cel me feien pensar en dos enemics que s’esguarden rancuniosos i les cares se’ls van enfosquint, enfosquint… Me va venir cobriment de cor. A on anàvem, pobres volvetes, a ficar-nos entremig d’aquelles dues immensitats amenaçadores? Vaig compendre, de cop i volta, la lleugeresa de les meves bravates de poc abans. M’havia deixat portar d’una falòrnia, i em va semblar que tota la meva existència era estada una mena de representació teatral, en la qual havia pres per realitat lo que no era més que un treball del meu magí. Vaig sentir una veu íntima que em deia: «No, això no ès una farsa: desperta’t, palpa… Ets tu, tu mateixa, que et jugues la vida».

I el sentiment del meu jo esfereït m’invadí fins al moll dels ossos. La meva terror va ser tan intensa com sobtada: no es diria sinó que en la meva ànima s’havia obert un ull que s’abeurava de les foscors de la mort. Vaig estar a punt de cridar el pare i fer-lo tornar enrera; però encara l’orgull me’n deturà representant-me el desconcepte que de l’avi Mauva mereixeria per la meva covarda acció. Aquell home havia sigut testimoni del meu arruixament: me tindria per beneita. «I bé!, i què?», vaig pensar. «Aquesta consideració no ès també una falòrnia?». No obstant, la falòrnia surava i em detenia. Vaig passar una angúnia que no es pot dir. Una suor freda em regalava galtes avall. Vaig girar la vista cap a terra cercant distracció. No hi havia ni una casa, ni un camp conreat: res que indiqués treball o presència de l’home: només penyals i muntanyes emboscades, i la platgeta solitària. També hi regnava la tristor. Els dos promontoris estenien llur roquer nu per dins del mar. Ah!, semblava que aquella terra, bona mare, allargués sos braços descarnats per retenir-nos desolada de la nostra partença! I nosaltres ne fugíem. Els rems anaven batent l’aigua, i la barca sortia a poc a poc de l’ensenada i es forejava ardidament.

Quan l’avi Mauva va tornar al timó, degué reparar que estava descolorida, i em preguntà si em marejava.

—No: ès que tinc un doloret…, res. —Me’n vaig anar a popa, i vaig deixar-me caure damunt del banc galliner amb el major abatiment. L’aire no es movia. La calma era fonda i pesada. Vaig veure que el vel blanquinós de la pluja es dilatava de llevant a migdia, per l’horitzó, com una cortina que s’estén per una balconada. En tota la mar no es descobria una vela. Estàvem sols. Vaig acriminar el pare interiorment. Ah! Si jo hagués tingut mare, no m’hauria vist en aquell perill. Ella no les hauria escoltades, les meves ardideses i fantasies de criatura: m’hauria abrigada amb el seu amor i m’haguera protegida contra mi mateixa. Les llàgrimes me saltaven dels ulls. «Què fer?… Crido que em desembarquin?…». Vaig plorar el meu desemparament, la meva humiliació… I, tot plorant, plorant, vaig assolir un raig d’esperança. Me vaig recordar de que s’havia parlat d’entrar a Tossa. Tossa no era pas gaire lluny: amb el primer cop de vent hi podíem arribar; i, una vegada fondejats en aquella badieta, el perill personal desapareixia del tot, i fins, si era precís, el poble ens ajudaria a salvar el carregament i la barca. Ès clar! Ara veges si el pare, que m’estimava tant, s’hauria volgut exposar!…, ca!… Que poca-solta! Una ona de consol i d’alegria se m’estufà dintre el pit. Vaig sentir que un escalf de vida s’expandia pels meus membres i em pujava a les galtes. No, no passaria res; i…, qui sap si ni temporal hi hauria! Per entesos que fossin els vells mariners, n’erraven molts, de pronòstics; i després sortien amb l’excusa de si el vent s’és canviat, de si el ruixat l’ha mort, de si el grop, de si la correntada… Mai volen haver-ne errada cap, això pla, els grans sàtrapes! Ah, quin esbronc els havia de clavar! Se’m va escórrer una rialleta pels llavis. I, mig rient, amb els ulls encara engotellats de llàgrimes, vaig mirar a l’entorn, escutiant que algú no hagués presenciat la meva feblesa. M’hauria sabut greu. Tant que em tenien per valenta! No mancaria sinó que m’haguessin vist plorar! Vaig córrer a un amagatall per eixugar-me la cara, i, allí, frega que fregaràs amb el mocador de butxaca, me vaig ben resseguir tots els regaranys; i, un cop eixuta i escarabitllada, vaig sortir zumzunejant a boca closa l’aire d’una cançó.

En aquell moment va sonar la veu aspra del pare.

—Pareu ment, l’avi: aquí ve l’esborneiat!

I de seguida es desplegà una ratxa violenta, que assorollà la nau, brogint esgarrifosament en els arbres i les antenes. Les ones s’ajagueren com blat en herba que s’aterra a gavells sota un fort ruixat. La barca arrencà mig tombada.

—I ara, l’avi —vaig exclamar—. Per què arrumbeu per enfora?

—Convé salvar ses puntes —me contestà.

La mar, de primer arrasada i atuïda, se revenia, crestejant i enflocant-se, i apareixien en ella grosses depressions fugidores. Per dues o tres vegades el vent mancà i tornà a bufar. Vaig veure que la nuvolada de sol ixent se caragolava, esbadellant-se a grans esquerdes, per on s’atalaiava un cel verdelós. Aleshores entrà la llevantada amb totes les seves forces, acompanyada de boires rossegadisses que es rebatien per la immensa planura d’aigua, passant com a fumarades de colossals xemeneies. I l’horitzó tornà a cloure les seves crétues i a ennegrir-se; i la pluja l’esvaí sota el seu vel gris i ratllat.

—En popa, l’avi, en popa! Ja ens hem forejat prou. No perdem temps. Provem la derrota de Tossa —va dir el pare.

—Provem —mormolà el vell timoner.

Arrumbàrem paral·lelament a la costa. Quin ventarràs, Déu meu! A cada moment la nau trobava en el seu camí alts i baixos més accentuats. L’aigua s’encongia i es reinflava aquí, allà, per onsevulla, sense norma ni concert; les eminències es convertien en fondals, i els fondals en eminències, amb un bellugueig desordenat que la vista no podia seguir. Per tot arreu la fluctuació, el daltabaix de la massa liquida desnivellada. Les ones eren aparicions d’un moment, aturonades, fonedisses, seguidament xuclades i susbtituïdes. Sols cap a terra prenien certa individualitat i consistència, marxant asserralades i compactes, formant tot a la vora de la costa uns arrufats comparables a una farbalanada al capdavall d’un vestit.

La maror anava creixent per graus, però de pressa, de pressa, eixamplant ses panteixades a cada instant; i la Santa Rita, pujant, baixant, reversejant, perdia ses forces, s’enlleïa a l’enclotarar-se, i els xarbots l’assaltaven per la popa, precipitant-se amb patacs secs sobre coberta, on bullien i bombollejaven remorosament com la plorima dels tions verds sobre la llar.

L’avi Mauva va cridar al pare:

—Saura, Saura! Portem poc drap! Amb sa correntada tan forta fa de mal governar: ens cossa i ens venç, sa condemnada! Drap, drap, mal que s’estripu! No hi podem anar, amb s’abre mestre despuiat. Jo hi endegaria una pollacra, a sa bouera.

—No, millor serà un treu —replicà el pare—. Vaig, vaig, avi: preneu paciéncia. Això ès una ventarrada maleïda que no dóna temps de res, però al mencos serà ferma. L’hem de seguir de llarg, ja ho veig: no hi ha remei. Aguanta, i fora, l’avi!… Ohè!, ohè!… Pau!… Vadô!… Ànsia, a la maniobra!… Ohè!, ohè!…

Se n’anà corrent, i durant molta estona el vaig sentir, a intervals, maleir i reganyar. El treu no devia ser de tan bon armar com ell desitjava.

Però tu ara no saps de què et parlo, i serà precís que t’ho expliqui. El treu consisteix en una lona que, amarrada a l’arbre mestre, s’estén, a tall d’ala de teulat, en davallada cap a proa, on se lliga per dos caps a borda i borda.

Mentre el desplegaven, el vent li pegà una sacsejada tan forta que es petà una de les amarres, i el drap, ample i feixuc, restà lliure d’un cap, aletejant com una au enorme que, ferida i ventreaterrada, se defensa dels llebrers. Amb una de ses ventallades haguera pogut matar un home. Tots fugiren del seu dessota. No sé pas de quin enginy se valgueren per a subjectar-lo, perquè, amb tot i presenciar l’operació, no me’n vaig fer càrrec. Crec que l’anaren eixalant cobrant-lo de mica en mica des d’un dels extrems fermats; però no n’estic pas segura. No m’ha restat d’aquella escena més que un record mal conjuminat i confós com el que sol deixar una visió de desvari. Me represento uns homes que floten entremig de ruixims, anguilejant entre cordatges com les erugues en una teranyina quan el torb esbulla la capçada del pi en el qual filaren llur niu en hores de bonança: bracegen, treballen… Però de llur maniobra no trobo en la meva pensa sinó impressions deslligades. Ni pot ser d’altra manera: amb el moviment esbojarrador de la barca, i amb l’aire espès i grosser que em maurava violentament, empenyent-me, rebregant-me, tirant-me a la cara el mocador i obligant-me sovint a tancar els ulls, no era pas possible seguir cap observació. Pobres mariners! No sé com podien arribar a treballar; però lo cert és que ells es sortiren amb la seva i que el treu fou fermat, comunicant més vigorós impuls a la nostra marxa.

Volàvem. El vent aixollava els rompents de les ones i se’ls enduia polvoritzats, convertits en bromes ombrívoles que s’acorruaven com mals esperits en fantàstica desfilada. Passaven a escamots amb un silenci sinistre, mes a voltes la imaginació els atribuïa la udoladissa que sonava, i llavors no semblava sinó que aquells fills del mal temps xisclaven amb feréstega alegria, tot corrent cap allà on el mar i el cel barrejaven llurs tempestes. I nosaltres hi corríem també, mig de tomballons per les aigües negrenques i revoltes.

En un moment vàrem assolir la punta de Tossa. Un bram espantós i creixent omplia l’aire a manera que ens hi acostàvem. Lo que vaig veure no sé com explicar-ho. M’hauré de valer de lo petit per donar idea de lo gran. Tu posa-hi les dimensions. Tal com l’oli roent, al tirar-hi certes viandes sucoses, se foragita de la paella amb baladrera remor, així el mar fugia del seu llit, i es llançava, bramulant, a les penyes.

De seguida vaig compendre que era impossible abordar terra. Allí el perill era més gros que enlloc. A la boca de la badia, les ones s’agegantaven a l’engolar-se, cabdellant l’aigua com grans torns, i emportant-se-la de tal manera que llurs faldes se perdien en veritables abismes. Al davant de Tossa hi ha un niell en el qual s’estavellaven en bona part; i, a l’esqueixar-se en ses aspreses, s’alçaven formant una garba de brins de cristall que s’allargaven en arc i queien a feixucs borrallons a la banda oposada. Per a un esperit tranquil, certament aquell espectacle hauria sigut esplèndid; però ja pots comptar que jo no estava per engojaments: no desitjava sinó allunyar-me d’aquells paratges, que solament amb llurs sorolls ja m’estemordien.

L’atmosfera, empolsinada de ruixims fins a una gran alçària, no permetia veure l’escarpat paisatge sinó com a través d’un vidre cobert de rosada. En aquell ambient tèrbol, Vila-Vella destacava en ombra, sobre el cel, ses cases i muralles vetustes, engrandides per la refracció, tremoloses, esbalandrades, estremint-se a cada cop de mar que envestia la cinglera on estan encimbellades; i una campana, vogada sens dubte pel temporal, deixava sentir la seva veueta clara i plantívola entremig del tro inacabable de la ressaga.

A l’apartar-nos d’aquells llocs me va semblar que la tempesta amainava: no que fos realment així; però es trobava mar enfora una tranquil·litat relativa, i el cor s’esperançava instintivament. Ja m’havia fet compte de que no hi havia més remei que seguir la marxa sense pensar en desembarcs. La sort estava jugada.

Començava a ploure d’una manera estranya. De tant en tant queia una xafegada de gotarrasses semblant a la que deixa anar sobtadament un arbre fullós, carregat de mullena, quan algú el somou de la soca.

El pare va venir cap a mi.

—Au, Marianna: ja n’hi ha prou, de badar. Tenim pluja llarga. Fica’t a la cambra.

Vaig fer que no amb el cap.

—Que no?… Bé! Això sí que ès bonic!

—No: vull veure lo que passa: no em vull encauar —vaig dir amb angoixa—. Ah, si sabéssiu lo que patiria! No vos ho poseu al cap, home de Déu!… Tingueu pietat de mi!

—Fora, fora… Estaries millor. Però…, tu mateixa. Per ara no t’ho mano. Ja et porto un vestit d’aigua. Té: posa-te’l, marinera, i cala’t bé la caputxa.

Se tragué de sota l’aixella un capot que tenia un pes de plom, enquitranat per defora, i per dedins d’un teixit més raspós que una rusca. A l’agafar-lo se m’esquitllà de la mà, cuidant pelar-me els dits. El pare l’arreplegà abans que la ventada se l’emportés, i ell mateix me’l va posar després d’haver-me tret la capeta de llana, que estava ja com un xop.

—Voleu fer com els homes i no sou més que un embà de canyes —rondinà—. Vaja, té: ja estàs gomboldada. Ara, al mencos, vés-te’n a sota el treu.

I veient que jo no gosava separar-me del caçaescota, al qual m’era arrapada temerosa de caure, enrotllà el seu braç a la meva cintura i m’anà conduint amb pas estudiat i segur.

—El treu ès una canal de vent, però sempre et guardarà un xic de la pluja —va dir-me—. Mira, asseu-te ací.

En el punt que m’indicava, al peu d’un munt de cordes, veles i altre patifell en vaga, hi havia un pallet d’espart. Vaig ajocar-m’hi amb les cames encreuades. El piloc de farda em resgardava del vent i em servia de respatller.

Vaig reparar que el pare estava més pàl·lid que d’ordinari, que el cap li tremolava sobre el coll, i que sa bocassa closa i els plecs de ses galtes tenien aquella contracció que solen afectar quan s’ha paladejat alguna beguda amargant. Els seus ulls fugien de trobar-se amb els meus. Va llucar-me d’escallimpantes i se n’anà.

De seguida va comparèixer l’avi Mauva.

—Hola, noa valenta! —exclamà esforçant la veu perquè no l’ofegués el brogit de la maror, i usant, sens dubte per encoratjar-me, un to més gai que el que tenia per costum—. Es mestre s’ès encarregat de sa canya, i un hom aprofitarà sa vaga per a trencar una becaina. Si no et sap greu, m’endegaré es llit aquí, as teu davant. Avui rai, encara que ronxu no em sentiràs pas. Com ballem, noa! Es allò de sa dansa de Lloret: toquen a córrer, toquen a córrer…, saps?… No estàs pas espantada: oi?

—Jo…, tant com espantada…, però…

—Però què?

—No estic pas ben tranquila. Sabeu lo que penso? Que això pot anar molt llarg: tant, que no sé com s’acabarà. Perquè…, veureu…, nosaltres caminem amb el vent; i, com que el vent porta el temporal l’anirem seguint, seguint…

—Ui, ui, pubilla!, quins comptes treus! A sa teua manera, fins a sa fi des món no acabaríem sa mala andança. No tingus por, careta: es vent corre trenta vegades més de pressa que nosatros i no pot trigar a deixar-nos endarrera. Ell calmarà, pubilla; ell calmarà.

—Vos hi heu trobat altres vegades amb un temps així?

—Unes contes… Això no ès res. Sa barca ès forta, i, mentre que no topu en sec, ella reeixirà de tot, per sots i tosses que hi hajun en es nostre camí. I, mira, potser demà ja tindrem es temps canviat: no t’hi encaparrus. Sa turbonada ve des golf de Lió i agafa un rem. Tal volta part d’allà de Barcelona s’afrau sigu més serena.

Mentre parlava, havia agafat dentremig de la farda un sarrió buit, l’havia estès a la vora dels meus peus i s’havia ajagut.

—Ara provaré d’enganxar es son —va dir tot acotxant-se amb el tapaboques—. Quan passem per Blanes despertam: sents, bona miona? Vui veure sa vila. Me gorda tants records! Ès una fal·lera que un hom té. Encara que dormu, tinc s’esperit som: tocam amb sa punta des peuet, i de seguida estaré en doina.

Va callar i no sé si s’adormí; però en l’abandó de sos membres, en la quietud de ses parpelles aclucades i en la dolcesa de son respir hi havia un descans tan placèvol, una tranquil·litat tan vera… Déu meu!, qui pogués tenir una calma com aquella, en mig de les tempestes! Allò arribava a fer malícia.

Com roncava la mar! I, quin cruixir la barca!, quin balandreig, quin desllorigament de totes les coses! Sens dubte la revoltura augmentava. A cada davallada semblava que ens anàvem a enfonsar per sempre més. Baixàvem, baixàvem… Per entre el treu i les bordes no es veia més que el negre-verd de l’ona jaspiat de vetes blanques. I avall! El ventrell s’encongia amb una sensació de buidor, com sol succeir quan en un somni pesat ens figurem caure daltabaix d’una timba. Tal volta un cop de mar descarregava sobre coberta, i la barca s’aclofava amb l’excés de pes i es decantava perillosament sota la riada, que s’agombolava a la banda, tot vora vora de l’una o de l’altra de les orles; i se sentia el borbolleig dels escorredors, el colpejar dels bosells en els arbres, l’escatainet d’alguna xarnera que s’obria o plegava, la cantadissa grinyolenca de les cadenes del batiol remogudes per l’onatge: un chor indescriptible de sorolls gemegosos. Per fi passava una estremitud de revifament de llarg a llarg de la nau, i la nau s’alçava com un pit al qual torna el respir perdut, i…, amunt, amunt… El ventarràs ens arreplegava, arborant-nos amb nova força: se diria que l’ascensió anés a convertir-se en un vol; i reeixíem arruixats, lleugers, botant per damunt de les encrestades aigües. Aleshores veia la grisor del cel ratllada per la pluja, i llambregava algun detall mig confós de la costa.

Amb les balançades, alguns pilots de rodells s’eren deslligats i es desencastellaven, caient a peces, que rodolaven per la coberta. Ja feia estona que en Vadô Set-trossos, en Pau Ternal i en Cadernera, regalimant per tots els plecs de la roba d’aigua amb què anaven vestits, se movien en mig d’aquell desordre, maldant per recompondre les estibes; però no en podien sortir, perquè, quan les fermaven d’un cap, se’ls afluixaven d’un altre, i, quan acabaven d’assegurar la d’ací, ja la d’allí s’assorollava i la de més enllà es començava d’esgavellar.

El pare va cridar, des de la canya:

—Fora! Via rodells a mar! Coberta neta! —I, reparant que no el creien a l’acte, repetí el manament.

—Malaguanyat bé de Déu! —vaig sentir que exclamava en Pau.

—No llencem res nostre —respongué filosòficament en Vadô posant-se a la tasca.

Els altres dos el secundaren, i en poca estona restà la coberta desembarassada.

Vaig aixecar-me per seguir amb la vista aquells feixos de cèrcols de castanyer que suraven en les revoltes aigües. A on anirien a parar? Segurament serien escopits a la costa, i tal vegada servirien a un terrassanet per a reforçar son pobre botam esventat. Era una almoina ben involuntària per la nostra part; però la volguí acompanyar amb un sentiment de caritat, besant de cor la mà que ens prenia aquelles coses i desitjant que fossin de bon profit a qui les rebés.

Érem davant per davant de Lloret, la gentilíssima vila que ha pres son nom del llor que enflaira ses hortes i jardins. Tota molla, blanquejava amb sordes lluïssors d’argent, i son vidrim perlejava. Com una joia en un estoig obert, presentalla de nuviatge que la terra sembla oferir al mar, descansa en una fresca i arramada vall que les penyes de la costa deixen obirar, entrebadant llur cortina feréstega. Lo mal és que de tant en tant el nuvi es desvetlla i, revolcant-se en son llit immens, allarga la barroera grapa per cerciorar-se de que el joiell no s’aparta de son capçal; i aquesta és la pena dels lloretencs, que a voltes han vist amenaçada alguna de llurs cases. Que Déu els do bonança i els multipliqui les hores de primavera, que són les que més escauen a llur bell sojorn.

Tota la platja estava coberta de rompents, que pel cantó de garbí s’estenien fins al carrer. Les barques negrejaven agombolades a la reconada de llevant, en la part més alta, al peu mateix de les parets. La pluja es menjava quasi tota la vila i el paisatge. De la costa no es descobrien sinó els roquers de més a prop, unes masses informes, desperfilades. Però hi hagué un moment en què l’espessor del ruixat s’aclarí una mica, i aleshores s’acoloriren feblement en la grisor alguns pujols i tosses llunyans, que semblaven flotar en l’aire amb un efecte d’acostament, banyats d’una flamarola de sol esmortuïda: allà el ros promontori de Fanals, amb son quarter de torre prim i dentellut; més enllà, com una blanca magnòlia al cim d’una toia verda, el santuari de Santa Cristina damunt de sa muntanyola revestida d’aulets i pinedes… Era una nota ben simpàtica, mes no vaig pas tenir temps d’encantar-m’hi: a la manera de les colors d’un arc de Sant Martí que s’apaga, va esblaimar-se ràpidament en el cel, i la trista grisor s’atapeí per tot arreu.

Jo coneixia aquells paratges per haver-los recorreguts en la meva infantesa quan passava temporadetes a Blanes, a ca les meves ties. Ne conservava un record amarat de sol i de bones flaires. En quines circumstàncies els tornava a veure! Un món d’imatges llarg temps oblidades, impressions d’un passat ple de vida i esperança, se revifà de sobte en la meva pensa. Les cares eixerides de mes companyones blanenques; els rostolls on cercàvem cosconilles i màstecs; la fontanella del torrent, tan fresca i cantadora; el caminal del bosc, on el rossinyol, com únic amo, ens dava la benvinguda amb una refilada; la capella dintre la qual tiràvem ramells de mata i romaní, per calcular, pels trets errats, els anys que trigaríem a casar-nos; la platjeta enflorada de lliris blancs; les tardes llargues i placèvoles; els vespres daurats…, tot me venia al pensament. Records de pau i ventura, com contrastaven amb la meva present situació! Com gemegava la meva ànima! Ja en seria, de llest, qui em donés entenent d’embarcar-me mai més de la vida!

Hauria volgut reveure el temple de Santa Cristina, pendre’n comiat… En va el cercaren els meus ulls a través de la pluja cendrosa que entelava l’espai.

La massa obaga d’una ona s’aixecà per damunt del meu mirador, i una forta balançada em féu caure de boca terrosa sobre el munt de farda en el qual m’estintolava. Vaig restar immòbil, esternellada, amb els ulls clucs, sense gosar obrir-los per por de presenciar una catàstrofe. En canvi escoltava amb tota la potència de la meva audició. Vaig sentir carriqueig de fustatges que es rompien, el ronc de l’aigua brava que corria per damunt de la barca, i…, un crit de dolor…, un crit bramulós… Qui l’hauria llançat? Les palpitacions del meu cor m’assorollaren de tal manera, que s’enterboliren i apagaren en les meves orelles les sensacions de l’exterior. I, sorda i anguniosa, tota jo vaig tornar-me palp. A través del piloc de cordes molles al qual s’emmotllava el meu cos amb estreta abraçada, la meva sensibilitat s’estenia a tot el bastiment, i jo el sentia fluctuar i somoure’s com si fos un membre viu del meu cos. Ara s’enclota, ara s’encalla, ara es redreça…, pega espolsada, borneja, s’emmandreix, s’aixeca, puja, bota… Me vaig girar i vaig obrir els ulls.

L’avi Mauva estava dret al davant meu.

—Què ha succeït? —vaig preguntar-li.

—No ho sé —va respondre—. Es barracot d’en Pau se n’ès anat en orris; però…

—Algú ha d’haver pres mal: jo he sentit… I el pare?, on ès, el pare?

—No, pes teu pare no t’apurus: no ès ell qui ha carinat.

—Voleu dir?

—El veig a sa canya que governa, i…, vaja…, està sencer com una poma sense corc.

Aquesta resposta m’alleujà del pes que m’oprimia el pit. Vaig fer un gran respir, i la gargamella se m’omplí de sanglots, que esclataren a borbolls.

—I ara! —exclamà el vell—. Què tens? T’hai donat una bona notícia i te’m trastornes!…

Jo plora que ploraràs.

—Vui el pare!, vui que el pare vingui!

—Però, santa cristiana!, si t’asseguro que…

—Jo el vui!, el vui aquí, aquí!… El vui tocar! Vui el pare!, vull el meu pare!…

El bon mariner no sabia què fer-se. Ajupí el cap, se gratà el clatell, brandà de dalt a baix l’estesa manassa amb un aire que volia ser un recomanament de calma, i obrí la boca com per dir-me algun mot aconhortador; però, veient que el meu desfici creixia i que els meus crits eren encara més forts, renuncià de cop i volta a persuadir-me.

—Anem, calla, calla: ja vaig a cercar-lo —mormolà posant-se en marxa.

Al cap de poc va comparèixer el pare, i em vaig abraçar a ses cames i li vaig besar els genolls. Estava com boja. Li vaig dir que no permetria que se separés de mi; que jo no tenia més emparança que la seva; que mai s’afiguraria l’ànsia que jo passava per ell; que allò no era viure; que, ja que ens havíem de perdre, no em negués almenys el consol del seu amor i de la seva abraçada; que si ell m’hagués estimat no m’hauria abandonada com m’abandonava; que era un pare sense entranyes; que… Què sé jo, lo que li vaig dir, en mig d’un davassall de gemecs i de llàgrimes! Coses que jo mateixa coneixia que eren injustes; però la rauxa me les gitava a la boca i…, vés, atura-les!

Ell, a cada una de les meves paraules, me passava sa mà pel cap, amanyagant-me’l, i mormolava, amb sa veu fosca:

—Vatua, vatua, vatua!… —I jo, tornem-hi cop i recop: vinga estrènyer ses cames contra el meu pit, i plora que plora, i debatega que debategaràs desficiosament, picant de front sobre els seus genolls—. Anem, prou; anem, no… —anava dient ell amoixant-me; i de tant en tant taconejava impacient. Per últim, quan reparà que m’aquietava una mica, s’inclinà sobre meu i rondinà asprament a la meva orella—: On som, Marianna? Que ha de durar molt, això? —I, trencant-se-li la veu, afegí baix, molt baix—: A qui vols que estimi, jo, sinó a tu, que ets el meu déu? —M’aixecà suaument, me tombà sobre el pallet d’espart, i es plantà dret al meu davant, amb els braços plegats i les cames eixancarrades—. Vaja, s’ha acabat! —exclamà—. Si fem el plaga, això se’n va al botavant! Ja em sembla que sento la ressaga. No m’estranyaria que l’avi Mauva s’hagués deixat caure a la deriva. Ell no hi veu massa, ni ès fi d’orella; i, amb aquest temps tan assarreït…, llamp, llamp!…, i tan a la vora com passem de la costa!… Marianna, ja ho veus: no m’hi puc estar, amb tu. Tingues enteniment; no siguis rampelluda…, aplaca els teus nirvis: fes llei de la necessitat. Plorant i espeternegant no s’adoba el temps. La llevantada ès forta… Oh!, i encara pot ser que es desplegui més, perquè ara el ruixat l’aixafa una mica; però…, eu!, res de negar-nos, ni morir, ni tots aqueixos disbarats que barrines. La Santa Rita n’ha aguantats de més forts, de tràmpols. Deixa-la per a mi, que jo li conec el gènit. Negar-nos! Encara que haguéssim de navegar a capbussons, entre dues aigües, arribaríem a port: n’estic tan segur…! Això sí, jo m’he de menar la canya: no em fio de ningú més. Jo sé el que tinc entre dits: ho sé, Marianna. Tu aquí: paciéncia i…, moixoni! Si et mous, te faig lligar i…, abaix a la cambra, com un farcell! Aquí no en seré, de pare pedaç: no t’ho pensis. Aquí… Déu i jo!: no hi ha més amos. I si el mar referma, no t’hi voldré pas a coberta. Mira, en Pau ja s’ès esguerrat d’un braç: vet aquí lo que s’hi guanya. Au, ara ja ho saps. Escabella’t i rebequeja, i fes lo que vulguis; però recela’t. Me’n vaig a la meva, a salvar-ho tot. Responc de sis vides.

La remor del mar i del vent enfosquia o embarbollava moltes d’aquestes paraules, massa rogalloses per a no confondre’s amb ella; mes jo les entenguí totes, per malament que les sentís. No se’m va acudir pas contradir-les. Començava de compendre que la meva fallera de suara no era sinó una bogeria ben inconvenient, filla de la tensió del meu esperit. Al principi anava somicant. Després ja no: escoltava enfavada, amb la boca oberta, i experimentava aquell consol que solen trobar els malalts en l’enraonament d’un metge que sap encoratjar-los. Aquella seguretat, aquella energia amb què s’expressava el pare, exercien una influència sanitosa en els meus nirvis. La seva fortalesa obrava com un tònic sobre el meu cor. Quina fe posava l’home en el seu art! I que es veia que no eren comèdies, no. Inspirava confiança perquè en tenia. Tot escoltant-lo, la meva pensa descansava en ell amb un repòs!… I, quan donà per acabat el seu parlament i em deixà, vaig sentir, sí, la pena sorda que l’apartament d’una influència beneficiosa produeix sempre, però ja sense neguit. Vaig restar encantada, amb el cap tot buit, i, amb una gran lentitud cerebral, vaig pensar que era bo que el pare treballés per salvar-nos, i no que s’engorronís al meu costat amoixant els meus rampells.

Se sentia una remor fonda, que creixia i decreixia a estones estones. No es veia res. La pluja, esparpallada pel vent, formava arreu una espessa polsaguera, en la qual amb prou feines s’obirava l’estuf de l’onatge amb sos llengots d’escuma voleiadors.

L’avi Mauva va tornar, moix i preocupat, acompanyat d’en Cadernera, que, venia tremolant de fred i bategant de dents. El vell s’ajagué en el sarrió, i el xicot s’agemolí en un panyet que en sobrava, recalcant-se d’esquena a les cuixes del jai, tot mirant-me desoladament amb l’aire confidencial de qui espera trobar la simpatia d’una dolor semblant a la seva.

—Què ha passat? —vaig preguntar—. On són, en Pau i en Vadô?

—Són a sa teua cambra —contestà l’avi—. Hi han baixat perquè allà hi ha sa bitàcola: saps?…, es rebost, que diguéssim. En Pau ha rebut d’un braç, i necessitaven draps i benam. A sa bitàcola hi ha de tot.

Va callar, enrotllà una mà entorn del pàmpol de l’orella, i escoltà cap a estribord. La remor creixia.

—Pobre Pau! —va fer en Cadernera sospirant.

—Ha pres molt mal?

—S’onada furienta li ha tombat s’armariet sobre un braç contra sa borda. Podeu comptar!… Té es braç aixafat.

—Què saps tu, llengut? —saltà l’avi Mauva incorporant-se sobre un colze.

—Sí, sí —barbotejà el xicot abaixant el cap—. Vós també, ho sabeu. No hi remenarà més cassoles.

—Aviat que et vento un revés! —digué el vell—. I ara! No el cregus, pubilla: aquest marrec avui ho veu tot amb vidres de multiplicar. Més valdria que callessis i dormissis, castanyola: has perdut s’oremus. Mira, aquí ve en Pau. No deu pas estar tan mal parat com això.

La remor anava en augment.

En Pau duia el braç en suport dintre un mocador, del qual li sortia un tros de mà embenada. Caminava a poc a poc i procurava escapolir-se d’en Vadô Set-trossos, que el seguia amatent com per ajudar-lo, i que en realitat no li causava sinó molèsties amb les topades que li donava amb sos membres esgarriadissos i son cos esbalandrat.

Ambdós s’assegueren a prop meu. En Pau estava groc i embotornat, i no podia arribar a obrir els ulls, de la pruïtja que li feien al caure en ells les gotes de la gran suor que li amarava la cara.

—Vés-te’n a jeure as teu pallet, home —li va dir en Vadô.

—No —contestà en Pau amb un ronc.

—I bé, què ès això? —preguntà l’avi Mauva.

—No res —va respondre en Vadô Set-trossos—: carn esqueixada i nirvis agraviats. Sinó que en Pau ès un delicat d’en Tendre, i per res carina que ni un gos quan li escapcen sa cua.

—Jo! —exclamà en Pau. I pruint de dents amb escarritx, i aixecant un puny clos que tremolava, afegí—: Només voldria regalar-te amb sa meitat des meu mal, i ja et sentiríem, gran lladre! Afigureu-vos que m’ha pastat sa llaga viva, resseguint-me sa ossada de nu en nu, a veure si emmetxa, a veure si no emmetxa…, puny… alada!

Unes quantes capbussades violentes, que ens obligaren a cuidar de que els nostres jaços i seients no fugissin de lloc i se’ns emportessin, trencaren l’enraonament.

El soroll era paorós. La pluja s’havia aclarit. Vaig llambregar una extensió de mar tota revolta i escumosa. Allí les ones s’alzinaven a tall de brolladors, arramant-se en l’aire i blanquejant a la manera d’un ametllar florit. Entremig torrejaven altes penyes, i al darrera d’elles una costa cavernosa bramava per totes ses goles, deixant sentir aspre trontoll de pedregalum rossegadís, i de vegades uns esclats com de barrinades subterrànies.

L’avi Mauva s’esverà.

—Per Maria Santíssima!, sembla que sa terra ens cossa! A on som?

—No li coneixeu es rumbai? —va cridar en Vadô Set-trossos—. Ès sa Forcanera, que no sap de lladrar sense arrossegar per sa boca sa seua llengua de trucs.

—Llampus! —exclamà el vell alçant-se esborneitat—. Això sí que no m’agrada! Déu ens ajut! Encara embarrancarem!… I jo en tinc sa culpa: m’hai deixat caure a sa deriva, i estem engolfats!… En Saura, amb es treu… Alerta, alerta! A ont ès, sa punta de Santa Anna? Ai, Maria Santíssima!

Encara no havia acabat de parlar que corria adalerat cap a la borda. Tots el seguírem. No sé pas com fou possible que jo, que, serena, no hauria donat quatre passes sense perdre l’equilibri, hagués, amb l’alarma, creuat la coberta sense ni tan sols trampolejar: no m’ho explico; però lo cert és que ni em vaig adonar de que no trepitgés pis ferm, i, corrent com els mariners, vaig arribar juntament amb ells a l’escollat de proa i em vaig arrapar als bitons, al costat de l’avi Mauva.

El perill no era gaire lluny. Dues tosses, semblants a dos punxeguts edificis gòtics mal esbrollats de llurs agulles i torricelles, desgastats i malmesos, se destacaven de la costa, quasi dret a dret de la nostra derrota. Eren les penyes de Santa Anna, a les quals les ones s’enfilaven a escarpir esbojarradament llurs cabelleres de Fúria. Malaurada la nau que hagués sigut llançada contra aquells caires i esgardissos! Difícilment cap tripulant n’haguera escapat amb vida.

Al primer cop de vista creguérem anar per bon camí; però el nostre goig no fou de durada. Amb el reflux l’aigua s’enfonsà entorn dels penyals amb furgador esgarrapament, i, enconcant-se, enconcant-se, ens xuclà cap a sa balma, modificant la nostra situació i acostant-nos al perill. Aleshores, per una il·lusió d’òptica, semblà que els dos monstres de pedra creixien brollant de la mar, sollevant-ne ses culasses arrosegallades. Se diria que tenien ànima i desig, i que ens abordaven somoguts per una fonda i trontollosa respiració. Per llurs crestes, que es despullaven d’escuma, anava davallant la negror, i l’aire s’enfosquia sobre els nostres caps. Quasi no vaig tenir temps d’emocionar-me ni de pensar en res. La màquina del meu cervell s’havia aturat. Talment me sentia atreta pels dos monstres amb una aspiració d’engoliment. Per a mi eren sers vius, ferotges… Ja el nas percebia llur aspra tufarada, semblant a la d’un vell crustaci. No sé quin malefici, que ullprèn i paralitza, s’exhala de les coses terribles. Tots estàvem inactius i encantats.

El pare, no obstant, va governar resoltament. A riscos de bolcar la barca, que amb el treu no és manejable sinó vent en popa, va orsar a la desesperada. Sofrírem tan fort recalcament, que la banda on estàvem arrambats se submergí per complet, i els xarbots me cegaren. Quan vàrem redreçar-nos, vaig veure que corríem de dret vers un niell, que grunyia basardosament a curta distància. Sens dubte ens hi anàvem a esbardellar. Vaig flectar les cames i la cintura amb un moviment instintiu. Però no: l’evolució havia sigut ben calculada pel timoner. Revingué el flux, una ona muntanyosa que corria cap a la costa ens empenyé i aixecà, i en un obrir i tancar d’ulls ens esmunyírem per sa tempestejada carena salvant el freu que s’obria entre el niell i la punta de Santa Anna.

Així passàrem; i, quan un xàfec de ruixims i un tro eixordador ens assabentaren de que l’onada es rebentava en el roquer, ja nosaltres la faldejàvem en plena mar, i no pogué sinó engolfar-nos, amb sa moridora empenta, unes quantes braces endins de l’ensenada de Blanes.

Allí un espectacle interessant ens retingué abocats a la banda. Entremig dels cabdells més revolts de la ressaga, una barca de mitjana, sorpresa a la fonda pel mal temps, rompudes les cadenes de les àncores, mig tombada i de través, era empesa pels rompents cap a les roques de garbí. Més no estava pas desemparada: uns quants braus li havien portat un cap, que la unia ja amb la terra. El llagut de què s’eren servits reganyava son negre costellam desfolrat entre les escumes, llançat d’ací d’allà per les ones, que l’alzinaven i se’l prenien com embriaga soldadesca que juga amb una senyera de l’enemic. Les campanes tocaven a sometent: «Nang!, nang!, nang!». De tots els carrers sortia gent a glopades.

—Si no s’afanyen no la salven —va dir en Vadô—. Ès sa Llarga.

L’avi Mauva va fer que sí amb el cap. Tant ell com els seus companys estaven seriosos i miraven sense parpellejar.

Una gernació immensa omplia la platja. Hi havia acudit tot el poble, rics i pobres, tomant el ruixat. Tothom s’havia llançat fora de casa, com una sola ànima, a l’avís de les, campanes: «Nang!, nang!, nang!». El formiguer humà vibrava i ondulava sota la veu del bronze sagrat, i…, au!, al treball!… Cent tràmecs caven el sorral, obrint-hi un ample solc per fer l’escar. Si un braç se lassa o ès maimó, deu s’allarguen a reclamar-li l’eina. I mentrestant hi ha un estol que enseua pals, i un estol que en tragina. «Nang!, nang!, nang!». Els caps de colla s’improvisen, l’ordre s’estableix per si sol, les obres se realitzen amb la rapidesa del pensament.

Els desvagats, homes i dones, ansiosos d’atansar-se al lloc de la feina per pendre-hi part, cercaven pas pel trencall mateix de l’aigua, ficant-s’hi, a voltes, de peus sense mirament. Tots desitjaven ser útils. I, quan el cap de treure els fou cedit, s’hi enforcà de seguida una munió de persones de tots estaments, que s’estengué en tirallonga cap a la boca d’un carrer.

—Hi són tots, mares i cries!, tots fora els que venten ses campanes! —exclamà en Vadô Set-trossos amb emoció.

En Pau se va descuidar d’estrafer els seus renecs.

—Recarai, quin poble! Així no es necessiten argues. Una muntanya, arrossegarien!

—Au, aquí, gent de bé!, au! —cridà l’avi Mauva tot traspostat—. Poble de bona nissaga! Beneïdes ses mares que ens hi varen infantar! Au, aquí, a sa lluita!, as jornal de sa paga de Déu!

A manera que el cap de treure anava sortint del mar, més i més gent s’hi aferrava. Allò era un deliri. A un senyor de casaca i trona (aquestes dues peces en aquell temps eren d’ús quotidià entre persones de certa posicioneta) el vent se li endugué el barret; però el bon senyor no desemparà la corda: seguí tirant amb la pluja sobre la testa nua.

A pesar de la fressa atabaladora del temporal, se sentia el crit de «Hissa!, hissa!»; perquè no el proferien solament els que treballaven, sinó tot el poble alhora, que, no podent contribuir d’altra manera al salvament, l’estimulava i s’hi afegia almenys amb la seva veu. I l’«Hissa!, hissa!, hissa!» sonava més fort a manera que la barca, objecte dels generals esforços, s’acostava a la riba. I quan, a l’atracar, la quilla prengué els primers pals, i els tripulants brandaren en l’aire llurs gorres en senyal de xardorós regraciament… Reina del Cel!…, aleshores aquell crit de treball, aquell «Hissa!, hissa!», fou repetit amb un accent de victòria que s’emportava l’ànima. Era un himne grandiós, corprenedor. Els elements l’orquestraven amb llurs trompes i baixons de gegant. Pujava, creixia…, fonia la música terrible de la naturalesa dintre un sentiment excels. Jo m’havia oblidat de mi mateixa… Els cabells se m’enriçaven.

—Visca! —clamà l’avi Mauva, pàl·lid com un mort i amb un reguerany de llàgrimes a cada galta.

I tots agitàrem els braços i esclatarem en una salutació, que en la meva boca no fou sinó un aliret histèric, agut, inarticulat. Ah! Segurament la nostra veu no pogué pas arribar a la bona gent a qui anava endreçada, ni, enc que l’haguessin sentida, podien ells figurar-se que els vinguessin aplaudiments d’uns mísers navegants mig perduts en la revoltura, però, sigui com vulgui, mai un poble ha sigut saludat amb més ver i generós entusiasme.

Mentrestant Blanes fugia, fugia…

—Si ara atraquéssim, no ens mancaria pas ajuda —insinuà en Pau.

—I com ho voldries fer? —replicà en Vadô—. Si a sa boja et tiressis a embarrancar, potser no ho contaries, caret. Si de cas t’haurien de portar un cap i preparar…

—I ara! —saltà l’avi Mauva—. Gràcies a Déu no tenim necessitat de que ningú exposu sa seua vida per nosatros. És pecat, abusar de sa caritat des proïsme.

El pare devia ser de la mateixa opinió. Blanes fugia, fugia… La pluja i la distància anaven emboirant la gernació que tant ens havia interessat. Les siluetes de les persones se fongueren en una sola taca negrenca, el conjunt s’esfumà… Després gent i platja desaparegueren darrera la blanquinosa fumarada que aixecaven els rompents. La vila, anierada en un clotarell de muntanyes, presentava un aspecte fatídic. El campanar de sa encimbellada església, capçat d’una corona estranya, amb son cos bru i encirat i el seu rellotjàs a tall de medalla pectoral, prenia la figura d’un àugur ciclòpic, dret al costat de l’ara, amb tot el poble agenollat als seus peus. La Palomera revestida d’aigua xarbotosa, com un ronc perol que bull i s’estufa i es vessa a dojo, passava, fantàsticament. Arreu bromes, pluja, udoladissa… El paisatge fluïdificant-se en l’ambient tèrbol i ombradís: un paisatge de somni pesat. La imaginació creia pesenciar aquella obra sense nom de què parla el Macbeth.

—Blanes, Blanes, terra de s’alegria! —exclamà en Vadô—: avui entristeixes es cor des teus fills. Es dimonis ballen pes teus turons i s’infern ronca sobre tes platges.





IV


Ens havíem engolfat massa, i amb el treu no era possible remuntar la punta de la Tordera: fou precís arriar-lo i pegar una bordada enfora amb la pollacra i la mitjana. Jo, en això, vaig romandre aferrada als bitons. A l’agafar el vent pel car, la barca es decantà de la meva banda. Sovint sovint l’aigua pujava fins a banyar-me els colzes, i a voltes me flagellava el pit i la cara i tot; i després de l’estuf queia de cop, espallongant-se cap a sa garbí, presentant una superfície negra i arrugada com la crosta que forma el quitrà quan se pren de sobte sota una airada freda i violenta. Al costat de barlovent batia l’onatge furiós. Adéu, terra! Ja les muntanyes no s’obiraven sinó com a parraquets blavissos en mig de la nuvolada. El terrabastall havia cessat i l’orella trobava certa pau. El nostre bastiment me feia l’efecte d’un ser desesperat que corregués gemegant roncament per un desert.

Adéu, terra! Quan i on la tornaríem a atènyer? Què seria de nosaltres? Els llocs propis de la vida humana se’ns tancaven, n’érem exiliats per un temps incert. Aquest pensament m’oprimia el cor; i, no obstant, me sentia més animada que al principi del temporal, tenia fiances. Després de tants espants i emocions, i d’haver salvat tants perills, començava a refiar-me de que ens sortiríem de tot. «Quan no ens hem perdut fins ara», vaig pensar, «què ha de venir, que ens tombi?». Lo únic que em donava ànsia era la nit; però, en fi, la Santa Rita era valenta i el timoner entès: què molt seria!…

Un cop lluny de terra, viràrem en popa i s’armà de nou el treu.

—Que t’has ensopit, pubilla? —em digué l’avi Mauva esbufegant, cansat de la maniobra—. Apa!, ja podem tornar as nostro jaç.

—Atureu-vos, l’avi —féu en Pau—. Des d’aquí s’ha de veure es turó des Vilar i…

—No el cercus, caret —saltà en Vadô—: sa pluja se’l menja. Emprò sa Verge té ets uis més clars que nosatros, i prou ens deu filar.

—Que no ens deixu de sa seua mà —exclamà en Pau—. Li haurem de dir una salve: no?

—Està bé; però ella ens sentirà d’onsevulla —contestà l’avi Mauva—. Aquí ens mullem massa: anem a sopluig. Repenja’t as meu braç, pubilla.

Així que vaig desemparar la banda, vaig adonar-me del meu gran defalliment. Els ulls me feien pampellugues; el cap m’anava en roda; les cames quasi no em podien sostenir… Sort del braç del meu acompanyant. Gairebé esbalaïda, me vaig deixar caure sobre el pallet, amb el ventrell adolorit i la gola contreta. Estava tan lassada, que ni habilior vaig tenir d’agenollar-me per a resar la salve.

L’avi Mauva s’havia tret de l’infern del gec uns goigs de la Mare de Déu del Vilar, i els havia apuntats amb quatre agulles al piloc de farda, en una balmeta arrecerada del vent, endegant-los de manera que se’n veiés l’estampa de la Verge. Davant d’aquella humil estampa, els mariners, de genollons i a cap descobert, varen aixecar en veu alta i a l’uníson llur pregària; i vaig reparar que el que l’acompanyava amb més sospirs i girades d’ull en blanc era en Pau. Pobre Pau!, que descolorit estava —«Déu vos salve, reina i mare de misericòrdia!…». El brogit matava les veus. Els bosells repicaven tristament, com les matraques en Dijous Sant: «Trac, trac, trac…».

Acabada l’oració, en Vadô i en Pau varen portar galetes i vi ranci.

—Una mica de reixopó, pubilla —me va dir l’avi Mauva—. No manca pas tot: encara sa guingueta està ben proveïda. Demana: no et deixus enfredolir es cor.

Tal vegada el decandiment era la causa de l’angúnia que s’havia apoderat de mi. Vaig posar-me a menjar amb la bona voluntat del que cerca guarir-se; però la galeta se’m desfeia per la boca en una serradina eixuta, que se m’aferrava a les genives i a la volta del paladar, i sols a còpies de beure podia empassarme-la. El meu cos no estava per a viandes. En canvi el vi m’anava d’allò més bé: despertava en el meu ventrell una caloreta suau, difonia pels meu membres una rampa agradosa i m’emboirava el cap dolçament. Vaig escurar el meu vas fins a les escorries. Després me vaig allargassar i vaig trobar una positura còmoda. Sentia cert estoïcisme. Que passés lo que passés, podia adobar-hi res, jo? Per què preocupar-se i perdre el repòs? En últim cas, morir. Psè!, i què?… M’acodormia.

Els mariners s’havien reanimat amb la beguda i conversaven ells amb ells; mes llur parola m’inspirava una indiferència supina, per lo qual no hi parava atenció i no en recollia sinó frases voladisses.

—Tant mateix, d’ençà que hai afegit oli a sa llàntia, es ble de sa meva ànima fa tota una altra faró —digué en Vadô Set-trossos. I el vaig veure gambejar de quatre grapes, igual que una escamarlada aranyassa, per damunt del piloc, i entaforar-se d’anques, cuixes i esquena, fins a sota aixelles, dintre un dujat d’esparcines. En Pau va mormolar una llarga explicació, de la qual no vaig entendre sinó alguna que altra paraula exclamatòria i la frase «Això no s’enfonsa!», que acompanyà d’un enèrgic cop de peu. Més tard l’avi Mauva, s’aixecà amb el tapaboques al coll.

—Adéu-siau. Si convé ja avisareu, Per ara sa cosa marxa. —I desaparegué cap a proa. Encara la seva imatge ballà pel meu cervell una bella estona…, amunt i avall, amb el tapaboques convertit en unes alasses vaporoses… Vaig adormir-me del tot.

No crec que dormís un quart. Vaig despertar-me en el moment d’un fort capbusseig de la barca, amb una aprensió penosa: la de que m’havien doblegat pel mig del cos i la cintura se’m segava. I, realment, tenia la boca del cor esllanguida i macada. El cap me dolia, la cara se m’enrosava de freda suor, i l’aire s’enraria davant dels meus llavis. M’entrà un gran desfici. Queia un davassall de pluja. El treu, abombat pel vent en forma de volta, rebia amb ronca remor el xàfec furient, i vessava a dolls per totes les vores. La meva neguitosa activitat cerebral no trobà millor manera d’exercitar-se que seguint i comptant aquells dolls esbulladissos i variables que s’estroncaven i rebrollaven per tot arreu, ara rajant en gruixuda trena, ara desfent-se en uns rosaris de gotarrasses, ara desfilant-se en voleiadors regalims d’argent. Els vaig comptar i recomptar una pila de vegades. Quin paletrís hi tenia!

—Hala, tornem-hi: cerquem el terme mitjà dels resultats obtinguts. No, no: deixem-lo a mig sumar. —I vinga anar-se-me’n els ulls a comptar de nou! Una feina de boig! Ja procurava distreure-me’n però allò era com un vici: m’hi lliurava sense adonar-me’n.

Mentrestant en Cadernera s’havia anat acostant cap a mi, asseient-se gairebé sobre la meva roba. Cercava la meva companyia, però el pobrissó no deia res. De tant en tant fitava en els meus ulls les seves nines, plenes de condol, i brandava el cap en silenci o sospirava fondament. La meva mà se va trobar amb una de les seves i encaixàrem.

—Fill meu, quina mà més freda que tens!

—Oh!, això rai! —va fer ell regraciant-me amb una apretadeta.

Jo li vaig tornar aquella mostra de bon afecte, i romanguérem agafats. De vegades, amb el moviment de la barca, la farda que ens servia de respatller se n’anava de gairell o s’esllengava endavant, molestant-nos, i havíem d’arreglar-la. Aleshores, naturalment, les nostres mans se desjunyien; mes així que, enllestida la feina, ens ajèiem de nou, elles se cercaven d’esma i es tornaven a enllaçar. Aquest contacte era per a ambdós un consol, un remei contra la por. Les nostres ànimes porugues se confortaven acostant-se, així com en una gàbia dos aucells malalts s’escalfen mútuament, estarrufats i ajuntadets en una mateixa barrella.

D’aquesta manera estiguérem temps i més temps. En Pau i en Vadô no es movien ni es posticaven, testos en llurs seients, muts, girats de cara a estribord, donant-nos l’esquena. Jo seguia comptant els regalims que vessaven del treu; i era tan impertinent la meva dèria, que, quan fatigada d’aquell morbós treball tancava les parpelles per desmerèixer-me’n, la mà se me n’anava a comptar els nusos dels dits d’en Cadernera.

L’espès ruixat reduïa la visió a un cercle limitadíssim. Tot just s’obiraven les ones que botaven frec a frec de la barca. Aquella revoltura me recordava la que es mou en un pou a l’entorn d’una galleda sacsejada per les primeres estrebades del que la vol hissar. I, sempre igual, sempre la mateixa fluctuació, sempre enclosos dintre el mateix circuit gris perlejat!

En Cadernera brandava el cap apesaradament.

—Això ès temps de bruixes —mormolà.

—Perquè?

—No sé: sempre ho hai sentit a dir. Ses barques van Ramonet, Ramonet, quina paret toques. Si les encamina s’àngel bo, no es perden; però… És quan hi ha més desgràcies.

Cap a la fi de la tarda la ventada refermà, s’obriren esvorancs en la polseguera del ruixat, i es descobriren grans clapes de mar d’un verd i rogenc. Aquella coloració era deguda a l’aigua terrosa de les rieres i torrents. El nas percebia el tufet fat característic de l’argila. Vaig judicar que no devíem ser gaire lluny de la costa; i, efectivament, una mica més tard la pluja va minvar, s’eixamplà l’espai, i vaig llambregar una platja llarguíssima, coberta d’un bellugós ramat de moltons que corrien cap a garbí en inacabable desfilada. Enlloc se veia cap pastor. Les masses llanudes marxaven soles, saltant, saltant. Però no, no eren moltons: vaig reparar que alguns voleiaven: no eren sinó borrallons de bromera que l’escuma grassa deixava, al fondre’s, en el sorral, i que el vent s’emportava fent-los córrer de tomballons per la riba deserta. La campanya estava inundada. Alguns sàlics, escapçats de branques, s’aixecaven en actituds de desesper sobre el xipoll, mostrant al cel llurs braços bonyeguts i mutilats. I, en el mar, aquells capgirells de la ressaga, aquell brogit…, i banques perilloses que sobreeixien aixaragallades en el reflux, i que, quan el fluix les assaltava, escopien, a través dels rompents, violentes sorrades. Anava vesprejant.

El pare devia haver-se aproximat a la costa per fer un reconeixement. De seguida se n’allunyà a tota orsada que li permetia el treu.

—Ja es dia no ensenya sinó sa punta morada de ses seues ales —va dir en Cadernera—: sa nit ve a mes córrer.

—Sí, caret. Has conegut la riba?

—Era sa punta des Besòs.

En Pau i en Vadô se n’anaren a encendre els fanals. El ruixat, que s’era enretirat cap a llevant, tornava altra vegada a rems, desprenent-se dels núvols a llargs serrells.

Quasi no hi hagué vespre. La nit va entrar amb la revinguda de la pluja. En Pau i en Vadô varen cridar l’avi Mauva, que dormia sota proa, i tots tres plegats, fent-se llum amb un fanalet, se reuniren amb nosaltres per sopar.

—Sa pau de Déu sigu amb vosatros —va dir l’avi Mauva saludant-nos.

En Vadô ens donà un plat de terrissa a cada u.

—Avui lo més calent ès s’aiguera —advertí en Pau—: amb aquest tràngol no es pot cuinar; però…, gana hi haju. Hai encetat una llauna de sardines as brou i una altra de botifarres. Per quina voleu començar?

Ningú tornà contesta. L’avi s’acostà a l’orla.

—Quin ploure! —exclamà, estremint-se amb la sobtada tremolor d’una esgarrifança.

—Es sa mar de dalt que cau sobre sa de baix —va dir en Vadô.

—Que caigu! Que gitu d’un cop Satanàs tota sa sua verinada, mal com no es rabenta! —saltà en Pau—. Així s’ofega es vent i s’aplaca sa maror. Es temps ha de destorbar d’una manera o atra. Ara ès quan anem a sa bonança: es capbusseig no ès tan fort, i de mitja hora ençà no hem embarcat una gota d’aigua salada.

—Hem!, hem!… —va fer en Vadô abaixant el cap.

L’avi Mauva tornà a esgarrifar-se.

—Quina negror! Sembla que estiguem dintre una ampolla de tinta.

En aquestes vaig sentir una gran fressa…, un bleixar monstruós, una alenada rufladora, que ens envaïa. No esclata, creix, atabala i retruny més de pressa en el cervell la roncadera d’una tora esborneiada que ve a topar amb la nostra orella. Ni temps vaig tenir de pensar: «Què és, això?».

Vaig rebre una forta commoció, vaig botar en l’aire i vaig caure d’esquena, mig esbalaïda. D’una llambregada, en el curt espai que mitjançà entre el bot i la caiguda, recordo que vaig reparar una pila de coses: unes roentors que ratllaven la fosca de la nit; en Vadô Set-trossos llançat contra una escala de corda, amb els braços i les cames esparrancats; un fanal esbardellat, amb el ble encara encès, que cremava sobre coberta en mig d’un bassal d’oli; un núvol de fum que m’empudegava; la barca sencera davallant a l’abisme amb la cruixidera d’un bosc que s’estimba en una esllavissada. I vaig caure, i una massa d’aigua bramulosa passà per sobre meu, ofegant-me, arrossegant-me… Jo no estava pas en ús de raó, però em vaig defendre per instint arrapant-me d’esma ací, allà, en tots els tocoms que assolia.

Així que poguí treure el cap a respirar, la veu d’en Pau ferí les meves orelles.

—Lladre!, lladre!, assassí! —cridava—. Es «Marsellès» ens ha passat per ui…, lladre!…, i no s’atura! Som perduts, misericòrdia de Déu!

L’espinguet d’en Vadô Set-trossos sonava un xic més lluny, cap a la proa:

—Auxili!, auxili!… Ohè!, ohè de sa gent!… Auxili!… Ohè!… Vira!, vira!… Ohè!, ohè!…

Jo també volia cridar; però, de la manera que sol resultar en un somni pesat, el meu pit s’esfreixurava, els músculs de la meva gargamella es dilataven, sobrepassant tal volta els límits que la bona emissió de la veu reclama, i no podia produir sinó un xiscle sord, semblant al d’una serp espantada. I mentrestant gambejava de quatre grapes, xipollejant, fugint de les llumenetes fosfòriques que brillaven en l’aigua, i que, en la meva terror, me feien l’efecte d’ullets horribles, trets a espiar-me per l’abisme, que se’m volia dragar. Donava voltes…, havia perdut l’orientació de la barca…, m’encaminava cap a on sonava trepeig, amb l’esperança de trobar algun company; i, quan el trepeig s’apagava, m’estemordia, creia haver errat el camí, tirava per altres indrets, i, per totes parts m’eixien al pas les fantasmes d’aquella nit infernal, obligant-me a la retirada. Per fi, entre el brogit, m’arribà una remor de veus. Vaig aturar-me, i entenguí algunes paraules d’un diàleg ràpid.

—… averies?

—Sí, sota sa regala: es folrat de proa…

—Vararem sa llanxa…

—Esbotzada.

—… la noia?

—No sé.

—Governeu vós…, dret a fil del vent… Marianna! Marianna!

—Coratge, Saura!

—Marianna… Marianna!…

Jo volia contestar i no podia.

—Aquí!, aquí!

El crit, entelat, s’extingia abans de sortir de la meva gola. M’havia incorporat sobre els genolls.

—Aquí!, aquí!

El pare s’abalançà als meus braços, m’agafà per sota les aixelles i m’aixecà en sopols, prement-me contra el seu pit i estampant amb boca esbufegosa un petó sota la meva barba, mentre el meu cap se tombava desmaiadament endarrera: un petó que era tal volta el primer que he rebut dels seus llavis.

—Filla! —I vaig sentir la commoció del seu ample pit, atrontollat pels sanglots.

De seguida es posà en marxa, caminant a embornades sobre el pont balandrejador de la nau, emportant-se-me’n a coll a través del xàfec. El seu respir xiulava en les meves orelles. Jo quasi no sabia on érem ni lo que em passava. Pugem, baixem, fluctuem entre les tenebres… A l’últim, topem amb un cos dur, percebo una celístia penosament visible, reparo algunes ombres, i m’atalaio de que som arribats als bancs galliners de popa.

Allí el pare se’m descarregà restant assegut al meu costat, amb un braç enrotllat a la meva cintura. L’infeliç panteixava de fatiga i esclafia sorollosos sanglots.

—Déu! Déu! —anava dient a borbolls—. Quanta desgràcia!… Déu! Déu! Per què m’haveu empaitat així? Tota la vida m’he escarrassat, he lluitat…, per tu, Marianna!…, perquè les meves suades eren seda sobre el teu cos, pedres fines en les teves arracades… Un flam d’alegria sortit dels teus ulls m’ho pagava tot. Què se li’n dóna, a la vella atzavara, de deixugar-se fins a morir, si el seu lluc se n’aprofita i treu una floreta més?… Morir! No hi pensava. Avant! Arreconem dobles de quatre per a la noia. Déu! Això és massa!… I tu…, malvinatge el teu cap verd!…, t’havia d’haver garrotejat, abans que embarcar-te! I tanta desgracia! Deu! Deu!, ja es veu, que ens voleu perdre!

Jo, escanyada per l’angoixa, no podia dir un mot: me revinclava opresa, ofegant-me… Ell agafà una de les meves mans i se l’acotà a la garguera, fort, fort, com si amb la força mateixa de la carícia volgués estroncar els seus sanglots.

—Marianna!, què tens?… Ah!, tu no podràs aguantar-ho, això! No en facis cas de mi: no sé lo que m’enraono. Te volia dir adéu…, perquè un hom no sap lo que pot passar; però…, res, he obert la resclosa…, i allà va! No, no estem pas perduts, encara. Coratge, Marianna!, coratge! Vaig a treballar. Ens salvarem: jo sé lo que s’ha de fer. Només tinc por per tu. La nit serà penada. Procura aguantar-la, Marianna; procura aguantar, pobreta! Vui ser home per a tu i per a mi.

S’aixecà del banc, va ajupir-se, obrí els calaixos galliners, i en tragué un manyoc de cordes, que m’ensenyà.

—Mira, t’he de lligar: ès necessari —digué començant a fer-ho—. Una ona se te’n podria portar o rebatre’t malament contra algun tocom. Tu no saps la força que tenen, aquestes maleïdes!… Així…, ben lligada als barrons i al caçaescota…, que no et puguis atruquejar…, així no hi ha perill. El bastiment no s’enfonsarà: no tinguis por. Quan vingui l’onada, ajup el cap sota la borda. Ningú es mor, per aguantar el respir una estona. Convé que siguem valents, Marianna. El meu pare m’ho havia dit cent vegades: «A la mar no es perd sinó el que es desespera: no hi ha que rendir-se mai».

S’ajupí altra volta i tragué dels calaixos galliners unes coses que lluentejaven. Eren destrals. Se’n posà dues a sota l’aixella i una a la mà.

—Adéu! —va dir—. No puc fet estaries. Sents com me criden? Se tornen boigs: no saben lo que es pesquen. Adéu. La nit serà penada, però no perdis mai les fiances. Jo vigilo: sents? Coratge!

Vaig estendre els braços.

—Pare!, pare! —Ell m’esguardà entregirant només el cap, arrambant la barba a l’espatlla.

—No: prou. Adéu.

En això vaig reparar una mena de palpitació en les tenebres, i se’n destacà una ombra de figura humana que vingué picant-se els polsos i cridant desaforadament.

—Misericòrdia, Senyor!… Saura, Saura!… Fem aigua!, ens omplim!… Misericòrdia, Senyor!… Sa bodega s’omple… Ja sa proa es comença d’enclotar!… Ens enfonsem sense remei! Mise…

Emmudí sobtadament i reculà un pas trampolejant. El pare, que havia arborat una destral i la descarregava amb un moviment d’enuig, va desviar-la en ziga-zaga, per no escallimpar-lo, i la abaté a poc a poc.

—Covard! —exclamà—. Amb una mica més que us deixo senyat per a sempre. No en vui, de covards, a bordo! Què ve a ser, aqueixa escandalera? Crideu fort, que potser baixarà el Sursum corda!… Mussol! Déu diu: «Ajuda’t i t’ajudaré». Au, a treballar! Ja ho sé, que fem aigua, sí; però també sé que ningú que segueixi la meva veu pendrà mal. Home, Pau, no sigueu mussol!… Heu’s aquí una eina: s’ha de treballar. A mar no es perd sinó el que es desespera. Veniu.

Ambdós se n’anaren costat per costat, i el negrall de llurs cossos s’esvaí, sacsejant, en la fosca espesseïda per la pluja.

Restí sola. El desordre nirviós, l’opressió, el fatic, les terrors imaginàries, se m’eren apaivagats. Amb una serenitat fonda i desesperada, la meva ànima entrava en possessió de la vera realitat: el temporal, la topada, el naufragi imminent… Vaig escoltar. Qui sap si era gaire a la vora, l’ona que venia per mi? Cada davallada de la barca em semblava un esglaó baixat de més cap al sot que ens esperava. Vet aquí l’hora suprema, aquella que pesa sobre tots els instants de la nostra vida. Era precís preparar-se, cristianitzar el cor, tan ple de món, tan descuidat de les coses d’ultratomba: era precís; però com?… Vaig pensar en Jesucrist, i em vingué a la memòria un pas de l’Evangeli, un pas, que sempre m’havia entendrit: aquell en què el diví mestre, caminant al suplici, adreça una mirada de queixa i d’amor a Sant Pere, que l’havia negat. La figura amable de Jesús se’m representà, mirant-se’m d’aquella mateixa manera, com dient-me: «Te vull perdonar. Abandona el darrer afany terrenal que et resta, el desig de viure. Accepta el calvari: segueix-me». I sí, jo prou hauria volgut fer-ho; ja m’hi decantava, i fins i tot trobava certa dolçor en el sacrifici, cert adormiment de la dolor en les quietuds melangioses de la resignació; però de cop i volta la realitat palpable i brutal m’envaïa amb una sotragada d’espant, i un jo esfereït, sense fe sinó en lo que tocava en els sentits i sense més amor que el de la vida material, posava en revolució tot el meu ésser. Viure, viure!, lluitar! Necessitava pensar en les probabilitats de salvació. La barca podia resistir: el pare alguna cosa faria!… Senyor, viure! No, no estava pas preparada per a bé morir. I, no obstant, el destí no s’aturaria… L’eternitat havia obert les seves portes, i jo en sentia l’airada esgarrifadora. Senyor, viure!

No hi havia esperança? Me responia el vent escampant cap al lluny invisible i desert la seva xiscladissa feble, llarga, misteriosa; me responia l’inacabable daltabaix d’aigües descrivint abismes indefinits; me responia una mena de bleix indicant la panteixada i l’acostament de les ones. Allí, lluny de la costa, el temporal era sigilós. Una força colossal se manifestava tal volta amb un sorollet. El perill s’acostava amb el silenci de les serps. No es veia res, i les percepcions, obtingudes només per una vagarosa descripció musical, enfantasiaven i corprenien d’una manera que no es pot dir. Jo em tornava boja escoltant.

Escoltava…, i vaig sentir l’espinguet d’una veu humana, un crit de desesper. Vaig enfonsar la vista a lo llarg de la barca, i no gaire lluny creguí obirar una batussa, dos homes que s’abraonaven. Venien. L’un havia aixecat l’altre en alt i en pes, i l’arborat se defensava a pernades i cops de puny.

—Murri!, botxí!… Mala negada feu! Deixeu-me anar, murri!, murri!

El que parlava era en Cadernera: l’altre era en Vadô Set-trossos, que rebaté el xicot sobre els bancs galliners i, saltant-li al damunt i subjectant-lo amb una mà pel coll i amb un genoll pel ventre, l’entollà amb una corda, lligant-lo i relligant-lo, amb estrebades de ràbia.

—Escorpit verinós, mala pua!, ja et juro que no et desfermes!

—Què ve a ser, això? —vaig preguntar.

—Res —contestà en Vadô esbufegant—. Es vostro pare m’ha encarregat que lligués aquest rampí; però, alerta!, això ès un dimoni!

En Cadernera encara li ventava puntades de peu.

—Deixeu-me estar, murri, botxí! Vui nedar! Vui estar llibert! Lladre, més que lladre!

En Vadô assegurà els darrers nusos i se n’anà mig corrent. Aleshores el xicot se girà cap a mi retorcent-se les mans.

—Ara sí que som perduts! Murris! Ara sí que som perduts! Fugiran amb es bot i ens deixen aquí! No volen noses! Murris! Al mencos no ens haguessin lligat!

—No, no! —vaig replicar—. Lluny de nosaltres, aqueix dubte monstruós! Encara no som prou infeliços? Pensar això ès una infàmia més negra que aquesta nit d’horrors. Aparta de tu aquesta idea, que fa mal al cervell i que t’ha de trossejar el cor. Creure que el meu pare pot abandonar la seva filla! Mai, mai! Dubtar de l’honradesa dels nostres companys! Mai, mai!

—Vós no sabeu la que ès, sa mar! —insistí ell amb angoixa—. Aquí no hi ha més que es jo, es jo i sempre es jo. Sa Santa Rita no té agont. Sa llanxa ès esbotzada. En es bot no hi caben sinó quatre persones. Han fuit, han fuit! Encara no n’esteu segura? Ai de nosatros!

—No!, no pot ser! —vaig exclamar—. No i cent cops no!

—Mireu! —va saltar el xicot—. Ara s’onada se n’ha dut un rem de trenta quatre: no l’heu vist? Ai de nosatros! Això ès un mal averany. Quan sa mar s’endú ses eines d’entrar a port (sempre ho hai sentit a dir), ès mal averany, ès que sa sentència ja ès feta! Ai, pubilla! Quants minuts tenim de vida? No us feu il·lusions, no! Això se’n va! I estem sols i lligats, i ens hem de negar!

—No!, sols no! —vaig cridar fora de mi—. Parla’m de la nit, dels abismes, del naufragi, de la mort… Tot això ho sento i ho palpo; i, no obstant, no ès tan horrorós com l’ombra sola d’aqueix pensament maleït, que no puc creure ni creuré mai!…, no, no!

Ambdós cridàvem com aligots desnierats per la tempesta.

—Ah, sa vida, sa vida!… Ès tan dolça, sa vida! —va dir ell—. Cada u s’estima sa seua més que totes les des món plegades. Qui sap què hauríem fet, nosatros, a ses seues aigües! Misèria, misèria! Mort jo, mort tothom. Companys, germans, pares… A sa mar no em fio de ningú. Misèria, misèria!… Verge santa des Vilar! No crec sinó en vós; no espero sinó en vós: en vós i en ningú més!

Se va entendrir i rompé en plor. A mi també el cor se’m va trencar. No: la Mare de Déu no desempararia aquell infant que no creia sinó en ella.

—Verge santa del Vilar —vaig exclamar aixecant els braços en l’aire—. Ajudeu-nos! Salveu-me d’aquest perill, i us prometo que pujaré a visitar-vos a peu descalç amb els rosaris a la mà i amb un d’aqueixos rems tan llargs a coll. Sí: ho faré ajudada pels mariners de la Santa Rita, que no s’hi negaran. I, si ells no volen ajudar-me, llogaré Cirineus. Cadernera, tu hi vindràs: digues que sí. El teu prec valdrà més que el meu.

—Sí, sí! —clamà el xicot aixecant també els braços fervorosament—. Deu-nos port…, i jo traginaré es rem a sa vostra capella, a peu descalç, o passant es rosaris!

Els nostres caps se varen acostar, i les nostres llàgrimes barrejaren llur ardent gotellada.

Amb quina confiança i quin consol vaig pronunciar aquest vot! Se’m representà la Mare de Déu en aquella figura, tan familiar per a mi, de la imatge del Vilar:

—I doncs, que no ho saps, que sóc una font de miracle brollada en el teu país?, que no ho saps, que sóc una orella del cel oberta sobre la terra per escoltar la demanadissa de la gent de la Costa? —Quines idees més entendridores, caret! I vaig pensar en tants de cents ex-vots de nàufrags com omplen les parets de la capella. Aquells nàufrags bé havien sigut escoltats! I també ho seríem nosaltres. Crec verament que la Verge volia el meu homenatge: me’l demanava, i venia envolta en una ruixada de records de vida i de poesia: de cants de la meva infantesa, de flaires del romaní de les nostres muntanyes… Amb quina enyorança vaig recordar-me de les soledats del Vilar, amb ses suredes, ses feixetes de conreu, ses velles oliveres on refilen els moixons, sos torrents frescals i sos àlbers de blanques soques, en les quals les parelles enamorades escriuen enllaçadament llurs noms amb la punta del ganivet! Oh, qui pogués visitar de nou aquells llocs i cantar davant de l’altaret aquella tornada tan repetida dels romeus: «Deu-nos goig i alegria, Mare de Déu del Vilar!».

La barca s’era emproada. Ho vaig conèixer per la inclinació persistent del pis, pels ressalts de la marxa…, per certa intuïció, de la qual és difícil esbrinar els fonaments.

—Ens enclavem de proa: repara —vaig dir a en Cadernera, que s’havia emparat de les meves mans i plorava acotant-hi la cara.

—És que ens omplim —va fer ell alçant el cap.

—Un cop plens…, anirem a fons?

—No, això no, pubilla. Portem càrrec de fusta: dogues de castanyer. Hem de surar per força.

—Així rai! —vaig exclamar, respirant ample.

—Es perill ès un atro. Diuen que amb es balanç de s’arbratge sa barca es tombarà.

—Qui ho ha dit?

—Ells: es vostro pare i en Vadô.

—I què pensen fer?

—No ho sé: m’han tret: no hai pogut escoltar res més. Al mencos no m’haguessin lligat!… Però…, voleu dir que no han fugit amb es bot? Jo no els sento pas.

—No, caret: treu-t’ho del pensament.

—Hauria sigut una bona murriada: oi? Me sembla que s’avi Mauva no s’hi haguera convingut.

—Ni el pare tampoc, home!

—Ès que sa vida… Ès tan dolça, sa vida!…

—Calla: sents, ara?

—Oidà, sí: piquen amb ses destrals!, treballen…

—No veus res, tu?

—Res: fosca i pluja.

—Què deuen fer? No pots pensar-ho?

—Tal volta una armadia. Mentre tingun temps de muntar-la rai! Jo vaig conèixer un homo que s’hi va salvar en es mar gran, amb una armadia… En Saura ès un bon patró: totes se les pensa.

—Sí, home, sí.

Vàrem callar. Escoltàvem el destraleig. Al cap d’una estona en Cadernera em va tocar amb el colze.

—Ja sé lo que fan, pubilla: esmotxen s’abre mestre.

—Vols dir?

—Sí: s’havia escruixit part damunt des treu: l’acaben de trencar. Això ès que no volen desemparar es bastiment: van a que servu.

Mentrestant la barca corria a tall de rella, forategant i enclavant-se, lo qual era molt perillós. La resistència que havia de vèncer l’obligava a voltes a bornejar, i en una entregirada podia el vent agafar-la de costat i tombar-la. Per la remor coneixia que l’onatge la colgava sovint de proa. En canvi en Cadernera i jo estàvem relativament bé. La popa era la part més alta i lleugera de la nau, i els cops de mar no aconseguien sinó fer-la ballar i assolir-nos amb algun esquitx. Després aquesta disposició es modificà. Fos degut a l’esmotxament de l’arbre mestre o a qualsevulla altra causa, la Santa Rita es desemproà d’una embornada, igual que si l’haguessin descarregada d’un pes; circulà per la bodega un glo-glo i una roncadera com de budells gegantins, i per fi la popa s’aclofà de cop.

—Hem tocat? —vaig preguntar alarmada.

—Alerta! —cridà en Cadernera pegant-me grapada al clatell i fent-me ajupir sota la borda.

Una muntanya d’aigua es precipità sobre nosaltres amb una força i un pes aixafadors. Si em troba a cap descobert, de segur m’hauria colltorçada de mala manera. Valga’m la precaució del noi de bordo. Però…, lo que vàrem patir! Un cop de mar s’aconseguia amb l’altre. Ni que estiguéssim en un clotarell d’aquelles roques tempestejades que havíem atalaiat a Tossa i a Blanes! De tant en tant en Cadernera cridava demanant socors. Jo, amb l’espant, quasi no podia tornar el respir. Esllomada, malmesa, horroritzant-me del sol contacte de l’aigua com si hagués sentit sobre el meu cos la fredor esgarrifosa d’un rèptil, me debatia sense esma pels bancs galliners. Els instants se’m tornaven segles.

Quan ja les forces m’abandonaven del tot, vingué la nostra gent i ens transportà, més morts que vius, a proa, deixant-nos mal ajaguts prop de la roda, a on ens lligaren no sé com ni de quina manera. Al principi no coneixia ningú ni m’adonava de res: m’havia embascat. Després me vaig fer càrrec del lloc on érem i de que tots els mariners estaven ajaçats i lligats al meu voltant. Déu meu, quina nit! Si has llegit el poema de Milton i et recordes del viatge de Satanàs a través del caos, figura-te’l, i figura’t un ramell de brèvols sers humans fermat a l’esquena d’aquell monstruós viatger: això et donarà idea de com anàvem. Tot era dens i pesat al nostre entorn, i corríem a bots i capbussades, respirant sols a glops a través del xàfec, la maror i les tenebres. En Cadernera, agemolit al meu costat, somicava monòtonament com un infant malalt a la falda de sa mare. L’avi Mauva respirava amb una ranera que retrunyia dintre el meu pit. En Pau, que amb la mullena i la fatiga s’era agreujat del seu braç ferit, se revolcava de dolor, i, després d’haver invocat tots els sants que li venien a la memòria, començà a borbollar unes blasfèmies que escruixien. Per a mi l’infeliç desvariejava; i vaig pensar: «Té: vet aquí que aquesta ànima, encunyada amb el segell del vici, se presentarà a Déu tot flastomant-lo». En Vadô Set-trossos era el més sencer de la colla. Amb una paciència admirable, arreglava a cada moment uns tapaboques que ens servien de coixí, afluixava els lligams que ens feien mal, i procurava que el braç d’en Pau descansés en tou. I, el pare, com devia estar, allà a la canya del timó? Sols una energia sobrehumana podia sostenir-l’hi.

Ara et diré una cosa que tal volta et semblarà estranya: patia molt, però quasi no em preocupava de la mort ni de res d’importància. Vaig pensar en una pila de futeses: en un vestit que em feia la modista per al qual li mancaria roba; en una recepta de ratafia que m’havia dictat l’organista de Roses: aiguardent, ginebrons, nou moscada, set dies a sol i serena; en una cotorra molt baladrera del veïnat: talment la sentia parlar: «Ramona, Ramona!… Un pobre: porta un xavo!». També em vingueren a la memòria una porció de versos d’un romanso que m’havien llegit quan era petita i del qual no m’havia recordat mai més de la vida. Els recitava i tornava a recitar de cor endins. M’anava enfebrant. Els ulls se m’aclucaven, i veia tot de gotetes lluminoses que davallaven engrandint-se, engrandint-se, fins que una gota sola m’acotxava de cap a peus. Aleshores m’esparvillava amb un surt, però de seguida tornava a ensopir-me, cada vegada més profundament. Sentia totes les paraules, tots els gemecs i sorolls; més, de tal manera identificats o barrejats amb els somnis de la meva febre, que encara avui no sabria com destriar-los. Havia acabat per caure en un deliri que consistia en la dèria de desembullar els boixets d’un coixí de puntes: estira d’aquí, estira d’allí, ara desfés aquest nus, ara despassa aquella baga, ja seguint un fil, ja l’altre…, una feina sense fi. I aquells boixets tenien les fesomies de la nostra gent, amb unes carasses deformes: l’un era l’avi Mauva, que amb sos cabells blancs formava un embolic inextricable; l’altre en Pau Ternal, amb un braç embenat i embotit, que es trobava per tot arreu i no es podia tocar sense que esclatés un gemec o una blasfèmia; les cames d’en Vadô Set-trossos estaven enteixinades d’una manera incomprensible; i en Cadernera es perdia sota una troca de nusos. I jo anava maldant, hala, hala… El coixí era enorme: descansava per un cap a la meva falda, i per l’altre al cim d’una paret altíssima, tallada en esbiaix, pel qual anava esmunyint-se. Relliscava, i se m’enduia presa entre els embulls de l’encoixinada com un altre d’aquells boixets palpitants que amb llurs ais m’omplien les orelles. Els fils m’encetaven la carn. Un esforç…, apa!…, i el coixinàs s’alzinava, i la meva cadira també…, i tornem a la tasca.

Vaig obrir els ulls i em vaig asserenar un moment. Navegàvem. Continuaven la fosca i el ruixat. Una veu va dir:

—Som condemnats! Això ès s’infern.

Una altra mormolà:

—Ave Maria Puríssima!

Jo em vaig posar a resar d’esma. Resava i tornava a remenar els adolorits boixets. El coixí brandava…, balandrim, balandram! No, ja no era un coixí: era una fulla de porta que s’obria i tancava seguidament, samarrejant un penjoll de grosses claus de testa humana encrostissades de rovell, gemegoses. Jo era una d’elles, torta, revinclada de tot el meu cos encarcarat de ferro. En les meves entranyes hi havia la fredor del metall. Balandreja que balendrejaràs!… Quan la porta s’obria, passava un aire geliu; quan se tancava, el meu pit perdia el respir. Els moviments d’aquella porta eren la meva respiració. Per fi, empesa per un cop de vent, la fulla es tancà del tot. M’ofegava. Després se badà una mica, tornà a cloure’s i vaig sentir una greu dolor. Havia restat encletxada en el batent, i el caire ferrat m’agafava per sota el ventre, cuidant a rompre’m les cuixes. En va proví de forcejar. Els meus músculs, gelats, testos, metàl·lics, no es movien. Els meus ulls s’empedreïen; la meva vista se cegà per complet… No existia més que la fosca rublerta per la zumzada de la dolor: «… zum, zum, zum!». Tota jo era dolor.

No tinc pas veritable consciència d’aquell sofriment, ni del temps que va durar; però no puc pensar-hi sense experimentar una mena d’horror orgànica. En el fons de la meva vida hi ha un món subconscient i obscur que encara sagna i es subleva amb aquell record.

Després de molt patir, vaig percebre certa impressió agradosa, com de frescors i pureses d’aire matinal, i, finalment, un joliu articuleig de veus humanes. Vaig fer esforços per exterioritzar-me, per sortir de l’ona de dolor en la qual estava submergida; mes no trobava pas la manera… Per fi vaig sentir que em remenaven, me va semblar que s’anava badant la feixuga porta que m’encletxava, vaig fer un sospir, i vaig mirar. I em vaig veure enxarxada en el coixinàs del meu desvari, entremig d’aquells monstruosos boixets semihumans. Tal va ser la meva primera impressió de la realitat, però en vaig dubtar de seguida. Què pasava? En Vadô, en Cadernera… Ah!, durava encara la terrible navegació!

—Al·leluia!, al·leluia! Mireu, mestressa, lo que teníeu, a sa falda —va dir en Cadernera, mostrant-me un rem ajagut a frec dels meus peus. Al·leluia!

—Ja ès estrany —exclamà en Vadô—. Els hem perduts tots mencos aqueix. Mireu-vos-el: ès un rem de trenta quatre. Per força us havia de capolar. Es mar l’havia portat a sa vostra falda, i jo l’en hai tret perquè no us matés. Si l’heu ofert…

—És aquell que heu promès a sa Mare de Déu des Vilar. Si això no ès un miracle!… —féu en Cadernera ajuntant les mans sobre els seus llavis.

—Esperança! —digué l’avi Mauva aixecant-se d’entre els cordatges—. Sa Mare de Déu ha començat a parlar: ella vindrà per nosatros.

En Vadô enarborà el rem i se n’anà cap a la banda acompanyat de l’avi Mauva i d’en Cadernera, que li feien costat com els dos escolans al que duu la creu alta en les processons. Un cop a la banda, s’hi recalçaren tots drets, amb el rem alzinat, i miraven, miraven…

Això aclarí amb un lluc d’esperança el meu tristíssim desensopiment. Sí, la Verge havia acceptat el pacte piadós. Calia tenir fe: la fe transporta les muntanyes; calia tenir fe i esperar.

Per què no un miracle? Semblava tan natural, que el Cel concentrés el seu interès en aquella vida que em costava tants desficis!

Començava a clarejar. Ja no plovia. El cel s’havia asserenat a clapes, i alguns estels grossos hi llumenaven, dolçament encalimats per la blancor del dia, que s’anava emparant a poc a poc de l’aire. El vent havia amainat força; però, que negra i espantosa, la mar! La nostra barca, amb l’arbre mestre esmotxat, i en ell armada una petita vela a tall de treu, marxava aireferida pel gran desert, decantada sobre la banda d’estribord i amb la popa negada per l’onatge, que no es cansava d’abordar-la; i…, au!…, ara aigües amunt, ara aigües avall!… Què lluny devíem ser de terra! En lloc se’n veia ni senyal. I no hi havia manera d’arrumbar-hi. La nostra ruta era fatal, perquè el bastiment, ple d’aigua i amb el centre de pesantor desllorigat, així que no hagués seguit el jaient de la correntada s’hauria tombat sense remei. Era com una d’aqueixes carretes embalumades que llurs conductors guien amb l’ai al cor per un mal camí: «que no embarquem aquesta fotja; que no agafem aquella gleva; si bolquem, si no bolquem…». El timoner havia d’estar sempre alerta, sobretot que no ens entravesséssim. I hala, hala, cap a garbí sempre, amunt i avall, marxa, marxa… Fins a quan?

Jo era una mòmia vivent. Les meves robes, ressecades per la febre, s’havien encartronat entorn del meu cos. Els lligams no em deixaven moure. Me sentia els ulls presos en un emmallat tivant, i les parpelles se’m cloïen totes soles: se’m cloïen totes soles i tornava a ensopir-me; però, de la manera que sol passar quan se dorm amb ànsia tot cuidant un malalt, me despertava a cada punt, figurant-me qui sap el temps que hauria transcorregut. I veia sempre la mateixa feble claror. Aquell dia, no acabaria d’alçar-se mai més? L’estel Artur resplendia sempre sobre el meu cap. I aquella mar, aquella mar… Era també desvari, allò? Tant de bo, que ho fos!

De vegades perdia el sentit de la realitat. Érem sers de l’altre món que, sotjats per l’ull de Déu, seguíem una navegació fatal i misteriosa. La barca era una mena de sepulcre. I la meva sopor revenia insensiblement, glossant aquestes fatídiques impressions i aportant-hi noves fantasmes.

Altres vegades m’atalaiava de la silueta dels tres mariners, drets a la vora de l’orla, amb el rem en l’aire, i se m’acudia una sotsombra d’idea de que esperàvem quelcom. Aquell rem venia a ser una llengua comuna que s’estirava cap al cel i pregava per nosaltres: —Miserere, miserere!…—. Inspirava un sentiment religiós. Però per què? Jo sabia que estava lligat amb una idea: quina?… Mancava el nus, el record s’era perdut, i el meu desvari el substituïa amb un cúmul d’absurditats. I marxa, marxa, amunt, avall, ara amb el cos en sec, ara banyat de malucs en avall per l’aigua que envaïa la coberta. El meu pensament flotava entre la realitat i el somni, sense assolir mai el descans del son ni la lluïdesa de la vetlla. I això va durar molt, molt. Serà que, en el rellotge de la dolor, els instants no troben manera d’acabar de passar mai?

Per fi la cridòria de la nostra gent m’esverà.

—Ohè!, ohè!… Aquí!… —L’avi Mauva, en Vadô, en Cadernera, tots cridaven i es movien com boigs. Fins i tot en Pau Ternal, que suara jeia esternellat, de bocaterrosa, sense habilior de manejar un dit, s’era incorporat ara, com un mort que s’esperités de cop i volta, i llançava un bramul llarg, llarg—. Ohè!, ohè, ohèèè!… —Era estrany. Aquell home no podia haver vist res: cridava d’esma, per instint d’imitació, per…, qui sap?…, tal vegada mogut per un poder sobrenatural. Vaig esgarrifar-me tota i em vaig asserenar completament. Què passava? Ens havíem enclotarat: no s’obirava entorn sinó una massa negrenca i bellugosa; i, no obstant, els mariners seguien amb llur crit. Vaig pensar en el De profundis clamabo ad te, Domine. Era una cosa terrible. Mentrestant el mar s’anà alçant sota nostre, abombant-se, elevant-nos…, i, en una balançada, es descobrí l’horitzó ombrívol de ponent. Vet allà el miracle! Una rosa de llum s’esparpellava en mig de les obscures bromes: s’esparpellava deixant entreveure confuses rodoneses de color de carn, llampegueigs d’or amb besllums irisats…, un estol d’àngels en revolta voladúria. I la Verge devia venir al darrera!… Ja es transparentaven les blavors de son mantell. Pots comptar, com anava, el meu cor! Pots comptar, quin espasme, en els meus sentits!

Les ones taparen la meravellosa visió, i ens esmunyírem vessants avall per una llòbrega fondalada. Quan tornàrem a remuntar-nos i vaig veure de nou l’horitzó, vaig compendre amb alegria que el miracle s’era convertit en un cas ben terrenal i esperançador. Sí, allò em plagué més: s’adaptava millor a les febleses de la meva naturalesa. Ah! Segurament els miracles no són per als nostres ulls, caret, i el nostre Pare celestial ens els escatima perquè sap lo que podem rebre i lo que no podem rebre. La bella resplendor de ponent no era sinó un reflex del sol rogenc, que guaitava per un forat de la calitja llevantina: res de carnadures d’àngels. El velam sacsoner i nuvolós d’un bergantí s’anava deseixint de la broma, colorit de dolça llum rosada. Ja no vaig dubtar de la nostra salvació. La Verge ens enviava aquella nau: talment me va semblar que aquella nau acabés de relliscar de la mà lluminosa de la Verge. Quina intuició de la Providència! Per ventura, darrera l’escorxa material de les coses, no hi ha quelcom diví que les emmeravella? D’on el sentiment que traspua dels paisatges? D’on la poesia de la pols? Vaig adorar Déu en aquelles veles que venien banyades de sol, cenyint el vent, portadores de vida. Gentil bergantí! No era gaire lluny. Ja els seus tripulants contestaven als nostres amb un clamoreig que espargia per l’aire agradosa música.

—Ohè, ohè!… Coratge!… Ohè!, ohè!… —Els cants de l’alosa que anuncien una aurora desitjada, l’himne del rossinyol en mig de la quietud de la nit, la primera serenada d’amor…, res, res no ha sonat mai tan dolçament a les meves orelles com aquelles veus de resurrecció—. Ohè!, ohè! Ja venim!… Coratge!, coratge! —Ah, gent de bé! Eren fills del Masnou. Tinc llurs noms escrits a les teles del cor, i, si mai algun d’ells necessita una mercè i truca a la meva porta, no hi haurà joia que em requi, ni pas que no doni, per procurar-li conhort. I no em creuré pas quítia, no: aquests deutes no es poden pagar amb béns de la terra: els serveis de la caritat són jornal de la paga de Déu, com deia l’avi Mauva.

El salvament fou dificultós: s’hagueren d’establir una pila d’amarres de l’un a l’altre bastiment per acoblar-los tot evitant-los topades. Aleshores vaig veure el pare. Xop, esgrogueït, tremolant nirviosament, dirigia la maniobra amb una gran excitació, i tan enrogallat, que la veu no arribava a formar paraules en els seus llavis per més que l’esforçava. Fou l’últim de transbordar. Estigué dret, al meu davant, fins que tres mariners vingueren per mi, me col·locaren en un baiard i m’hissaren amb tota mena de miraments. O, noble protector! Com treballava d’ànima en el meu salvament! Amb quin interès se’l mirava! Tot pujant per l’escala del bergantí, anava vigilant la meva ascensió i s’aturava a cada punt per contemplar-la. Un cop a dalt, va seguir darrera meu, va entrar en la cambra que em fou destinada, presencià com em posaven al llit, féu amb la mà un senyal d’aprovació, i, girant els ulls en blanc, caigué en basca, tan llarg com era, igual que si l’hagués ferit un llamp. Oi, quin home! Per sobre les defalliors del cos, per sobre les angúnies de l’esperit, per sobre la fúria dels elements quan tots ens rendíem i no érem bons sinó per a gemegar, la seva voluntat de ferro l’havia sostingut en el lloc de més fatiga: la seva voluntat de ferro i l’amor; ens havia guiat bé i ardidament; i sols quan ja no era necessari va afluixar-se el seu esforç sobrehumà, i la misèria recobrà sobtadament el seu disputat imperi.





V


El bergantí que ens havia recollit venia de Màlaga i anava a Marsella, i s’oferí a desembarcar-nos en el punt que volguéssim de la Costa.

Els tres dies que seguirem navegant són una història de basques i febrades que valdrà més que passem per alt. Lo que si et puc assegurar és que no ens mancà pas assistiment. El capità era un home tan curt de paraules com llarg d’obres, que no ens escatimà res i que ni les gràcies ens volia.

—Saura, avui per vós, demà per mi. No en parlem més. —Va cedir-me la seva cambra, posà el rebost a la nostra disposició, ens féu de metge i d’infermer… Més no es podia demanar. Fins i tot s’entossudí a voler salvar la nostra barca traginant-la a remolc, a pesar de l’embaràs que havia d’ocasionar-li amb grossa mar i vent contrari—. La Santa Rita és una antiga coneixença. Els bastiments tenen quelcom de persona: un hom els estima. Creieu que, si la deixés perdre, tindria sempre més un rau-rau: no podria dormir de gust.

Arribats a les envistes de Blanes, determinàrem desembarcar allí per moltes raons. Allí els nostres mariners tenien llurs cases, o les dels seus, i desitjaven descansar-hi; allí el pare volia que fos adobada la Santa Rita, ja que per a ell no hi havia, en part del món, millor mestrança que la blanenca, ni mestre constructor, amb lletres o sense lletres, més entès que un tal Ramon Veguer que la dirigia; i allí, finalment, jo, que em migrava per a posar els ossos en ferm lo més aviat possible, vaig veure el cel obert així que em parlaren de pendre terra.

—A terra, a terra! —vaig exclamar. No dic jo, si vaig treure forces de flaquesa, per saltar del llit! Massa cara havia ja pagat la capritxada amb aquell curt i terrible viatge que de per poc se m’emporta a l’altre món.

Altrament el mar s’havia abonançat molt, i el desembarc s’efectuà de la manera més feliç.

Què més te diré? Que, a Blanes, tots estiguérem malalts, qui més, qui menys; que en Pau Ternal i jo fórem els més cançoners: ell pel seu braç ferit, i jo per unes febres de cap que no em volien passar amb res; que els aires purs, els bons aliments i la tranquil·litat d’esperit ens guariren més que les medicines; que durant la meva convalescència vaig fer el retrato d’en Cadernera («es retràtol», que deia ell donant a la seva manera caient catalanesc a la mal castissa paraula); que el pobre xicot no cabé en pell d’alegria; que… Però aquest punt vol una mica d’espai: vaig a com complírem la prometença.

Tots els mariners s’avingueren de bon grat a portar el rem al Vilar.

—Que si l’hi durem? —exclamà en Vadô Set-trossos mig ballant—. Ja ho crec! I tal dia serà festa! Ja em tinc a sa cantada i a s’arròs! Visca sa Mare de Déu des Vilar! Ella ens treu a vores de tot, estima es blanencs i es trenca ses mans per servir-los. Això ja ve des temps des veis. A cada casa hi han boques que en parlen. Doncs, què li anem a regatejar? Fer traginar es rem per bastaixos? I ara! Bons muscles tenim; i, a lo nostro, nosatros. Hai parlat bé?

—Amén —contestà l’avi Mauva.

—Per sa meua part —va dir en Pau Ternal, accentuant la seva personalitat amb una de ses revingudes i vermellenques manasses, que es descarregà de palmell i ben estesa sobre la post del pit—, ja se m’assecu sa llenga si mai de Déu m’oposo a res que vaju a honor de sa Verge des Vilar. A fe de refè, li hai promeses tantes de coses, que ni me’n recordo; i em trobo amb un embolic que no sé pas per quin cap podrà seguir, si algun confés no m’hi venta una estisorada. Confés, hai dit? Llamp que els abrusu! Com que sóc anyer, encara no m’arrambo a un confessionari, ja tots posen morro de gos enfurrunyat. Trebais a mar, pubilla! Mes, sigu com sigu, me sembla…, anem a cercar…, que bé puc pagar es deute d’atri en descàrrec i a bon compte de tants de meus com se són esborrats des llevador de sa meua memòria. Per sa Santíssima Vergeta sempre faig per u. Aquí hi ha una espatlla que no desdirà, baldament es rem fos de seixanta vuit en comptes d’èsser de trenta quatre i que ningú més volgués posar es coll a portar-lo.

—Ah, Pau Pau, que en valdries, de peles, si no fos sa mala llenga! —reparà l’avi Mauva—. Si tant estimes sa Vergeta, per què malparles de tota sa seua parentela celestial? Que no ho veus, que ses oracions que li endreces no poden pujar a sa seua orella, entrelligades amb es rosaris de renecs que reses a s’infern tot es dia de cant a cant? Vergonya te n’hauries de donar.

—Per sa verba paridora des Pare Etern —exclamà enèrgicament en Pau—, per sa crossa santa de Roma i per…

—No jurus, home, no jurus! —saltà l’avi Mauva trencant-li les oracions.

—Vull dir —seguí en Pau— que ja s’ha acabat, allò de renegar. Ja ho veig, que ès un vici lleig. Jo sé es meus propòsits, avi.

—Hem!, hem!… —va fer en Vadô amorosint-se la garraspera del coll i amoixant-se amb els dits les aletes del nas, com si l’esperit subtil de la desconfiança se li hagués esbravat, fent-hi pessigolles, pels badius i la gargamella.

—As Vilar, as Vilar! —exclamà en Cadernera—. Quan ès, sa diada?

El pare va ser l’únic repatani. Allò de treure la cara pels carrers li venia de repèl. Que fos tan vergonyós, aquell home!

Assegut, fumant, amb la visera de la gorra sobre els ulls, ens havia escoltat sense badar boca; i, quan li vaig tocar el botet, s’aixecà, va encaminar-se calmosament cap a la porta, i, abans d’arribar-hi, s’aturà, va entregirar-se a mirar-me, i va dir, a poc a poc i reganyosament:

—Jo t’he donat el permís perquè puguis complir el teu vot, Marianna: era un dret ben meu. Hissa!… Jo em desmancalo d’un rem que val una pila de pessetes. Hissa!… Jo pago l’encesa de l’altar. Hissa!… Jo corro amb les dispeses de la minestra. Hissa!… Ara vols… Amarra!, dic jo. Te sembla si la meva ès cara de fer babarotes pels carrers? Que dormim, tita? Uix! Jo no he promès res.

Al sentir aquesta resposta vaig abaixar el cap sense ganes d’afegir un mot, perquè sé que les obres de pietat que no es fan a cor dolç són encens per al dimoni; més no poguí evitar que els ulls se m’enlloressin. L’avi Mauva replicà:

—Jo tampoc no hai promès res, Saura; però, quan es bon blat s’ajeu de ple, no vull ésser s’espiga buida, que s’alça dreta en mig des camp. Penseu-vos-hi bé, Saura. Teniu una filla estimada. Sa mar us la volia. No direu pas que no haju sigut sa Mare de Déu qui vos l’ha defesa. Ses proves són clares. I doncs? Per què no voleu correspondre? Mireu que sa Segadora dalla per mar i terra. Anem, Saura, dormiu-hi: preneu consell des capçal.

El pare va immutar-se i restà una estona sense moviment. Després arrufà d’una sacsada la galta, com si se n’esquivés una mosca molestosa, i sortí, tancant de cop la porta darrera seu. En tot el dia no digué res: calla que calla i fuma que fuma; i, així que es parlava de l’assumpte, s’escapolia de l’escena com una fantasma. Però l’endemà, quan ens va veure a tots descalços, amb els rosaris a la mà i el rem a coll, vingué humilment a posar-se entre en Pau Ternal i jo.

—Ja sa cuca fera a posseït ses dues cames principals que li mancaven. —Mormolà en Vadô.

—En marxa! —cridà l’avi Mauva.

Pobre pare! Jo el llucava de tant en tant, a cua d’ull. Al principi marxava esborneiat i confós com un malfactor que es veu passat per la vergonya pública: no sabia on posar les seves mirades fugidores; mes, a manera que la gent anà omplint els carrers de la nostra passada i que se sentí abrusat pel foc de cent ulls, assenyalat per una munió de braços i anomenat per una pila de boques (coses totes que per a ell havien de resultar punyents i provocadores), el seu esperit, que creixia en la batalla, s’eixamplà. I, com més avançàvem i més gentada es descobria, més ferm i entonat s’anava posant l’home, i més fort feia el responement del rosari, esplaiant la seva veuassa, que, fosca i rogallosa com la del mar, com la del mar se sentia també de lluny i s’ensenyoria de la bonior i de la cridadissa.

El nostre romiatge fou a Blanes una festa. Els fadrins i les fadrines plegaven la feina per acudir a veure’ns passar. Els veïns eixien a les finestres com en dies de processó. De cada carreró travesser sortia un pinyoc de gent: pescadors, menestrals, senyors, dones, mainada; un pinyoc de barretines, gorres, mocadors, tarots i mantellines blanques; de caps que s’encimbellen, de muscles que s’empenyen, d’ulls que llambreguen i de boques que es baden.

Les comares movien un esvalot amb llurs exclamacions mig cantades.

—Cuiteu!, correu! Ja vénen, ja vénen, es de sa Santa Rita!

—Pepeitta, Ramoneitta!… Ont us fiqueu?

—Qui ès, aquell? Ai la mare!, si no en conec d’atro!, si ès en Pauet de can Ternal de sa Cama d’Ase!

—Calla!, no xisclus, beneita!

—Guaita, guaita! Aquell tan lleig ès en Saura.

—Oidà!, sí, que té es nas dels Saures!

—Bo d’homo!, mireu com li degoten ses llàgrimes!

—Reina!, això entendreix!

—Caretons de Déu! Ja se n’anaven a fons, i sa Verge…

—A on va ara, aqueix carro? Enrera, enrera! Que voleu fer una tragèria?

—És que va davant és de can Cadernera de Raval: es menut de sa coixa Oriola.

—I aquella noa? Malaguanyats peuets! Mireu’s-em això!, si això són lliris blancs, fietes! Prou ès coneixent, que no han tingut gaires tractes amb sa terra nua!

—És filla de Roses, però té sang de pare.

—Noa de bona nissaga! De qui s’ha recordat, en es seus trebais, sinó de sa Santa Mare des blanencs? Oh, quina bona pensada! Salut, noa de Roses! Predica, predica, sa devoció des Vilar!

—Glòria a sa Verge des Vilar!

—Visca sa gent de sa Santa Rita!

Les mares aixecaven en l’aire llurs infantons.

—Mireu, carets, mireu, quin acte de fe!

I nosaltres resàvem i ploràvem: sí, tots ploràvem, fins el pare i tot, que s’havia enfervorit més que ningú i a cada moment s’havia d’espolsar a mà revessa les llàgrimes que li saltaven per les galtes.

Aquestes coses me semblen d’ahir: tan fresc ne conservo el record; i, no obstant, quants anys hi han passat per damunt! La humil ermita del Vilar és la mateixa d’aleshores; els caminals que hi condueixen són tan poètics i solius com en aquell temps: els mateixos pins els donen ombra, flaire i remor, les centenàries oliveres no s’hi han envellit cap mica més, i els moixons hi canten les mateixes passades; però, els homes que hi transitaven, a on són? Dels que férem el romiatge, grat sia a Déu, no resten sinó en Cadernera, que ja és vell, i jo, que en l’arbre de la vida sóc una fulla seca assorollada pel vent de l’eternitat, que no trigarà a emportar-se-me’n. El rem durarà de segur més que els oferents. Memorial d’una oració, llengua muda i eloqüent, dirà: «Miserere!» per nosaltres quan ja no serem d’aquest món. Si mai puges a l’ermita, el veuràs penjat a la volta entre llànties i salamons, en mig d’un esbart de barques en miniatura que són altres tans ex votis. El poble el designa amb el nom antonomàstic de es rem de trenta quatre. L’ermità potser te’n contarà una història exagerada: tu saps la vera.





L’idil·li d’en Temme





I. Preludis


Es deia Tem, i, amb aquest parlar blanenc que, en esforçar la veu, tendeix a tornar planes algunes paraules agudes, tot doblant el so de la consonant final, la seva mare, escridassant-lo, li havia tret el nom de «Temme», un nom que sonava com un gemeguet. I a fe que li queia bé, un gemec, per nom, a aquell pobre xicotet d’ulls blaus, colrat de sol, gravat de verola, magre, ratat de parpelles, que sempre se l’havia passada prima i que d’ençà que tenia coneixement patia d’una set d’amor que mai no havia pogut ben satisfer.

La seva mare restà vídua poc després que l’infantà, i, escarrassada amb els quefers de casa seva i amb els més feixucs que li calien a les dels altres per a guanyar-se la vida, poques estones havia pogut dedicar al gomboldatge i educació del fill. En Temme va créixer a la bona de Déu, a l’aire lliure, per platges i carrers, entre la patolla dels murriets; però no s’havia aficionat gaire a companyons. Era un xicot pensador, pacient i d’habituds solitàries, i ja de molt petit s’havia decantat amb més gust al treball útil que no pas al joc i a la gatzara.

Professava a la seva mare una amor tota reservada, però intensa i tendríssima. Per heure algun senyal de complaença d’aquella bona dona s’hauria obligat a qualsevulla fatiga; s’hauria abellit a qualsevulla sacrifici. Mes eren tan poques les satisfaccions que per aquest caire solia gaudir!… Sens dubte per tan poques, li sabien més grates i desitjadores. Ell prou feia tot el que podia per conquerir-les; i, portat d’aquest desig, sotjava sa mare, amatent a servir-la tan bon punt ella li manava quelcom, i, àdhuc sense que ella li ho manés, procurava ajudar-la, ja en les baixes feines de la cuina, ja a traginar la roba de les bugades des de la riera a l’estenedor i des de l’estenedor als coves; però quasi sempre, la dona feinera i atrafegada, que el considerava més aviat com una nosa que no pas com un adjutori, se’l treia del davant amb algun rebuf.

—Arri, fuig-me d’aquí Temme! Què fas? No em grapejus aqueixa, roba. Vés, no m’entrebancus! Deixa estar es ganivet i ses patates, que et taiaràs. No em cercus més mals de caps, que bé prou que en tinc. Apa, toca ruixola: sents?

»No em destorbus! Mira que no t’ho haju de dir amb un caluix d’escombra a s’esquena! M’has entès?

I el noi, bandejat d’aquesta manera, no tenia més remei que anar-se’n, tot trist de veure que era tan inútil i destorbador.

Un dels goigs més grans de la seva vida l’hagué amb motiu d’una pesquera. Amb hams i llinya i pèls de seda, que va trobar dintre un calaix del seu difunt pare, que era estat pescador, s’havia guarnit una canya, i, després d’algunes provatures quasi infructuoses, un vespre pogué comparèixer a casa seva amb una enfilada de mabres i un llobarret de mitja terça, que resplendí argentadament com un comal de lluna, dins la plàcida foscor de la cuina, així que el noi va entrar-hi mostrant-lo a sa mare.

—Què ès això, Temme? —va fer la bona dona, agradosament sorpresa.

—Jo l’hai ajat. Teniu, és per a vós.

—I tu l’has ajat, Temme? —tornà ella—. Tu has tinguda tanta traça?

—Hai feta una sort —va dir el xicot, abaixant els ulls per honestar l’orgull i la joia que li vessaven a estuf del cor.

—Molt bé, Temme! —exclamà la dona—. Ens vindrà de primera. Vet aquí que avui soparem com uns americanos. No, aquest peix de sa teua primera pesca no el vendré pas, caret meu: en farem festa nosatros dosets. Oidà!, veuràs quin guis, aquest vespre! Amb un suquet que jo em sé…, veuràs, veuràs…, un rajolí d’oli, alguns granets d’all dauradets, una mica de farina…, veuràs, veuràs. Quines torrades hi sucarem! Tota sa casa s’embaumarà de sa flaire. Però, Temme, fill meu, i quina traça has tinguda! No me’n sé avenir. Ses mabres, oidà, ja són boniques, i n’has ajades un bon ram. Però un llobarro, Temme! Això ja és pesca d’homo fet. De qualsevol manera valdria dos rals a sa plaça. Quasi ès una consciència que ens el mengem nosatros, pobrets. Però ja ho hai dit, Temme: serà per a sa nostra dent.

El noiet no cabia en pell. I no era que es fongués pel bon sopar, no: hauria donat el peix i el suquet i les torrades, per gana que tingués, i se n’hauria anat al llit a ventre buit, amb tal de no perdre aquell goig que sentia, del contentament de la seva mare, si les dues coses fossin estades incompatibles. Amb quina fruïció escoltava aquelles paraules tan dolces i acaronadores! Com se n’hi emmelava l’ànima! Quin esponjament, quin benestar, de sentir-se tan estimat i festejat! Que n’era, d’amable, la seva mare! Quin parlar tenia més entrador! Què no hauria fet, ell, per complaure-la! I sí!, amb aquells peixets l’havia alegrada, sí!

Se va asseure, tot quietet, en una cadira, a la cuina, i escoltava i guaitava; i, tot escoltant i guaitant, es banyava en un mar de delícies. Cada exclamació, cada somrís, cada gest de complaença de la seva mare, era un plaer inefable, que el noiet recollia àvidament i assaboria després a poc a poc, donant-li voltes i més voltes, com se fa en llemugar un caramel. I heu-vos aquí com aquella nit va adormir-se tot estovat d’un sentiment de dolcesa com tal volta mai no l’havia fruït; i heu-vos aquí com l’endemà no pogué menys d’esguardar el mar amb una simpatia i un afecte més profunds que fins aleshores. En havent-se llevat, eixí al seu balconet i va dir-se: «Ès bona ànima, sa mar! Té ses butxaques obertes a totes ses mans, i sembla que digu: “Apa, traçuts, escorcoieu-me!”. A sa terra: “Ai, no tocus això, que ès d’en Pau! Ai, no tocus allò, que ès d’en Pere!”…, un pobre no hi troba cap amigança, tot li crema es dits, i quasi no ateny un tocom on es pugu ajeure refiat que no l’en façun marxar a bordada de gossos. Sa mar, de contra, ès cristiana…, estima tothom, i tan bona cara posa as pobre com as ric. No vol amos ni particions, sa mar. Ella i jo ens entendrem, vatua! Jo m’enginyaré…, i Nostro Senyor m’ajudarà, perquè Nostro Senyor també ho vol, que rigun i que sigun felices ses bones mares».

Recalcat a la barana de fusta del petit i rústec balcó, no se’n féu poques, d’il·lusions, aquell matí!

Des d’aquella humil miranda, una de les més foranes del barri de S’Euguer, descobria part de la cala de Blanes, amb ses roques daurades, i tota la gran platja de S’Abanell, rossa com una immensa estiba de xeixa, estesa fins al cap de Tordera. Amb la imaginació el xicot saltava de roca en roca, recorria de llarg a llarg els sorrals, triava a frec del mar els millors paratges on installar-se, i preveia pesques meravelloses.

«De primer, un bon grumeig», va dir-se: «això ès important. I, després, ull alerta a guipar bé!…, ull i enginy, Temme! Que ses aigües comencen a fer llunetes olioses i a bombollejar i esquitxar?… Peixi minuti. Vinga llavors sa potera i…, zist, zast!…, gurrama de panxes en l’aire. Es peix menut ès es que s’enduu ses esques dets hams grossos sense embocar-los. Cal saber-lo filar i no donar-li vianda, sinó ferro. I ell n’hi hagués força, de peix menut, que també fa bona paellada».

El cas era practicar bé l’ofici. Cada ormeig a la seva oportunitat; cada paratge al seu temps. A la vesprada i a les nits de lluna, per la tardor, cap a les roques foranes a esperar el pas de les orades, oblades i bissos. A mig dia, cap al sorral, que era l’hora que el llobarro s’hi atansava a menjar. Ja les aniria aprenent, les avinenteses. Hi havia pescadors entesos, i altres que eren uns enzes, que treballaven com a màquines. No, ell no volia ésser dels enzes: hi posaria el cor, al ofici; observaria, estudiaria… La mar era, a la seva manera de veure, com un arbre immens i fullós, carregat de fruita, que calia escarrar a les palpentes; però les estacions i els vents, i el sol i la lluna, a qui sabia observar-los, assenyalaven màgicament els indrets on era més convenient de picar.

«No, sa canya no ès un mal ormeig, si as reramànec hi ha un esperit astut i un parell d’ulls desperts i ensenistrats».

Pocs pescadors s’hauran pres amb tanta d’afició llur ofici. Al cap de poc temps manejava la canya amb un tacte i una mestria extraordinaris, tan delicadament com un virtuós pugui manejar l’instrument musical de la seva preferència. Àdhuc, més que un instrument, li semblava un orgue nou del seu propi cos, una mena de tentacle per on circulava el seu fluid nerviós, animant-lo de cap a cap, de la soca al cimerol, del cimerol a la linya i de la linya als pèls de seda i els hams, dotant-los d’un palp exquisit que els convertia en una mena d’urpes sensibles. Com li agradava, d’afinar-ne les sensacions! Com les estudiava i quins secrets li ajudaven a descobrir! Cada peix tenia les seves maneres de picar, que, amb una petita vibració, el descobrien al pescador entès. La mabra no picava com la jodriola, ni el serrà com el llobarro; i el peix que embocava l’esca produïa una sensació tota diferent a la del que només l’envestia i l’estirava traçudament per despullar-la del ferro. En Temme cada dia aprenia secrets nous i traces noves; cada dia la seva canya es sensibilitzava més i més, i ell n’havia un goig senyorial semblant al que experimenta l’infant en educar els orgues del seu propi cos i sentir-se’n més i més mestre a cada moment. Per aquells temps la canya li inspirava un ver entusiasme.

«Sa canya! No hi ha cap estrument més fi ni més ben enginyat. Amb ses xarxes i es palangres i ses nanses s’aja més abundor de peix, certament; però amb sa canya un hom el palpa abans de vure’l. És una atra cosa, ès un estrument de més gust. Ajar una peça grossa amb sa canya…, i sentir ses seues estrebades…, coi!…, això, es bo!».

Se n’emportava molts desenganys, això sí. Quasi mai la realitat no corresponia al somni magnífic amb què solia fantasiejar per endavant les seves pesqueres. El peix gros abundava poc i era de mal agafar, car fàcilment rompia, amb el seu pes i les seves batzegades, els guarniments; i el peix petit feia perdre molt de temps i paciència a canvi de resultats insignificants. Però, si avui va malament, demà anirà millor: ell, en Temme, no es descoratjava. Com tots els pescadors de canya, de cada fracàs treia una ensenyança amb la qual evitar-lo un altre dia, i no perdia mai les fiances de millorar de sort. Hi havia tants de paratges a provar! Oferia tan belles promeses cada canvi de lluna!

Vivia entre somnis: el somni de la seva ambició abans de la pesca, i el somni del seu cor després d’haver-la realitzada amb algun resultat satisfactori.

«A veure què m’hi dirà, sa santa dona. Me sembla que avui se li alegrarà sa cara».

Desgraciadament, la «santa dona» solia estar trista i cada dia més caiguda de forces i d’esperit. Les seves humors eren estranyes i llunàtiques. A voltes victorejava i festejava el pescadoret amb motiu de petits èxits als quals ell no havia atribuït cap importància, i en canvi l’acollia amb fredor altres vegades que ell amb raó s’esperava un gran aplaudiment. En aquest últim cas el xaval restava tot desconcertat i brandava el cap amb tristesa i pensava: «Pobra mare! Que en deu estar, de rebentada des trebai! Que disgustos deu donar-li ets meu germà d’Amèrica! Tinc por que jo, amb sa meua canya, no podré pas salvar-la. Si no trobo un art de pesca que ens enriqueixu més de pressa, estem perduts!».

N’Àuria Maresa, que així (del seu nom de fonts i del cognom femenitzat del seu marit) li deien a la mare d’en Temme, sempre havia viscut com a distreta d’aquest noiet. L’amor maternal gloriosa, la de les il·lusions i els goigs, la hi havia proporcionada un altre fill, el primer, en Jordi, un noi robust, garrit i espavilat, que li envejaren totes les comares del barri; després havia tingut altres fills, que se li havien mort; i finalment li havia pascut en Temme, que havia vingut al món, com un núvol de pedregada, a l’hora de la desgràcia. Néixer ell i morir son pare, després d’una llarga malaltia, havia sigut tot u; i llavors havien comparegut els disgustos, i la secor dels pits de la mare, i el mancament de guanys, i els deutes i els neguits. Un sadoll d’una veïna, un sadoll d’una altra, l’infant havia sigut criat com de captiri, entre fam i males mamades; i, quan començava a menjotejar, l’havia pres una verola, que el posà de tal manera que feia riure la gent: pelat de cap, ratat de parpelles, tot ell trepat de sots i esgratinyadures com una corcada roca marina.

Se diria que en Jordi s’era format de les sanitats i ufanors de la mare, i en Temme, de les seves lletjors i misèries ocultes. L’un inspirava amor, l’altre pietat; l’un era orgull, l’altre vergonya; l’un duia a l’expansió, l’altre a la depressió de l’esperit; i els llavis s’abellien instintivament al goig de besar les galtones xamoses, i sentien repugnància per les marrides.

N’Àuria Maresa sempre havia considerat el seu fill petit com una creu. Estava disposada a sacrificar-se per ell sense esperar-ne res sinó penes, i, en atansar-s’hi, n’havia un toc d’espines. Tots els delits del seu cor se’ls enduia en Jordi, el garrit, el fort, l’excelsador de la nissaga. Per aquest sí, que perdia el temps amb gust, sense adonar-se’n. S’embadalia contemplant-lo i escoltant-li la veu, el somniava en les absències, i el creia, per dret propi, destinat a la fortuna i a la glòria.

En Temme no havia pogut haver cap impressió d’aquestes coses. Es pot dir que els dos germans no s’havien conegut. Hi havia entre ells quinze anys de diferència, i el petit tot just en tenia tres quan el gran va marxar a Cuba invitat per un parent que s’hi havia enriquit i manifestava intencions de protegir-lo entrenant-lo en els seus negocis.

En rebre aquesta invitació, n’Àuria Maresa no dubtà gens ni mica. Prou li recava, haver-se de separar d’un fill tan estimat; però va creure que la fortuna el cridava, i no volgué posar-hi entrebancs.

—Marxa, marxa, caret meu —li va dir plorant i abraçant-lo apassionadament—. Ves-te’n. Mal que es rompun de dolença ses meues entranyes, mal que s’hagués d’apagar sa meua vida, no vui aturar sa teua sort. Vés i feste homo, ric i noble i gran com tu mereixes. Jo aquí no et podria donar sinó misèries. Has de marxar: no hi ha més remei. Però vui que viatjus en cambra de popa i que et presentus a ses Amèriques vestit com un milord. Es llustro dóna importància i ès s’esca de sa fortuna. Ja ho hai pensat: ara ès s’hora de fer un vaitot, i el faré. Vendré sa barca i sa barcada de ton pare, es seus ormeigs de pesca, ses meues calaixeres de caoba, ses meues joies de nuviatge…, tot! Així pagaré es deutes que ens estalonen, i encara aplegaré una bona mota per as teus menesters. Tot per tu, reiet meu! Jo i aquest infeliç d’en Temme, amb quatre moblets podem passar; i bé serà prou que no ens l’acampem de qualsevol mal amén Jesús. No en passus ànsia, de nosatros. Un altre dia ens ajudaràs, quan pugus. No plorus. Vui que estigus alegre. Jo aquí, rosegant ses meues tristeses, les trobaré dolces si sé que són sa rel de sa teua felicitat. Que mai, mai, no hi haju de sentir es regust de ses teues llàgrimes!

En Jordi partí, equipat com un senyor, i n’Auria Maresa, empobrida, desnonà la casa que fins aleshores havia habitat des del temps del seu marit, i anà a ocupar-ne una de petita i miserable a l’extrem del barri de l’Euguer. En Temme no en recordava d’altra: una casa baixa amb el frontis sense rebatre ni lliscar, la teulada bonyeguda i herbosa, una finestra als baixos, i dos balconets embaranats de fusta al primer pis. Encrostonada i rústega també per dedins, no es componia més que de dues cambres a dalt i d’un vestíbul i una cuina a la planta baixa; però aquesta cuina, encara que força rònega, era tan espaiosa i estava tan ben apariada de la seva llar, els seus fogons, el seu armari cantoner, les seves lleixes a les parets i les seves vidrieres a les portes i finestres, que, als ulls de n’Àuria Maresa, feia passadores les altres misèries de l’habitació.

Posada allí, la dona va lliurar-se desesperadament al treball, llogant-se a tota classe de feines. Rentava i bugadejava roba a tot trast, i, en oferir-se’n ocasió, esterrejava pisos, adobava xarxa i vetllava malalts; i els diumenges, en comptes de descansar, venia vi a la menuda al celler d’algun hisendat, o servia d’escarràs en alguna taverna. Tothom la cridava i la manava a tort i a dret; no tenia un moment de repòs; i quan, tornada a casa seva, assolia una estona de relativa calma i decantava dolçament la pensa cap al fill absent, refigurant-se’l i acostant-se’l al cor enyoradís, acudia en Temme a distreure-la d’aquell goig reclamant-li atencions i moixaines. I sí!, ella també desitjava complaure l’infeliç i s’esforçava a conversar-hi. Però no sempre un hom té delit de tractar amb criatures. Si anava tan rebentada!…

Dominada per les primeres impressions que n’havia rebudes, no sabia figurar-se en Temme sinó com un infant quasi incapacitat per a la vida, com un ésser inútil, com una càrrega; i passaven els anys, i no rectificava aquest pensament amb tot i que el xicot creixia i tornava robust, i àdhuc esvelt i formós, davant dels seus ulls. Se diria que les noves impressions no tenien eficàcia per a esborrar la petja profunda de les antigues dintre l’ànima d’aquella dona, i que, mal que toqués a palp de mà la revoltura d’abundosos cabells del xavalet de deu anys, no podia eximir-se de l’esgarrifança que li causava el record d’aquest cap pelat i encrostissat, en altre temps, a causa del deix de la verola. I, en quant als guanys d’en Temme, què havia ella de refiar-se’n! El peix que ell li duia, el mirava com a la ventura d’un dia, sobre la qual no podia fundar-se cap esperança ni, menys encara, seguretat per a l’esdevenidor: res, un joc afortunat de criatura; una estranyesa que no podia durar.

Pobre Temme! Sort que en Jordi el protegiria quan ja ella hauria acabat les forces per a acampar-lo! Tota la fe la tenia posada en aquell fill absent. Amb quin daler esperava les seves lletres! Amb quina afició les llegia i les rellegia, interpretant-les sempre a faisó i aire de les seves il·lusions!

Mes el cas fou que aquestes lletres, que al principi sovintejaren, s’anaren retrigant després i fent-se cada volta més inexpressives i curtes. És clar que això era degut als negocis, als mals de cap… N’Àuria Maresa no podia pensar altra cosa. I, oidà, mireu si no era així, que finalment en rebé una, de quatre pàgines, en la qual el minyó l’assabentava d’haver-se vist obligat a renyir amb el parent que l’havia cridat a Amèrica, home avariciós i malvat que, en comptes de protegir-lo, l’explotava. El minyó, doncs, volia establir-se pel seu compte, i pregava a la seva mare que li remetés tant de diner com pogués, en la seguretat que cada ral se li convertiria en un peso oro.

La dona va indignar-se contra aquell mal parent d’Amèrica, i, desitjosa d’agreujar-lo, li retornà pel mateix correu, sense llegir-la ni descloure-la, una carta que en rebé poc després de la del seu fill. Ara, pel que tocava a diner, ella prou n’hauria volgut tenir a senallades per a posar-lo tot a les bones mans d’en Jordi; però no en tenia poc ni molt, i, venent quatre misèries i empenyorant-se un bon xic, no pervingué més que a aplegar una quantitat tan mesquina, que al que la rebés havia de causar-li més vergonya que goig. Fos com fos, va trametre-la com a prova de la seva bona voluntat juntament amb una lletra, en la qual pintava la seva trista situació i abocava totes les tendreses del seu cor; i, després, restà descontenta de si mateixa, semblant-li que no s’havia desentranyat prou i esperant que un mot generós del seu fill pogués servir-li de perdó. I aquest mot va trigar a venir, i no fou pas tan aconhortador com era de desitjar. Mes ja n’hi havia prou. Per què demanar més a un home enfeinat? I vinga un correu i un altre correu, i ella escrivint sempre i no rebent contesta sinó de tard en tard.

Per aquell temps fou quan en Temme començà la seva carrera de pescador. Algunes paraules esgarriades, que de lluny en lluny havia arreplegat l’havien posat mig al corrent de la conducta del seu germà d’Amèrica i n’hi havien donat una idea poc satisfactòria. Un fill que entristia d’aquella manera la seva mare! Què podia esperar-se’n? Pobra dona! Tan santa, tan pacient!… No era estrany que tan poques vegades estigués de bona humor! Bah!…, ell, en Temme, la salvaria; ell la trauria de les seves misèries i treballs. No calia refiar-se de ningú més. Coratge i foris! Agafava la seva canya i…, cap a mar s’és dit!

Passava hores i més hores al trencall de l’aigua. Era, segurament, la primera figura que el sol, en eixir, descobria sobre les roques o els sorrals de la costa, i la darrera que la seva mirada paternal abandonava en aponentar-se. La lluna també el coneixia bravament; i la seva llum, que, com enyorosa de companyia, sempre s’acarrera per sobre la mar dret a dret de qualsevol que transiti pels seus ribatges o s’hi estacioni, que sovint l’havia pres, encantadament, per punt d’esguard!

Aquesta vida a sol i serena durant mesos i mesos, frèjol de robes, nu de peus i amb el cap descobert, com ell solia anar, va fortificar-lo i àdhuc engallardir-lo. Igual que aquelles fades que, en visitar la princeseta de la rondalla, li concediren un do cadascuna, els penyalars i les ones, i l’ample cel i l’aire marí, tot afillant-se’l, li atorgaren màgicament llurs dons especials; i, toc-toc, toc-toc, les roques comunicaren a la seva carn quelcom de llur duresa; i, balandrim-balandram, les ones varen inculcar als seus nervis i tendons llur virtut de flexibilitat i lleugeria; i, riu que riu o brama que brama, la mar va insuflar-li de boca a boca l’alè vigoritzador del seu ample pit; i el dia li espolvorejà els rústecs cabells i li alluentà la pell amb sos ruixims d’or, i la nit va banyar-li les parpelles amb una ombra simpàtica. Era el ver fill de les platges i els roquissers: llur natura l’havia format i acolorit amb substàncies d’ella mateixa, com fa amb els seus aucells i els seus peixos. Nu sobre una roca marina, s’hauria dit que era una escultura tallada de la mateixa roca; i quan, eixint de nedar, s’ajeia sobre l’orla de sorra bruna, planxada per l’onatge, hi semblava una figura rellevada, com aquelles que a pic de martell relleva tal volta un artífex a l’orla d’una safata. Mes, si de part de fora tenia la color cuprosa dels penyalars i de la sorra humida, de part de dins era altra cosa, car l’esperit transparent que s’obirava pels seus ulls blaus era una immensitat atzurada i pura com la del mar i com la del cel en el temps de la més gran serenitat.

Respirava salut, i les seves ocupacions i contemplacions el tenien tan distret que quasi no pensava mai en ningú del món. La idea de la seva mare no constituïa cap obsessió de la seva ment. Més aviat que com una dèria, aquella dona existia dintre la seva ànima com una tendresa, que es despertava amb un glatiment mig dolorós mig dolç quan alguna circumstància li’n feia record. I la veia només de lluny en lluny. Com que molt sovint n’Àuria Maresa dinava a les cases on s’esqueia a treballar, el xaval estava avesat a endegar-se ell mateix la minestra de migdia, i quasi sempre se l’enduia ja preparada, de bon matí, per menjar-la allà on se trobés en caure l’hora de costum. Mare i fill no solien estar junts més que una estoneta al vespre. L’un i l’altra feien algunes passades a la casa durant el dia: l’un a portar-hi peix, i l’altra a mirar si n’hi havia a fi de vendre’l abans que pogués passar-se; però no solien esdevenir-se.

A la vesprada en Temme s’asseia vora la llar, en una cadira baixa, i, recolzat sobre les pròpies cames i amb els queixos entre els palmells de les mans, contemplava amorosament la seva mare, que feinejava per la cuina.

Per a ell, aquella dona, alta i d’amples proporcions, era com si quasi no tingués cos. Feia com la Mare de Déu: tota era cara, esperit. I quina cara més noble i d’un aire més agradós! Quina bondat, quina dolcesa i quina tristor s’hi llegien! En Temme no podia menys de doldre’s que els fatics i les penes la descarnessin i envellissin. Es desolava, verament, en reparar com aquells grossos ulls melangiosos s’enconcaven de dia en dia, i com aquelles galtes, tan amables al bes, s’esllanguien i arrugaven a manera de veles que es buidessin del bon oratge de la vida. Que apenadora, aquella lleu, però constant, tremolor dels llavis, que semblava un vici que haguessin adquirit a causa del respir anhelós que solia moure’ls! Que apenadores, aquelles blancors que es descobrien ací i allà en les dues rosses bandades de cabells que, eixint del mocador del cap, endosseraven el simpàtic front! Ell els havia vistos tan verament auris, aquells cabells!… Eren una joia que s’anava gastant: feien com el rellotge d’argent daurat del senyor rector, que, amb l’ús, anava perdent el bany d’or i blanquejava. Pobra mareta! I, els seus gastaments de vida i de boniquesa, no eren, en bona part, deguts a l’esforç que ell, en Temme, li havia costat? Ell s’havia alimentat, anys i més anys, de les entranyes d’aquella dona generosa, que mai no les hi havia escatimades. Ella no n’hi demanava res, però en cada arruga de la seva cara ell hi llegia el senyal d’un deute sagrat. Pensant aquestes coses, o altres de la mateixa traça, moltes de vegades el xaval s’entendria tant i tant, que fins i tot se li enaiguaven els ulls.

A voltes, en mig del seu entendriment, li entrava un gran desig d’abraçar la seva mare. S’alçava, se li atansava a poquet a poquet, i, enrevoltant-li un braç al cos, s’hi acostava silenciosament.

—I ara, Temme! —feia la dona, estranyada.

El noiet l’esguardava amb sos ulls humitejats, tot somrient d’una manera acaronadora.

—Què et passa? Estàs malalt?…

—No, no, graci-a-Déu… No res…, tenia ganes d’abraçar-vos… I…, ja està.

El xaval tornava a la seva cadira, i la dona restava un moment astorada. Què era, allò? Amb una fulgor com de llampec en nit obscura, percebia, en tals ocasions, quelcom de la vera naturalesa d’en Temme, i el cor se li atrontollava i se li omplia d’una angúnia estranya: una angúnia com d’un antic pecat no ben conegut, cóm d’una error penosa que l’enteniment repugna d’aclarir. Sordes interrogacions, a manera de veus confuses d’ecos llunyans, s’insinuaven en la seva ment. Valdria més en Temme que en Jordi? Hauria ella injustament despullat dels béns del pare l’un fill en benefici de l’altre, i…? No podia acabar, ni tan sols atendre, aquests pensaments. No, en Jordi no seria ingrat. En Jordi era l’esperança. No fallaria, no podia fallar.





II. Proposició


—Estiu!… Estiu! —Ho proclamen triomfalment a chor, les bandades d’orenetes i falzies que s’escampen per l’espai—. Estiu!… Estiu! —Indirectament ho proclama també pel poble el nunci amb aquella crida que ja tothom se sap de memòria per repetir-se cada any per la mateixa diada amb els mateixos termes i àdhuc els mateixos tocs de trompeta.

—Tuturú!, tuturutú! Les dones es banyaran a la part llevantina de la badia, des de sota Sant Antoni fins a l’indret de l’Esperança; i els homes a la part de ponent, des del Carrenyanc a la Pujola.

—Banys!… L’estiu és vingut. Arriben tartanes carregades de forasters. Estiu! Estiu!

És el dia de Sant Cristòfol. El sol vola amb valentia pel mig del cel. Blanes resplendeix alegrement amb ses parets blanques com llenços de bugada i ses teulades grogues com altars de moresc. El mar i el cel són una sola blavor clara sense solució de continuïtat. Les muntanyoles i roques que s’hi banyen tenen l’apariència d’incrustacions d’esmalt sobre un cristall puríssim. Fineses i brillantors per tot arreu… La naturalesa sembla manifestar, en aquell sereníssim paisatge marítim, pompes i gustos d’argenter. S’endevinen riqueses d’or sota les nacrades colors de les roques. Les plantes que hi brollen al damunt ofereixen un estrany caràcter regular i ornamental. Allí les piteres amb llurs grans fulles simètriques i rígides com les d’una gegantina flor de metall inventada per algun artista. Allí les pales ovals de la figuera de moro, que, vistes de lluny, tenen el llustre i la forma de colossals gemmes maragdines. Allí les mates de ginesta, que, en compte de fulles, treuen uns llistonets verds que aguanten joiells d’or. Allí els altíssims llucs d’atzavara, que semblen arbres, convencionals i d’intenció simbòlica; gentils, esvelts, inusitats; les tornejades soques com de bronze brunyit; les branques acompassadament distribuïdes i graduades de major a menor, dues a dues tan iguals i tan elegantment corbades com els muntants d’una lira grega, llises, sense entreforcs ni ramatge, i terminant en unes grapes que es brinden al cel rublertes d’una pelussa àuria, com dient al dia esplèndid: «Mira, que belles, les flotes que hem arrapat del teu pelatge de llum!».

El mar és tan pla que no ofereix perspectives. Només, de tant en tant, una gavina o una barca, que s’hi mouen atansant-se o allunyant-se, donen als ulls enganyats una meravelladora sensació de les profunditats del paisatge.

És a prop de mig dia. En Temme, que a la matinada havia estat de mala sort, després d’haver esmorzat a les onze proposant-se no fer cap més àpat fins a quatre hores de la tarda, compareix a la platja amb la seva olla de grumeig i les seves canyes, s’asseu a la sorra, i comença a preparar els seus guarniments. Vol provar la pesca del llobarro; però encara no l’ha començada quan un xivarri inesperat que sona al seu darrera li fa girar el cap.

—Què ès això? Què hi ha de nou?

—Sant Cristòfol, home, Sant Cristòfol!

El xicot fins aquell instant no havia hagut esment de la diada. Arreplega els seus estres i va a posar-se en fila amb l’altra gent. Tots plegats, mig despullats, mig vestits, esperen el toc de les dotze. «Nang, nang…». Així que les esperades batallades comencen a caure, en voleu, de bellugadissa de braços i mans estenent per fronts i pits el senyal de la santa creu? I, tot seguit, en voleu, de cossos a la mar?

—Ara, ara! S’hora, s’hora! —Alguns es banyen només els peus, altres tot el cos; hi ha qui tot just de Déu toca l’aigua; hi ha qui s’hi rabeja llargament.

En Temme submergí una estona les seves cames nues, pregant de cor endins a Sant Cristòfol que el rentés de tota sement de dolor reumàtica. Després s’apartà d’aquell paratge avalotat, i atalaià d’ací d’allà a veure si en descobriria algun altre de més tranquil. A on podria dar-la? La banda de llevant estava plena de dones. Quin guirigall hi movien de xerroteigs i de rialles argentines! I, quina xiscladissa alçava de tant en tant un escamot de noies, no podent resistir en silenci l’escomesa impressionant i pessigollera de les mateixes ones que desitjaven abraçar! Allò era un mercat de Calaf. Però, encara que no hi hagués regnat aquell traüt, tampoc no calia pensar a acostar-s’hi. Era el lloc de les dones, i en Temme no hauria volgut que cap s’avergonyís de la seva presència. I a ponent? També estava tot ocupat. Ací nedadors que es capbussaven, allí altres, i ací i allà colles d’enjogassats que batallaven esquitxant-se d’aigua a cops de peu, feien els xiquets de Valls a la platja o armaven sardanes dins la mar; i per tot arreu ressonaven crits, rialles, bruels, patacs, xipolleig i altres sorolls indefinibles. I, què calia esperar del recó de la Pujola, on s’acoblava tota la canalla del poble? No res: o anar lluny cap a la platja de S’Abanell, o deixar-se córrer la pesca.

Tras, tras…, anava caminant indecís. I, ja una mica apartat dels nedadors, s’aturà sorprès de quasi no sentir-los. Llur cridòria i aldarull sonaven com a cosa mínima i ridícula en l’oberta immensitat, i no contorbaven poc ni molt la calma de la mar, que semblava riure-se’n benignament amb el cascadeig acompassat de la seva petita ressaca, de la qual res no era capaç d’alterar el ritme ni el to.

—Ara mireu si n’és, de valenta, sa veu de ses ones, àdhuc quan sona més apagada!

Tras, tras…, anava caminant indecís.

En arribar als volts de la reconada de ponent, algú va cridar-lo pel seu nom. El dia anterior havia plogut, i els llaguts, gussis i balandres reunits en aquell paratge eixugaven al sol llur velam desplegat o mig desplegat, en tan diverses posicions, que feien l’efecte d’una gran ajocada d’aus que, terrejant i espolvorejant-se com solen, haguessin esbalandrat les ales amb el major desordre, cadascuna al seu gust. L’apel·lament havia eixit d’allà, i en Temme no va trigar a descobrir qui l’havia proferit. Sota una estesa de blanques veles fresques de mullena, veié vermellejar, com una rosa dins un joc d’ombres i besllums lilials, la cara rodona i xamosa d’un home d’uns quaranta anys, vestit de blau i molt negre de cabells, d’ulls i de celles, el qual, mig ajagut, s’anava incorporant i li signava que s’atansés.

—Ep, Temme, ep! Sóc jo, qui t’ha cridat.

—Vós, Bonosi Ramoneda! I què voleu?

—Ho sabràs si t’atures una mica a escoltar-me, que tot vol temps i paciéncia, homo de Déu. A on vas, ara?

—Cap a S’Abanell, a veure si trobo unes aigues que dugun més peix que carn.

—Mal pensament. Amb es temps d’anar d’aquí a S’Abanell, ja tota sa carn de cristià que ara està en remull se serà posada en sec, i, sense moure’t d’aquí, podràs pescar amb tantes fiances de sort com en altra part qualsevol…, i qui sap si amb més i tot, perquè es llard que deixarà a s’aiga tanta de gent, llamp me matu si no ha d’èsser un bon grumeig per as llobarros, que són tan gola-bruts. Atura’t, homo. Sant Cristòfol només té una hora seua. Dóna-l’hi, així et gordu de dolor i de baldament!

—Ja —féu en Temme, somrient amb una punteta de malícia—. Sinó que em sembla que, més que es sant, sou vós qui es vol aprofitar de sa meua hora. I cap mal ès: també em plau, de servir-vos. Sa llàstima ès que vós cerqueu qui us acompanyu à fer petar sa claca, i jo, pobre de mi…

—Ets bec-eixut com tota sa gent de mar: no cal que m’ho digus. Vatua ets homos de mar! Ells són qui m’han fet passar per xerraire, essent així que sóc el més reservat des Ramonedes i que mai ningú no m’havia tingut per llenga-llarg fins que vaig empeltar-me de pescador. Ah, Temme!, què deus pensar, de mi? I vas errat. Mira: m’agrada dir ses coses amb s’amaniment de paraules que necessiten, però no xerrar per xerrar, i ara! Si t’hai cridat, ès per proposar-te un negoci.

—Un negoci! —exclamà en Temme estranyat—. A mi? Que va de bo?

—I per què no ha d’anar-hi?

—Perquè encara no sóc ningú, jo —va respondre humilment el xaval—. Que no veieu que sóc un marrec de dotze anys i mig?

—Un raig així te’n comptava. Però, si ets petit, tens més seny i ets més trebaiador que molts d’homos que s’han d’afaitar ses barbes cada dissabte. Ja t’hai filat, jo, i…, anem!, tinc confiança en tu. Apa, seu aquí, a s’ombra des gussi, i parlarem.

En Temme, encuriosit, va convenir-hi. Tots dos interlocutors s’aclofaren a la sorra cara a cara, i l’home va dir al xaval:

—Vui començar per explicar-te es meu cas, Temme. Jo no sóc homo d’aiga. Tots es Ramonedes, de pares a fills, d’ençà que n’hi ha memòria, tots han sigut de s’art de sa terra; i, si sa malastrugança m’ha dut a merinerejar aquests darrers anys, ets meu cor no ès a ses ones, sinó as terrossos. Amb una casa as carrer de Raval, una vinya de quatre quarteres i una bòria afruiterada, que no devien res a ningú com no fos sa contribució, qui més ric i més xalat que en Bonosi? Però va venir sa filoxera, i vet-em aquí per portes. I com que per aquell temps va morir es pare de sa meua dona, que era pescador, i ella heretà aquest gussi, tothom va aconsellar-me que me’n servís i que cerqués a sa mar s’aliment que sa terra em negava. I, res, vaig deixar-m’hi caure. Pero…, ca!…, a mi sa mar no m’agrada. Què te’n diré?… Hi trebaies i més trebaies, i mai no te’n pots fer teu cap tros ni preparar-hi cap collita: sempre hi vas a sort i ventura, i qualsevol passavolant que s’hi ficu hi té es mateixos drets que tu, que t’hi has envellit, voga que voga, baldament t’enriqueixus. És com es llit d’una lea. No m’il·lusiona, no hi trobo bon jaient: àdhuc m’hi sento feixuc i desmanyotat, i sempre hi estic recelós. Ses ones són traïdores, Temme: es seu riure no m’entra; i quan, en dies com el d’avui, veig que s’encanten emmirallant-me, me sembla que no ho fan pas sense un desig reconsagrat d’engolir-me. Net: la tinc avorrida, s’aiga. Creuries que encara de vegades m’hi marejo? I vet aquí per què…

En Temme havia anat brandant el cap en senyal de desaprovar els darrers conceptes del seu interlocutor, i aquí el va interrompre.

—No, no i no! —va saltar amb cert desfici—. Que sa terra us tiro més que sa mar, bé: vós us ho sabreu; però que vós i datros surtin que vira que tomba amb això de sa traïdoria de ses ones…, no, no i renó! Això són romansos. Per tot arreu n’hi ha, de perills; i…, a on anireu, doncs, que no pugueu sospitar-hi traïdories si darrera de cada perill hi suposeu una malavolença que l’empeny? Ai llampus! Repareu-ho: de vegades cau una teula i…, clac!…, xapa sa closca de l’infeliç que ensopega al seu dessota. Ara bé, doncs: anem a cercar: qui passaria tranquil per cap carrer si s’afigurés que totes ses teules des ràfecs el sotjaven amb s’intent d’abordar-lo i estabornir-lo? Oidà, i doncs?, per què malparlar de ses ones i no de ses teules? Però no: tothom da-li que da-li amb sa traïdoria de ses ones. Es gran, això! Desenganyeu-vos: Déu ho manifasseja tot, i, si ell vol que us negueu, us negareu, baldament no toqueu més aiga que la de sa gibrella de rentar-vos sa cara. Sa mar ès franca, Bonosi. Veieu?, a mi m’enamora més que sa terra precisament per això: perquè no s’entén de partions ni d’heretatges i té es cor igualment obert per a tothom.

—Ben xerrat, marrec! —exclamà en Bonosi rient i pegant amistoses manotades sobre el muscle del xaval—. Ui, ui, com t’entusiasmes, tan mosca morta que sembles! Bo, bo! Tu ets homo d’aiga…, i perquè ho ets et cerco. Saps què em deia, dies enrera, s’avi Mundet?

—Com ho vaig a sebre, jo?

—Doncs me deia que es pescador més fi de Blanes ets tu, però que ningú no se n’atalaia perquè et trobes en es mateix cas que un music que no pogués sonar sinó amb una guitarra d’una sola corda. Entens, sa comparança? Sa guitarra d’una sola corda ès sa canya de pescar. I deia ell: «Doneu-li un mal tros de gussi o de llanxa, i llavors serà com un music que pot governar una cobla…, i ja veureu si farà parlar!».

En Temme va enrojolar-se i no sabia on girar els ulls, plens del goig i la confusió que li causà aquesta lloança; però tot d’un plegat semblà que s’entristís, tombà el cap sobre el pit, esclafí un sospir i mormolà:

—No, Bonosi: si jo fos tan bon pescador, sa meua mare no hauria d’anar tan escarrassada com va.

—Vols dir que no guanyes gaire. Jo et crec bé —saltà en Bonosi—. Que no has enteses ses paraules de s’avi Mundet? Això no ve de culpa des music, sinó de sa guitarra. Doncs bé, Temme: jo tracto de posar-te a ses mans s’estrument que necessites; et vui protegir…, ep!, no per sa teva bonica cara, lleig des meu cor, sinó perquè tinc confiança en es teu trebai i en sa teua honradesa i espero més beneficis de tu que d’un atro. Jo parlo clar: pa, pa; vi, vi. Però, sigu com sigu, aquesta confiança que et poso em sembla que ès ben falaguera per a un marrec de dotze anys i crec que tindràs punt a no desmerèixer-la mai de sa vida. Oidà?

—No passem s’arada davant des bous —va respondre en Temme amb aire greu—. Quan sàpiga què voleu de mi, us diré es meu pit. Per ara només us veig venir, però encara no sé ben de cert cap a on penseu tirar. Voleu deixar s’art de sa pesca?

—Sí, Temme: de grat i per força. No puc partir-me a trossos i èsser a s’hora en mar i en terra. Has de sebre que, ara amb jornalers llogats, ara pic pic sa meua dona i sa meua mainada, ara jo a empentes i gavells quan me lleguia de sa mar, hem replantat i empeltat sa meua quintana, i ja sa vinya torna a pintar-hi que ès un gust. Es pàmpols hi canten as vent com una glòria de banderes, i no donaria per set bótes de vi sa collita que s’hi prepara enguany. Es ceps nous lleven més, molt redemés, que es veis; però, això sí, són més senyors que cap hisendat: s’han de menar nets cóm una joia, i cal sulfatar-los i ensofrar-los cop i recop: una mar de feina. I, qui l’ha de fer, sinó jo? Oi més, vui arrabassar un bosc que tinc, i també ensarmentar-lo. Oi més, vui pendre a preu cotat d’arrendament uns quants saions de pla. Oi més, sa meua bòria…

—Això són comptes vostres —féu en Temme, interrompent-lo—. Tornem a ses coses de sa mar. Què us proposeu? Heu d’entendre que jo no tinc pas diners. Voleu vendre es gussi?

—Sí i no, Temme. Això de vendre, sempre va llarg. No ixen es compradors en volent-ho, i tots van a sa saga d’aprofitar-se de ses necesitats des proïsme. Jo escamparé veus i…, veurem. Però mentrestant, tu i jo podríem fer un tracte.

—Quin? —preguntà el xaval amb emoció.

—Mira: gussi, rems, veles, ruixó, palanqui, palangrons, nanses, garbitànes…, anem, tota sa meua andròmina marinera, tu podries emprar-la as teu gust i…, tracte net…, a mitges de guanys. Què et sembla?

—Mitges! —exclamà en Temme gratant-se el cap—. Us hi heu pensat bé? No ès car, això?

—No et composo, Temme —replicà en Bonosi amb to de gran formalitat—. Posem-nos sa mà as pit. Per a tu es tracte ès una ganga, perquè, per cada peix que ara ages amb ses teues canyes, en pescaràs deu amb es meus ormeigs i bertrols, i, encara que me’n dongus cinc, te’n restaran quatre d’aventatge sobre es teus guanys d’ara. Compta i ho trobaràs. I ès clar que, si escoltes s’ambició, que ès una gola que sempre fameja, te recarà sa part que m’hauràs de donar i et semblarà fora llei que jo, sense posar-hi gens es coll, m’haju de goldir tant com tu des teu trebai; però pensa que es meu goldiment ès s’assegurança del teu. Perquè…, sa cosa ès clara: si estic content de sa renda que em façus, com que no sóc boig, cap comprador podrà temptar-me; mentre que, si no n’estic content, m’afanyaré a vendre barca i barcada així que me n’oferexun un preu enraonat, i sa teua ganga serà finida, pus, amén Jesus. Ho veus, com a tu mateix et convé, que t’escanyu una mica?

—Això que l’escanyun no ve de gust a ningú —reparà en Temme somrient—. Però vós no en feu pas cara, d’estiracordetes. Si es compte des deu peixos per cada un que ara jo n’agi ès cert, poc que tinc dret a demanar més. Però…, voleu dir, que sortirà?

En Bonosi, per tota contestació, es llevà dempeus, i, ventant un patac al muscle del xaval, li va dir:

—Aixeca’t i mira aquest gussi. Vint-i-un pams. Sa nata per a es teu empre! Un llagut et fóra de mal remolcar, mentre que això ès una paia, i, per atra part, ès prou gran per a dur-hi tot es menester: palangrons, nanses… Veieja una mica; però ès fort, calafatat de fresc, no fa una trista gota d’aiga… El repintarem cada any…, a mitges…, no res: una capa. Veus?, bons escàlams, bons rems… Si s’espatllen els refarem…, a mitges, tot a mitges.

Ambdós anaven donant volta a l’embarcació: el xaval contemplant-la embadalit, i l’home amostrant-n’hi les bones qualitats, tot colpejant-la amoixadorament a pla palmell, tal com un marxant sol colpejar l’anca d’un mul o un cavall en ponderar-lo a un pretensor.

Mentrestant, dues persones que venien del poble s’encaminaven vers ells a poc a poc: un cavaller i una dama. El cavaller, alt, eixut de carns, ja madur; d’un negre gris com de llimadures de ferro els arranats cabells; la pell, d’una brunesa groguenca; carallarg, bigotut; vestit amb un tern blanc, i lluint sobre l’armilla una cadena d’or tan gruixuda i sobrera, que resultava un veritable excés com a fermall d’un rellotge. La dama, petitona, molsudeta, joveníssima, molt ben abillada, amb un vestit curt de cos i flàcid i lleuger de falda, una mica escotadet i braument esmanegat, i amb unes arracades i uns collarets de brillants que guspirejaven, com estelada en cel d’alba, sobre el seu cutis tendre i bru, que tirava a color de perla. Caminaven lentament, pas a pas, fent bracet, ella molt repenjada amb aire esllanguit i xerós, ell amb posat greu, decantant el cap a escoltar-la amb una dolça complaença.

—Sí, sí, quiero, vieguito[3] mío, ¡quiero!…, ¡quiero! —deia ella en un to de tossuderia gemegosa.

—Está bien, Lilí[4]: a eso vamos, ya te lo he dicho —va contestar ell amb veu de baix abemollada.

—Pero quiero ir cada tarde: prométeme que cada tarde, ¡ea! —tornà ella en el mateix to d’abans. I, acabat, estampà un petó a la mànega de l’americana del seu acompanyant.

—Siempre que el tiempo lo permita, Lilí.

—¡Siempre, siempre! Quiero que el tiempo lo permita siempre, Felipe —replicà ella amb una mena de rebequeria infantívola.

En això eren arribats a les barques, i el cavaller va adreçar-se a en Bonosi, parlant-li en català; i, després d’haver inquirit, pel nom, que era l’home que li havien recomanat, va proposar-li d’acompanyar-los, marit i muller, totes les tardes del mes, a passejar pel mar amb el gussi. En Temme hauria volgut esquitllar-se; però els dos forasters s’havien interposat entre ell i les seves canyes, estintolades l’orla de l’embarcació, i, no atrevint-se a demanar-los pas, romangué mut i capjup, una mica apartadet. En Bonosi es llevà la gorra un instant, tornà a encasquetar-se-la de gairell, escoltà atentament la proposició, i, després d’una estona de silenci, gratant-se el clatell i fent-se el desmenjat, va dir:

—Cert, cert…, us han guiat bé. No hi ha un gussi millor que es meu, per a una passejada; però…, carau, carau!…, em voleu collar massa. Totes ses tardes!, i poder?… Totes ses tardes!

—El preu ho mata tot —va respondre el cavaller—. Vós demaneu. Em penso que no renyirem.

—Bé, bé, missenyor: vos parleu bé…, prou, sí…, ja us entenc; però…, ès que vós no us feu compte des perjudicis que això em mena. Totes ses tardes!… Un hom té ses seues hores de calar i de llevar, que lliguen dia i nit, tarda i matí; i perdre ses tardes gairebé ès igual que perdre sa pesca de tota sa diada. I, encara, això…, com aquell!, sinó fossin ses resultes; perquè…, desenganyem-nos…, sa parròquia desservida s’esgarria d’ací d’allà, i, després, aneu a aplegar-la de nou!

El cavaller li va entendre la maula i la ganyoneria, i, tot simulant generositat, allargava les seves ofertes amb molta parsimònia, de ral en ral, cada vegada amb un to definitiu i amb l’aire majestuós de qui llença una fortuna. En Bonosi anava brandant el cap amb displicència, però ull-alerta, espiant la cara del seu interlocutor, amatent a donar-se per satisfet així que hi reparés algun senyal d’enuig; i, finalment, havent-hi llucat una expressió que indicava més aviat l’intent d’allargar una puntada de peu que no pas un altre ral, badava ja la boca per acceptar la darrera oferta, que era de quatre pessetes diàries, quan la gentil dameta, que, àdhuc sense haver entès cap paraula, havia capit molt bé l’essència del diàleg, va solucionar de cop i volta la qüestió de la manera més impensada. Tota decidida, va entregirar-se, ficà tres dels seus ditets color de rosa dintre la butxaca de l’armilla del seu marit, els en tragué amb un pilot d’isabelines d’or, i, posant-les a la mà d’en Bonosi, va preguntar, amb graciosa ingenuïtat:

—Diga, Bunossi: ¿basta para lo que resta de mes? ¿No? —I, sense esperar resposta, es girà de nou amb els ditets en l’aire, a punt de tornar a pegar falconada a la mateixa butxaca; però el cavaller va protegir-se-la amb un ràpid moviment instintiu, aplacant-hi la mà al damunt i exclamant:

—¡Sobra, Lilí, sobra!

Aleshores, en Bonosi, que estava content i desitjava evitar engrinyes que poguessin desbaratar-li la bona jugada, s’acuità a fer reverències davant de la dama i a dir-li:

—Basta, missenyora, basta…, sobra, basta…, maneu, disposeu,…

La dama romangué un moment astorada, indecisa; esguardà el seu marit amb angúnia i ressentiment, amb un espurneig de llàgrimes als ulls: després, adonant-se d’en Bonosi, que continuava fent acataments i repetint les seves paraules de satisfacció, esclafi un sospir, somrigué, i tornà a preguntar-li, amb candorosa admiració:

—¿Basta? ¿De veras?

—Sí, misenyora: sobra, sobra maneu, disposeu —féu en Bonosi.

—¡Bravo!… Pues, entonces…, portarse bien y…, habrá propina!

—Sí, missenyora…, a bé que això de sa pamplina no ho hai pas entès. Però ès igual: no us encaparreu: ses vostres accions valen per totes ses paraules —contestà en Bonosi. I, adreçant-se al cavaller, li va dir—: Sa vostra madama parla un castellà tan clos i ben xerrat, que ni sa cotorra més ben ensenyada; i em penso que aquí, com no sigu algun aucell, no hi haurà qui li pugu seguir sa conversa to per to. Veieu?, vós ja feu un so diferent: es vostro castellà clareja més, i quasi no n’hai perdut un mot.

—¡Tío gaznápiro! —borbollejà entre dents el cavaller—. Com que t’he parlat en català limpio i corrent! —I, alçant la veu, afegí—: ¿Conque…, estem entesos? El esquife, digo, el barquet queda nostre per totes les tardes del mes?

—Ell i es meus serveis, missenyor. —En aquells moments la gentil Lilí esclatà en una sèrie d’exclamacions xiscloses, tot giravoltant sobre els seus peus i acabant per tapar-se la cara amb les mans, immobilitzant-se.

Havia reparat que s’atansaven, esmunyint-se ventreaterrats per entre les barques, una colla de marrecs, alguns ja bastant grandots, nus de cap a peus, amb una desaprensió paradisíaca. Escandalitzada, s’hi havia tombat d’esquena; però en anar-se girant, n’havia descoberts més i més per tots els indrets: una munió: caps sobre caps, cossos sobre cossos, formaven piràmides polposes a faisó de mates de bolets rourencs; i tots la miraven llaminerament, i àdhuc alguns l’assenyalaven amb el dit. D’aquí les seves exclamacions d’horror i el seu tapar-se la cara.

—No us alarmeu, missenyora! Atureu-vos, missenyors! —va dir en Bonosi, comprenent el cas—. Això no ès res…, quitxalla… Són es cristofolets de sa diada, que s’han atalaiat de vosatros i vénen a encantar-se amb es vostros bonics. Atureu-vos. Amb quatre crits els esquivaré. Atureu-vos!

Fou inútil. Abans que acabés de parlar, ja els forasters eren lluny. El cavaller havia enrevoltat el seu braç al cos de la dameta per sota les aixelles, i se l’havia enduta, mig a l’envola-vola, per entre les veles.

Aleshores la cara xamosa i vermella d’en Bonosi s’ompli de rialles.

—Bo, bo! —exclamà—. Aquesta madameta s’espanta dets angelets com si li fessin pensar en ses rampetes que li han de costar els que ha de posar as món. Déu beneieixu es seu ventre, amén; perquè jo desitjo que no es perdu mai sa nissaga de s’hereu Escampa. Has vist, Temme, quina plugeta d’or m’ès caiguda a sa mà?

—Una mica massa —va respondre el xaval—. M’ha semblat que ell, s’homo, es posava a sa raó, i vós tira que tira. No us ho aprovo. Es guanys de mal jus, aquí o a s’atro món, seran de mal pair.

—I ara! —replicà en Bonosi—. Jo no hai usat d’engany ni violència, Temme. S’avinença de ses voluntats ès sa llei des tractes. I qui has vist mai que tornu cap tros de mercaderia, per bona pesada que li façun? Atrament, aquests dos nuvis d’avui són tan rics, que, sense patir-ne poc ni molt, poden daurar ses mans de tota sa marineria de Blanes. Sé qui són, lleig des meu cor. Ell se diu Felip i ès mataroní, fill d’un drapaire ronyós i gasiva, conegut meu, un tal Bernat Portalons, que va morir de misèria amb una sitja d’unces as peu des llit. Oi quina ànima de càntir!, però…, pau as difunt! No el recarreguem amb nostres paraules. Deixem que vogu a barca lleugera as port de dalt. Si algun mal pes de pecats no l’enfonsa, sa seua sorrada d’unces no l’enfonsarà pas, perquè va restar en terra. Es seu hereu, aquest manu d’en Felip, que ja era gran i més viu que una mustela, va trobar-la prou. Va embutxacar-se ses monedes, se les va emportar a Amèrica, i sembla que allà, amb sa calor, totes li van pondre i covar. I certus ès que es féu milionari. Ho sé de bona tinta: pots pujar-hi de peus. I mira si no ès veritat, allò que diuen, que es diner crida diner. Un dia va llevar-se amb delit de malgastar, i va i fa sa brutesa de comprar tres o quatre bitllets sencers d’aquells tan cars de sa rifa de Nadal. Doncs bé, caret: arriba sa diada i…, cataplum!…, li toca sa sort grossa. Ja ho veus: per més que vulgu no es pot desempallegar de sa riquesa. Però no…, ep!…, ell no vol desempallegar-se’n: al contrari, ès des puny estret. Ja ho deus haver reparat: no pot dissimular-ho: ses seues grandeses puden as resclosit de sa gasiveria des seu pare. Atra cosa ès la seua dona…, galant dona!…, oi, Temme? Aquesta va néixer en mig des diners com un gos en mig de ses puces, i no pensa sinó en espolsar-se’ls, grata d’ací, grata d’allà. Però no t’espantus: no en farà mai net. És mestressa de tres o quatre inquènius i unes hisendes que es perden de vista. Sé qui ès, Temme; en sé tota sa història; perquè, encara que haju nascut a Cuba, ès filla de pare blanenc. Precisament ara, casada de fresc, és vinguda a Blanes amb es seu marit a fi de conèixer sa seua àvia, que encara ès plena de vida. Avui en dia aquesta àvia ès una senyorassa que viu as carrer de Mar, en una casa com un temple, amb tres minyones de servei que li ensumen es desitjos a s’alè; però jo l’hai coneguda pobra. Parlo de trenta anys endarrera, això sí; però jo l’hai coneguda pobra: cert com sa mort. Era una trista botiguera des carrer de Mercaders, i es seu marit era en Vetes-curtes, i de ca seua tothom en deia «can Vetes-curtes»; i anaven tan poc grassos, que sa meua mare els hi va vendre a fiar un sacotell de mongetes i no el va cobrar sinó després d’haver gruat tres mesos. Es món va de tomballons, lleig des meu cor; i a cada tomb un hom veu uns enfilaments i uns daltabaixos que esgarrifen. Jo maldo per aguantar-me. N’he passades de totes amb sa meua femella i sa meua nierada d’aucellons boca-badats, als quals no sempre podia dur becada. Ara tot just començo a surar una mica; i, quan es bon Déu menà a rodolar pes meus volts un parell de potentats d’aquests que de plens que n’estan, no es poden tocar sense que esquitxun cinquenes d’or, vols que els hi tornu les que m’han posades a sa grapa?

—No sé què dir-vos-hi —va contestar en Temme—. Ells podien donar i vós rebre; però ses vostres mentides hi eren de massa. No era pas veritat, allò que, perdent ses tardes, haguésseu de perdre sa pesca de tot es dia.

—Parola de negociant, Temme. Això ès de bon jus. Jo deia i ells podien dir. Dos que tracten són com dos gossos que tenen un mateix os entre ses dents: cadascun estira tant com pot, i sa qüestió ès endur-se’n es tros més gros i de més polpa. Ja n’aprendràs, d’anar pes món.

—En vaig aprenent —va fer en Temme amb to adolorat—. Ara veig que, en es nostro negoci des gussi, vós heu estirat tant com heu volgut, i jo no gota.

—Visca, visca! —cridà en Bonosi entre riallades—. Així m’agraden, ets homos! Estira, doncs, parla, desembussa es teus canons i…

—No pas avui —va saltar en Temme trencant-li la verba—. M’hi vui pensar. Ja us diré es meu pit un atro dia, quan pugu parlar amb més coneixement.

—Fins a fi de mes et dono de coll.

Varen acomiadar-se, i el xaval agafà les seves canyes i la seva olla, i s’encaminà cap al mateix paratge d’on l’havia tret, una hora abans, el garbuix de la gent.

Quan va arribar-hi, ja no hi havia cap banyista a la mar, però encara molts s’estaven vestint. Arrenglerats a la platja, no gaire apartats del baterell de les ones, seguts a la sorra, tan tranquils com si fossin a la cambra llur a porta tancada, l’un es posava la camisa disputant-la al vent joguiner, que, abombollant-la, la hi arronçava clatell amunt; l’altre pernejava per ficar-se uns calçotets, que tendien a fugir-li banderejant; aquest, contorsionant-se d’una manera estrafolària, es treia els grans de sorra d’entremig dels dits dels peus; aquell forceguejava per calçar-se unes botes que la humitat havia encongit; i qui no reganyava una natja reganyava una cama, un tros d’esquena, un pitarràs pelut o alguna altra cosa de més mal veure. La grotesca escena, però, respirava innocència i alegria. El costum treia motiu a l’escàndol: ningú no podia mofar-se d’un descotxament al qual ell mateix no s’exposés i les rialles volaven sense fiblet; cadascú, per altra part, estava prou enfeinat en l’endegament propi per a torbar-se gaire a tafanejar el dels altres.

En canvi, en Temme, arribat de fresc i ben vestit, va sentir-se intrús en mig d’aquell rengle de gent deshonestada. Així és que procurà travessar-lo de pressa, i no gosà escampar la mirada dels seus ulls fins que no tingué al seu davant altre visió que la bella i purificadora de la mar.

S’assegué a la sorra, i, amb les seves canyes entravessades sobre les cuixes i la seva olla al costat, va encantar-se i embadalir-se fins al punt d’oblidar tots els intents que l’havien portat allí. Oh!, quin espectacle, que li robava el cor! Havia entrat un eixerit garbí. Molts de llaguts eren estats varats per aprofitar-lo. Blanquejava dins la cala una munió de veles punxegudes i esbadocades a faisó de lliris d’aigua, les quals, recollint el vent, es botien, i s’animaven, i prenien moviment i vol, fent la impressió d’una florida que es convertís màgicament en aucellada. Volaven, fugien cala enfora, enllà, enllà… Qui pogués seguir-les! Qui pogués disposar d’una d’elles, volar amb una d’elles cap a cales llunyanes, cap a descobrir sapes submarines inexplotades encara, cap a espiar el passatge dels bancs de peix viatjadors!… Mai el xaval no havia comprès com ara que un pescador sense barca és un esclau de la terra. Les llunyanies marines el cridaven. Les veles se li enduien l’esperit. Arrupit a la riba, experimentava uns impulsos semblants als de l’oreneta novella, encara no ensenyada a volar, quan des del seu niu d’argila, bastit sota una teula, contempla les profunditats de l’airecel, glatint per palpar-les i estremint-se de goig i de desig en veure les ales braves que hi llampeguegen per dedins. Oh, sí!, li convenia un gussi! Li havien suggerit aquella idea, i ja no se la podia treure del cap. Ja la canya li semblava un instrument de misèria; ja la terra, que el retenia, li semblava una presó.

Tothom se n’havia anat, la platja era deserta, i encara el xaval continuava absort en el seu somni. Les hores de Sant Cristòfol eren passades, però la benedicció del sant perdurava en flaire, en llum, en promeses d’un bell estiu, que calia aprofitar. Un gussi! Que era trist, perdre aquell bon temps!





III. De la tragèdia a l’idil·li


En Temme, per apocament de caràcter i per vici adquirit en la solitud, no s’agradava gaire de comunicar les seves coses: estava acostumat a enraonar-se-les i resoldre-les tot sol; i aquest hàbit, que l’havia adestrat i li proporcionava molts de recursos, constituïa, per altra part, la seva flaca: una flaca que força vegades el portava a estèrils cavil·lacions que hauria pogut estalviar-se amb una senzilla consulta.

Fins després de tres dies de meditar inútilment per trobar una contraproposició enraonada amb què respondre a la proposició d’en Bonosi, no va compendre que les raons que cercava no podia descobrir-les per manca de dades. Perquè, com havia d’endevinar quins beneficis calia esperar d’una barca, no havent-ne manejada mai cap? Així, doncs, per més que li dolgués, havia d’assabentar-se amb algú. I, certament, li dolia: ho repugnaven tots els seus instints d’aranya avesada a filar sempre amb substància pròpia els fils de la seva teranyina, però no hi havia altre remei. De qui servir-se?

Tot seguit va pensar en l’avi Mundet, que tan bellament l’havia elogiat parlant amb en Bonosi, segons aquest mateix havia dit. Sí: aquell home era gat vell en totes les arts marineres, i, si volia, podia ensinistrar-lo millor que ningú. I per què no havia de voler? Ben mirat, un elogi pressuposava simpatia, i la simpatia era prometedora de bon acolliment.

Vacil·lant i més vacil·lant, era ja vespre entrat quan s’encaminà, pel carrer de la Mestrança, a la casa del vell pescador. A l’horitzó marí, el tornassol crepuscular, esmortint-se, moradejava. La lluna hi pintava el seu front calb i vermellós, caparrejant per damunt de la calitja. L’hora fosquejava, perquè ni l’astre ixent ni el crepuscle expirant no irradiaven gaire claror, però l’aire era tan serè, que la vista destriava força bé els objectes i, ja d’un tros lluny, el xaval va adonar-se que el consultor que cercava estava assegut tot sol en un pedrís, sota l’emparrat portaler de casa seva, prenent la fresca de cara al mar i fumant la seva pipa. No podia pas desitjar unes circumstàncies més favorables.

L’avi Mundet era un vell canut, però fort encara. Mariner de tota la vida, havia treballat molt i capejat molts de perills. Segons la seva pròpia expressió, la dalla de la mort l’havia escallimpat tantes vegades a dret fil i a la ziga-zaga, que li havia marcat de sécs tota la cara. A causa de l’esqueixalament, la banda de baix, massa asseguda, li aproximava la barba prominent al nas ganxut, que s’hi corbava quasi al damunt com un bec d’àliga sobre la presa que va a devorar. Un antic xiribec donava al seu front, vast i bonyegut, l’aspecte d’un greny de roques ratllat per un llamp. Tota la seva persona respirava majestat salvatge, i tenia quelcom d’aquelles ruïnes que s’aguanten fermes i crien certa alegria de flors.

Impetuós amb capteniment, groller amb barreigs de finors d’enginy, i dur entre balançades de bondat, havia adquirit un bell prestigi entre els llops de mar. Molts s’hi aconsellaven, i sabia més secrets que ningú del poble. Això, certament, li ocasionava més pèrdues que guanys; però era la seva il·lusió, s’ho estimava com una glòria, i posava més punt a acontentar la seva parròquia de consultaires que a menar a bon terme els propis negocis.

Quan veié que en Temme l’escometia i el saludava humilment:

—Hola, hola! —va pensar: «Ja sé per què véns». I, tot cofoi, va preparar-se a entrar de ple en les seves funcions; i, comprenent que el xaval estava encongit, el guaità afablement, procurant encoratjar-lo.

—Vinc a…

—Ben vingut, Temme. Què vols? Què necessites? Demana. Totes ses coses de ca meua estan a sa teua disposició.

—No…, no necessito res. Es a dir, res: molt: un consell vostro sobre un cas que…

—Bo, bo! Tira, Temme…, tira de sa meua experiència. L’han filada ets anys i es desenganys, i ès llarga, llarga. Hi ha corda per a treure qualsevol barca que vaju de través. Si pot servir-te, tira, tira: jo, content que te n’ajudus. Explica’t…, sense por!…, as gra de dret!

Féu seure al seu costat el minyó, i va escoltar-lo atentament, esguardant-lo amb un sol ull, tot mantenint aclucat l’altre, per davant del qual s’acarrerava el fum de la seva pipa. Acabat, brandant el cap d’ací d’allà en senyal de displicència:

—Ai vatua en Bonosi! —exclamà. Va fumar una estona en actitud pensativa, i, sobtadament, va preguntar al xaval:

—Saps que són, golers?

—Golers?… Uns aucells: oi?

—Oi. Són uns aucells que van sempre a s’aguait de ses gavines; i, quan n’atalaien una que ha fet pesca, l’empaiten i la persegueixen fins que, cansada, amolla es seu peix; i llavors es bergants són amatents a copsar-lo abans que no arribu a s’aigua. Sempre pesquen de sa mateixa manera. Doncs bé, marrec… (para ment en això que et dic), en Bonosi ès un goler, i vol que tu sigus sa seua gavina. Mai de Déu! Engega’l as botavant!

—Voleu dir?… Ja em semblava a mi que es tracte era estret; però, escolteu, per què no provar-lo? Si resulta dolent, sempre seré a temps de rompre’l.

—A temps de rompre’l? —va fer el vell, aclucant els ulls—. Pse!…, sí, tot se pot rompre; però sempre ès un trebai, sempre porta algun mal de cap…, i tal volta qüestions i verbals… Oidà! A càrrec de qui van, ses adoballes?

—A mitges.

—Vet aquí un ham, Temme. Si te l’empasses no te’l desclavarás sense raons. Quan en Bonosi veurà que et vols escórrer de s’estrop, procurarà collar-te’l, i t’exigirà que li renovus es gussi de cap a cap: que una costella consentida, que una peça des folrat esquerdada, que ses estopes, que es quitrà, que sa pintura… I què porra! Per què entrar-hi, en un tracte que salta a sa vista que ès dolent? Que no ès clar, que aquest homo vol xuclar-te sa sang? Engega’l tot seguit.

—No tan de pressa, s’avi —va respondre el xaval, aferrat a la seva il·lusió—. Demanar no ès vendre. A sa seua proposta jo puc contestar amb una atra.

—Quina?

—Ah!…, això em porta a vós: vós, que sou homo de coneixements, me la podeu dictar.

—No pas cap de sa mateixa mena —saltà l’avi Mundet tot arruixat—. No, Temme: no vulgus èsser sa gavina pescadora de ningú. Tu a sa teua! O sol, o patró!

—Es que a mi un gussi em convé com es pa que menjo.

—Vet aquí una veritat com un temple. Ja ho crec, que et convé!… Més que no t’ho figures! Sa canya ès encantada. A sa llarga t’engorroniria. Et convenen es rems, sa vela, sa brega amb es vent i ses ones… Sí, Temme; vas bé: has de comprar un gussi.

—Comprar-lo! —exclamà el xaval—. Oidà!…, i diners?

—Tu n’has guanyats, caret —insinuà el vell, observant el xaval a cua d’ull.

—Pocs.

—No tan pocs, per as nostro cas.

—I bé: pocs o molts…, ès igual, si han volat.

—I per què han d’haver volat?

—Homo de Déu, perquè sa vida ès cara.

—Doncs…, no han volat, Temme! —declarà el vell amb fermesa, després d’una breu vacil·lació—. Para ment qui t’ho diu: no han volat.

—Llamps! Això ès saber molt. Que sou bruixot, vós?

—Res de males arts, Temme! Però…, amb s’oreia sorda hi sento més fi que s’atra gent amb les dues bones. Ets aucells des cel, entre dos llustres, vénen a contar-me secrets. Res: te dic que es diners no han volat; i, quan ho dic, ho sé. —Aquí l’avi Mundet féu una pausa, i, després, abaixant la veu, afegí—: Es guanys de sa teua mare basten per as passament de ca vostra, i sa dona no vol tocar es teus. Els posa de banda. Jo sé qui els hi guarda: una persona de tota confiança. Ho sé, Temme. Es muntant no el conec; però, si tu vols podem afinar-lo leri-leri. Ara ho veuràs. Què et sembla que has vingut guanyant, uns dies amb atros d’ençà que pesques amb enteniment?

—No ho sé, llamp me matu…, ni d’uns dies amb atros ni de cap dia.

—Doncs jo sí: me sembla que no t’ho erraré de gaire —va fer el vell. I, apuntant-se el broc de la pipa al front, en actitud pensativa afegí—: Sa teua pesca, es dos darrers anys (deixem de banda ets atros), haurà valgut de cinc a sis rals diaris. No en baixa, no; però posem-la a quatre…, i comptem. Cada deu dies quatre escuts; cada mes…, dotze; en un any…, cent quaranta quatre; en dos anys…, dos cents vuitanta vuit. Compto pes cap baix…, entens? Ha de pujar més, força més. Si la donessis per tres cents escuts, hi perdries.

—Tres cents escuts… —mormolà en Temme—. És força, això? Fan una bella pila?

—Deu pilots de trenta escuts cada un.

—Bah!…, no ès cosa —exclamà el xaval, desil·lusionat—. Veieu?… No anem enlloc. Un gussi deu valer trenta o quaranta vegades més: oi?

El vell esclafí una rialleta sense respondre. Es tragué d’una butxaca de la samarreta un paquet de tabac, i, calmudament, es posà a carregar la seva pipa, riu que riu per sota el nas. Després acostà la seva cara a l’orella d’en Temme, i, com de secret, li va preguntar:

—T’agrada, es gussi d’en Bonosi?

—A mi sí; però…, alerta!, que no hi entenc res. Què us sembla, a vós?

—Em sembla que a ses teues mans pot durar molts anys. Encara ès a mitja vida, i sa construcció ès bona: roure i estraig…, res de ferro. Va bé. Jo, de tu, el compraria.

—Bo!… I bastarà sa mota que heu dit?

—Amb mencos de sa meitat en tindràs prou. Me comprometo a fer-te’l haver per cent vint escuts, amb tot es seu parament i ormeigs de pesca. Deixa sa cosa per a mi… A tu en Bonosi et composaria, mentre que a mi…, ell se’n guardarà pla! Li puc dictar sa llei, jo…, i ai si no s’hi ajupís! Sé per què ho dic, Temme. No el vui pas atrotinar, ep! Vui sa bona llei i prou. Demana cent vint escuts a sa teua mare, i et responc des tracte.

—A poc a poc —va dir en Temme—. No mogueu res fins que jo us avisu. Sa meua mare podria no tenir es diners, o podria no voler-me’ls donar. Encara que jo els haju guanyats, són ben seus; perquè, a casa, ella es senyora i majora, i jo…, content que ho sigu!

—Bo, bo! Ès sa bona màxima, Temme. Tant de bo tothom la seguís! Ses teues paraules m’han escaufat com un got de vi ranci. Oi, que sí!, oi que sí! Vatua es marrec! Sí, vas bé: tu proposa, i sa teua mare que disposu. No hi farà puntes, si pensa una mica. Se va envellint força, i, què ha de voler sinó que tu prengus gambatge a sa traça que ella el vaju perdent? Però…, mira… (sa veiesa sol èsser ganyona): si veus que sorneja i s’arronça, afluixa-li es nu. Tan sols que li pugus desempescar vuitanta escuts, estarem a cames: jo hi posaré ets atros, que te’ls deixaré sobre es mateix gussi, sense rèdits i a tornar-me’ls quan pugus. Què llamp!, m’has entrat per s’ui dret i et vui ajudar. Tira, tira! Es meus diners són aucells que no crien, i sempre tenen una ala fora des niu a punt de volar cap a ses necessitats des proïsme. Estem entesos. Ja has sopat? Oi que no?

—Ara hi aniré. Sa meua mare retira tard de ses seues feines.

—Doncs bé —va fer el vell, aixecant-se—: ara mateix, tot sopant o de sobretaula, pots proposar-li sa cosa. No t’adormus: com més aviat millor. Apa! Digues-li que jo t’hai aconsellat. Explica-li sa nostra conversa; però…, ep!…, no li digus que jo sàpiga qui li guarda es diners. Sobre això…, muixoni! No ès cap mal, i, reportat, en podria fer, perquè podria dur cabòries, i tal vegada raons i engrinyes. Prudència, Temme! Sa prudència ès un vestit que mai no es talla massa llarg, per roba que s’hi posu. Mai no te’n sobrarà. Però també et convé coratge. Sigus homo!

S’acomiadaren; i el xaval ja s’havia girat, anant-se’n, quan el vell l’aturà subjectant-lo per la fímbria del gec.

—Aquí tens un amic, Temme, un amic de cor! Però para ment en això: si t’ajups a fer de gavina pescadora d’en Bonosi o de ningú més, no tornus a mirar-me sa cara.

Aquest regany afectuós clogué la conversa. En Temme s’allunyà, bon xic preocupat. La nova solució que l’avi Mundet l’instava a temptar li ocasionava cert trastorn. No que no la judiqués bona. Què millor, per a ell, que comprar un gussi, governar-se’l al seu gust, i no haver de partir ganàncies amb ningú? Però…, haver de demanar diners a la seva mare! I tants! Qui sap com s’ho pendria, ella, malhumorada com solia estar! Aneu!, esquinceu-li, de cop i volta, el vel de les tristeses amb una proposició esveradora com aquella! Convindria, de primer, interessar-la en alguna conversa de coses més lleugeres, portar-la a la intimitat de les paraules que van i vénen, i, després, a poc a poc, insinuar-li la qüestió. A veure: de què podria parlar-li, per assorollar-la una mica?…, de què?… No trobava res. Pensem, meditem, com més anava més se li encongia el cor i més confusió hi havia en el seu pensament.

Darda que darda d’ací d’allà, feia estaries per no entrar a casa seva, Per dues vegades arribà al portal i reculà.

—Repensem-nos. —I, no res, semblava que aleshores se li aturava el cervell. Per fi hagué de decidir-se: ja era massa tard. Va entrar…, i que sortís la cosa com Déu volgués. Va saludar, com de costum, la seva mare, i, com de costum, s’assegué en una cadira baixa a prop de la llar apagada.

N’Àuria Maresa feinejava pels fogons al migrat faró d’un llum d’oli, que no estenia la seva resplendor gaire més enllà del vogi de la xemeneia, sota el qual estava penjat. La lluna entrava per una petita finestra teuladera oberta a prop del sostre en la paret de llevant, i, fenent, amb unes llistes com de pols de farina, l’àmbit ombrívol i blavós, es reflectia a la paret de la banda oposada. El xaval ocupava un dels llocs més fosquejants; i això va semblar-li una sort, perquè així no es veuria si estava pàl·lid, com per força ho havia d’estar.

La primera dificultat que se li presentava era la humor taciturna de la seva mare: allò que ja havia previst. La dona estava de mala lluna…, aneu! Ès clar que un home llest procuraria eixamorar-la i eixorivir-la amb un bell articuleig: ho comprenia, i ja abans ho havia comprès molt bé; però se sentia completament negat per a qualsevol plet que s’hagués de guanyar amb la llengua. No sabia què empescar-se. El cor, però, li deia:

—Apa, apa; prova, prova. —I va posar-se a parlar sense saber què deia i amb el seny mig esbalaït.

Va parlar a la babalà: de la diada de Sant Cristòfol, de l’alça del peix, de la vinguda de forasters… I, sobtadament, se li acudí una idea que li aclarí tot l’esperit: una bona idea per a interessar la seva mare a la conversa. Fent-se ressò d’una notícia i uns comentaris que havia recollit per atzar a la platja, va criticar els escrúpols d’alguns barcelonins i alguns senyorots de la vila que pretenien alçar barraques de banys per evitar-se la vergonya de vestir-se i despullar-se al ras (oi, que delicats?)…, i en canvi (ara mireu quin escàndol!)…, demanaven que se’ls permetés banyar-se barrejats homes i dones; però això l’Ajuntament no ho concediria.

—I ca! —exclamà tot seguit n’Àuria Maresa rompent el seu ombrós silenci—. Que som moros, aquí? On s’és vist, voler enderrocar ses bones consuetuds amb escarafalls de decència?

I ja la conversa estigué armada.

En Temme la deixà córrer bonament, i, aprofitant-ne amb satraperia un tomb favorable, entrà a relatar el seu articuleig amb en Bonosi. Ell mateix no se sabia avenir del seu enginy i de la seva picardia. Mai no s’havia sentit tan obert de potències. Tot manyac manyac, va explicar els tractes que aquell terrassà-pescador li havia proposat, i els aventatges que li havia pintat de la pesca en bot sobre la pesca amb canya: allò dels deu peixos per un. Un disbarat, ès clar! Déu l’en guard, de deixar-se enxarxar en tals tractes, ni de creure en tals aventatges! Però sí que era cert que un pescador, amb una barca, podia acampar-se la vida, i d’altra manera no. I això l’havia preocupat, i, cercant una conjuminació al negoci i no trobant-la, havia consultat últimament l’avi Mundet…, i aquí el consell de compra i el preu.

—Així, estem? —saltà la dona, girant-se, amb posat d’enuig, vers el seu fill.

—No crec… —mormolà el xaval.

—Prou! —féu ella, interrompent-lo—. Ni una paraula més! Estarem bé, que els forasters s’hajun de ficar a governar a ca nostra! Qui l’empeny, s’avi Mundet? Tafaner, més que tafaner! Bon cap deu haver-te posat! Però calla-t’ho: no vui saber-ne res, de ses seues conxorxes. Ja li cantaré sa canya, jo, an aquest bo de vei que, de tant treure es comptes de sa bossa dets atros, descuida els de sa seua! Ja em sentirà, si no ès sord!

El xicot, esmaperdut i adolorat, romangué mut una bella estona, esperant que s’esbravés aquell vent de tempesta. Després, sense atrevir-se a alçar el cap, va dir:

—Me sembla que veieu ses coses més negres que no són. No, s’avi Mundet no tenia cap intenció de ficar-se per res amb nosatros: hai sigut jo, qui li ha demanat consell. I, per haver-me’l donat a sa seua manera d’entendre, no mereix pas cap mala cara, sinó moltes de gràcies. I això no vol dir que l’haguem de pendre, es consell. Arreconeu-lo, si no us plau, i doneu-me’n un de vostro, que jo me l’estimaré encara més i redemés. Poseu-vos a redors de ses quimeres, i, escoltant només sa veu des vostro bon seny, digueu-me: ès car o no, es gussi d’en Bonosi, a preu de cent vint escuts? Me convé o no me convé?

—No —va respondre la dona resoludament—. No t’hai criat per a pescador, a tu.

—No? I doncs?…

—No —repetí ella—. Si cadascú es cuidés des seus negocis, no hauries vingut avui amb aquestes cabòries; i, si coneguessis qui et vol bé, no escoltaries atra veu que sa meua. Què se me’n dóna, a mi, que portus o no portus peix? Pesca, diverteix-et…, està bé! Però sa nostra fortuna ha de venir d’atros vents. No t’hi capficus. Deixa’m fer a mi.

—Mai no m’h’ai oposat a ses vostres resolucions, mare —replicà en Temme—. Us veig es pensament…, i, en bona refè, no voldria pas matar cap de ses il·lusions que estimeu, ans desitjo que Déu les beneieixu i us les tornu flors fruiteres. Trobo de bona llei sa vostra esperança en es meu germà d’Amèrica, i em sembla de raó que ell, arribat es cas, posu sa seua fortuna, i àdhuc sa seua vida, as vostros peus, perquè ni ell ni jo, per més que fem, no podrem mai pagar-vos es deute d’amor que us tenim; però jo hai de pensar d’atra manera que vós. Malaventurat es germà que ha de refiar-se d’un atro! I, per què me n’hauria de refiar? No sóc fort? No tinc dos braços, com ell mateix, i bon seny i ganes de trebaiar? I, per atra part, sa obligació, que ell té, d’emparar-vos en podent, no cau sobre meu, també? Ès clar que hi cau; i m’hi cau bé…, oidà!…, i l’acomplir-la em fóra un goig, mare. Doncs, perquè me n’heu de privar? Per què voleu que m’engorroneixu com un perdut sense vergonya? Ai Crist de Déu! Que no sóc homo, jo? Que no tinc es mateixos drets que es meu germà?

Havia començat el seu parlament amb to humil; però s’havia enardit per graus, i acabà alzinant el cap i afermant la paraula amb un alè de noblesa i fortitud.

N’Àuria Maresa va portar-se les mans a les tempes com si es sentís esbalaïr.

—Drets!, drets! —exclamà amb veu sorda. I de sobte, amb un moviment tràgic, tota altiva i traspostada, avançà dues passes vers el minyó, cap al mig de la cuina.

El mocador del cap li havia caigut sobre les espatlles, entorn del coll, i, desentollades, les trenes de sos cabells blanquejants penjaven en desordre, a grans bagues, pel seu clatell i les seves galtes. Sa cara ossosa, de pòmuls i front prominents, dins el raig de la lluna, que en projectava a la paret una ombra agegantada, semblava una pàl·lida calavera amb un flam de resurrecció dintre les profundes conques dels ulls.

—Drets! —repetí—. Està bé! Vols es teus drets!… T’entenc més bé que no et penses, Temme. Darrera ses teues paraules sento totes ses veus des teu cor ingrat. Les sento, oidà! Dintre teu m’acuses d’haver venut sa barca i sa barcada de ton pare, i de no haver-te’n guardat sa part que et pertocava per heretatge. Com si jo no en fos estada mestressa! Fills!, fills! Llops, dic jo! Ses deixes des meu marit eren ben meues, per sa seua voluntat i perquè amb ell les havia afanyades. I, on són es vestits que me n’hai comprats?, on són, ses viandes que n’hai dutes a sa boca? De tot me só despresa per vosatros, i ho hai posat a ses mans des noi gran perquè, a bé d’ell mateix i teu, obrís és camí de sa fortuna. Quina mare fóra estada més generosa? I et queixes! Què t’ha mancat, a tu? No t’hai fet gran amb ses suors des meus dies i es desvetllaments de ses meues nits? I quan t’ho hai retret? No pas mai, llevat d’ara, que amb una punyalada m’ho foragites des cor. Ès que…, ses mares no les donem de comèdia, ses coses, sinó de veritat…, i no ens dolen. I, en canvi, tu…, que diferent! Has fet alguns guanys, i me’ls has portats com si me’ls donessis; però…, què ès cas, de donar! Me creies obligada a guardar-te’ls…, i ja et requen…, i véns a demanar-me’n compte. Fills!, fills! Llops, dic jo! Voleu matar-me, entre l’un i l’atro? L’un amb es seu callament!…, l’atro amb ses seues exigències!… I bé, acabeu-me aviat, infeliços!…, i…, a veure, a veure on trobareu una atra amor com sa meua.

Als darrers mots se li havia trencat la veu; i, deixant-se caure de gairell, mal asseguda, en una cadira, es recolzà en una taula que hi havia al mig de la cuina, i esclatà en un gran plor.

Amb tot això en Temme estava verament consternat. Aquelles injúries tan inesperades, enc que injustes, l’esglaiaven venint d’un ésser tan august i estimat com la seva mare. Més d’una volta havia volgut protestar-ne i obert la boca i allargat els braços amb aquest intent; però no havia trobat paraules, ni manera d’encabir-les entre el davassall de les que el ferien, i havia romàs mut i astorat. Mes, en veure que la dona plorava, l’envaí una tendresa tota dolorida, i, humilment agemolit a la seva cadira, entre sospirs, brandant el cap apesantit, va dir dolçament:

—No m’heu entès, mare…, creieu-me. Jo, passar-vos comptes!… I ara! Quan hai dit tal heretgia?… Anem, dona, no ploreu. No crec pas haver-vos trencat es respecte; però, sigu com vulgu, ja em sap greu d’haver-vos parlat de res. Si m’hagués figurat que sa cosa podia costar-vos una sola llàgrima, hauria callat com un mort. No ploreu, dona, no ploreu. Us hai proposat sa compra d’es gussi d’en Bonosi perquè em sembla un negoci bonic: encara estic a ses mateixes; però, si us desagrada…, fora! Façus sa vostra voluntat. I jo, content. De sa vostra boca no pot eixir cap paraula que no miru as meu bé: tan bo n’ès un sí com un no. Que m’hai de pensar que em vulgueu perdre vós? No m’heu servit de seny, quan jo encara no en tenia? No m’heu acampat, quan no em podia valdre de mi mateix? Doncs de qui m’hai de fiar, jo? Anem, no ploreu, dona. Jo estic sempre a ses vostres ordres.

Va callar una estona, i després repetí mantes vegades aquests mateixos conceptes, entre pauses, ara l’un, ara l’altre, esforçant-los i àdhuc embrollant-los de tant voler-los aclarir; i, veient que la seva mare, enc que s’era calmada del plor, romania taciturna, desitjós de desentristir-la, s’hi atansà per abraçar-la i amoixar-la una mica. Però, al primer contacte, ellá l’esquivà amb un moviment esquerp, i, llevant-se dempeus, va dir-li, amb accent gemegós:

—Prou, Temme. No em marejus. Vols fer-me un favor? No em parlus de res més. Deixa’m en pau. Ès tard. Estic llassada. Sopem i…, a dormir.

—Com vulgueu —va fer el xaval, desconcertat—. Però…, em dol que estigueu ressentida de mi.

—T’hai dit que prou, Temme! —contestà la dona amb agror—. Avui tinc es cor ple d’espines. Val més no tocar-lo.

Va posar el sopar a taula, se serví la seva part, i, amb el plat a la mà, va anar-se’n com de costum, cap a la vora dels fogons, on restà dreta, girada d’esquena al seu fill, sense dir mot.

En Temme no se sabia avenir d’aquelles escenes. Com més les repassava, més li semblaven fora de to. Ni mai que hagués parlat de res! Maleït fos el gussi! Però, qui s’havia de figurar que una proposició tan innocent hagués de causar tan bell disgust!

Quan hagué fet d’esma i sense delit el seu àpat, tragué de l’armari cantoner una bombeta d’oli, l’encengué i, roncejant a posta per la cuina, donà per tres vegades la bona nit, a estudiats intervals, amb el seu accent més afectuós. A la primera obtingué una breu resposta; a la segona, un moviment de cap; a la tercera…, res. Era inútil insistir. Va anar-se’n amb el cor oprimit, amb la consciència intranquila com si hagués comès un crim.

«Haver fet plorar una mare! Maleït sigu es gussi! I, si ara ella s’emmalaltís i morís… Crist de Déu, quin remordiment!».

Amb aquesta aprensió dolorosa anava pujant l’escala que menava a la seva cambra. Tots els seus sentits estaven propensos a l’alarma; i, de sobte, brollant d’en mig de la quietud sepulcral de la casa, l’estremí quelcom esglaiador. Una veu sospirosa?… Un gemec profund?… Què era, allò? S’aturà amb els cabells eriçats. No l’haurien enganyat, les orelles? Va escoltar esveradament, retenint l’alè. La seva ànima es dilatà dins un silenci immens i buit com un abisme de nit sense núvols ni estels. Convençut que no sonava cap soroll enlloc, tornà a pendre la marxa escala amunt. Ja era a dalt, quan se li repetí l’esglai. Però ara no s’havia enganyat: n’estava segur. Una veu apagada, com nascuda de les ombres, havia sil·labejat distintament el seu nom: «Temme». El cridava algú de l’altre món?… I si fos la seva mare, que patís alguna basca i estigués reclamant socors, mig esbalaïda, quasi sense alè?…

Era precís inquirir-ho. Va deixar la bombeta sobre un moble i redavallà ràpidament, procurant no fer soroll, tocant amb prou feines, d’escallimpantes, els graons amb sos voladors peus nus. Estava ple d’inquietuds i de temors; el baticor cuidava ofegar-lo; tots els seus membres tremolaven; però, home de la solitud, no perdia fàcilment la serva, i, àdhuc en aquells moments de trastorn, sabé captenir-se per no causar immotivades alarmes.

Arribat a baix, es submergí dintre la xomba d’ombres del recó de l’escala, i, des d’allí, vinclant el cos i allargant el coll, sotjà sigil·losament cap a la cuina. Li semblà deserta. Buidors per ací, buidors per allà… El blanquejar feble i vaporós dels raigs de la lluna, estenent vels per l’aire… Al fons, la flameta del llum, petita i groga com una poncella de ginesta, quieta, vetlladora… Vetlladora sobre ningú?… Abandonada a cremar sense profit?… Era estrany!

Un sorollet va orientar-lo. Cercant d’on venia, abaixà l’esguard i… (Déu de misericòrdia!), veié la seva mare gitada en terra, com atuïda per la desolació…, i, quasi al mateix instant, va sentir-la que gemia i l’invocava apagadament: «Temme!… Temme!…».

El seu primer impuls fou d’abalançar-se vers ella i respondre-li amb un crit de l’ànima; però, tement espantar-la, refrenà el moviment i ofegà el crit convertint-lo en unes retingudes veus advertidores, que gradualment s’elevaven i aclarien.

—Mare…, mare… Sóc jo. —I s’hi presentà.

Ella es posà de genollons, i va implorar-lo desficiosament.

—Temme, perdó!… Temme, no puc viure sense es teu perdó!

—Vós, perdó a mi!… I ara! —exclamà el xaval, esfereït d’una santa horror—. Que ens hem tornat boigs, a casa?

—Perdó! —tornà la dona—. Es perdó o sa mort!… T’hai desheretat, Temme; t’hai despullat!, amb sa més bona intenció des món, això sí! Però sigu com vulgu, sóc sa teua desgràcia. Escolta:…, t’ho hai de confessar…, no te’l puc comprar, es gussi. Era teu! Jo te l’hai robat! Sóc sa teua desgràcia! Ho veig!, ho veig! I no puc viure sense es teu perdó!… Temme!…

—Preneu de mi tots es perdons i totes ses benediccions que vulgueu; però…, alceu-vos, per s’amor de Déu i des sants! —saltà el minyó, interrompent-la. I provà de sollevar-la i no pogué, perquè ella, en comptes de donar-s’hi aire, s’hi oposava amb tot el seu pes, i era molt alta i corpulenta, enc que eixuta de carns. Aleshores, no trobant altra manera de deshumiliar-la, ell se li agenollà al davant, i, abraçant-la per sobre els muscles, amb suau pressió l’anà ajupint, tot instant-la a seure.

Ambdós s’aclofaren en terra a poc a poc; i la dona, emparant-se de les mans del xaval i retenint-les entre les seves, jup el cap i ombrejada la vista pels esblenats cabells, que hi flotaven pel davant en davassall, va dir, tota humil i anguniosa:

—Escolta’m, Temme, caret meu, escolta’m!… I no em trencus s’enraonament. Me vui confessar amb tu, que ja ets un homo pes seny i sa bondat. Ho necessito. Deixa’m descarregar es cor, per s’amor de Déu!… —Féu una pausa, i, abaixant la veu, prosseguí—: Suara t’hai atracallat…, i tu parlaves com un sant; però jo, llavors, no ho coneixia. Més tard, sí. I, amb tot i això, com més bones eren ses teues paraules, més em ferien i em revoltaven. Estava tota enfurrunyada…, i coneixia que no tenia raó…, i m’enfurrunyava més. Ai, Temme! —sospirà profundament—. Sigu com vulgu, quan has acabat de sopar estava a punt de caure as teus peus. Sa vergonya me n’ès aturada…, i sa angoixa, sa meua gran angoixa, m’ha escanyada a sa gola sa bona nit cada vegada que volia tornar-te-la. No podia parlar, i t’hai deixat marxar entristit per sa meua mala cara. Però tu no as patit tant com jo…, ah!, no, Temme t’ho juro!… Així que has estat fora i só restada sola a sa cuina, me só vista negra com una bruixa, dolenta, botxina de sa innocència. Ai, es turment de sa injustícia! Ai, es turment de sa culpa, Temme! No em podia sofrir jo mateixa. Me sentia deixada de sa mà de Déu. M’espantava sa nit, m’espantava sa quietud… Talment sa soledat m’abordava per tots cantons amb una mena de lladrucs sense veu que em glaçaven es cor. Hai patides ses penes eternes!… I aclaparada, endarnegada, boja, me só abatuda en terra, gement, implorant es teu perdó i el de Déu.

Aquí doblegà el cos endavant i es cobrí la cara amb les mans. Hi havia en l’aire quelcom de fatídic. El silenci venia amb un zumzejar sord, com si traís el pols d’algun esperit invisible. En Temme sentí córrer per la seva esquena unes ditadetes fredes i subtils, i s’estremí amb una esgarrifança.

Al cap de breus moments, n’Àuria Maresa es reincorporà, sospirant, i va rependre el seu parlament.

—No sé com m’has sentit, Temme. Te cridava…, i no et cridava. Jo creia que ses meues veus ofegades no podien arribar a ses teues oreies. Però has comparegut…, t’hai vist as meu davant…, i, per més agre que sigu as respectes d’una mare, no hai pogut mencos d’agenollar-me a ses teues plantes i declarar-te es meu pecat. I te l’hai declarat a ses crues, per sa seua cara més lletja. I això tampoc no ès de raó…, perquè, si tinc culpes, també tinc disculpes. Vui que ho sàpigues tot, caret: tot, es bé i es mal. Que, si t’hai atruquejat, ha sigut brandant sota es pes de sa meua creu…, perquè ja fa anys, Temme, que la tragino a espatlles macades…, i ja no puc més!

—Massa que ho sé! —exclamà en Temme; amb dues llàgrimes cara avall—. Què m’heu d’explicar que jo no veju i no ploru, santa dona des meu cor?

—Sí, tu saps alguna cosa, però a ses embastes. Escolta, escolta… —féu ella. I amb uns termes que haurien sigut engelosidors per al xaval si un sentiment d’immensa pietat no l’hagués protegit contra tot altre, pintà les seves antigues il·lusions en el fill gran (despert i garrit, educat en un col·legi, enlletrat i fort de comptes i de dibuix); i contà com s’era despullada de tot per ell; i recordà les alternatives de goig i pena, d’esperances i decepcions, que l’havien tempestejada, després, tota la vida; i va dir—: Quan li vaig abocar a ses butxaques sa barca i sa barcada de son pare, i es meus mobles i paraments millors, a mans trencades ho vaig fer i sense cap rerapensament de beneficis a esperar-ne. No m’espantava, a mi, sa misèria. Ses mares som aixís. Que ell fos ric i venturós, baldament no es recordés mai més de mi! En girant ets uis cap a tu, fou quan valg començar a basquejar. Perquè vaig veure que t’havia desheretat…, i això m’era un clau, caret meu!… I no trobava consol sinó pensant que, de sa fortuna d’en Jordi, havia de pervenir-te’n més bell goldiment que des dret que jo t’hauria pogut guardar. Però…, i si sa tal fortuna no venia?… Jo crec que vindrà, Temme. Ho hai de creure per no morir! Però de cert, ben cert, no ho sé. I vet aquí es meus neguits d’anys i anys. Més que no pas sa veiesa, febrades i glaçaments d’ànima m’han emblanquits es cabeis. I ara, darrererament… Aquesta sí que no podràs perdonar-me-la!

I callà brandant el cap tristament.

—Calmeu-vos, calmeu-vos! —suplicà el minyó—. Què us hai de perdonar, dona de Déu, si, de totes ses vostres històries, no en trec sinó comptes a favor de ses vostres bondats?

—Sóc sa teua desgràcia, Temme! —exclamà la mare—. Fins ara havia disposat de coses afanyades amb suors meues o des meu marit; però ara, darrerament… Mira: m’havia jurat a mi mateixa que es teus guanys me serien sagrats. Els posava de banda per comprar-te’n una barca. Cert com sa mort, aquest era es meu pensament. Fins i tot, per fugir de sa temptació de tocar-los, els tenia fora de casa, en mans d’una persona de confiança. Doncs bé, Temme…, res no hi ha valgut!

—Els heu enviats as meu germà: oi?

—Tot ho fonc de sa mateixa manera —contestà la dona amb un accent de dolorosa seguretat—. Pes darrers de març en Jordi em va escriure que necessitava diners per sortir-se d’un mal pas. Me deia que una quantitat petita podia salvar-lo…, cent pesos…, si més, millor. Vaig pensar en sa teua mota. Sabia que robava ses teues suors, Temme. Sabia que matava sa tranquil·litat de sa meua consciència, es descans de ses meues nits… Ho sabia! Àdhuc desconfiava d’en Jordi més que atres vegades. Però jo era com es jugador que ha perdut es seus cabals a una carta i vol tombar sa sort, i dobla ses postes, i s’hi juga ço des seu i ço dets atros, i sa vida i s’ànima. Una vegada, a sa taverna, en vaig veure un que va jugar-se es soldat des seu germà i, acabat, va penjar-se a s’abre des seu llagut. I jo sóc així mateix. Estic lligada amb en Jordi fins a sa perdició. Sa seua carta va embogir-me, es cap m’anava en roda, i…, no hi va haver remei!…, vaig anar a cercar es teus diners. En Ramon de can Sureda, que llavors havia d’embarcar-se de mariner, se’ls va endur cap a s’Havana. I ja mai més no hai tingut repòs. Sa teua barca, Temme! Mata’m!… Eren ses teues suors… Quatre cents escuts!

—Quatre cents escuts! —repetí el xaval amb un to d’admiració i de recança que no pogué dissimular.

—Sa teua barca!…

Ambdós s’esguardaren brandant el cap amb cert aire de bogeria. Els glaçava un alè d’aquella fatalitat divinitzada pels grecs, terrible, matadora de l’albir, dominadora incontrastable en apariència; fúria de la naturalesa orba i encadenada, que només els deixebles de Jesucrist saben combatre i vèncer. En Temme pensà en els xucladors que engoleixen les naus i contra els quals no hi valen rems, ni veles, ni màquines de vapor, ni destresa marinera. I veié la seva mare perduda, irredimible de la seva misèria. Perquè, quin guany no resultaria inútil? El xuclador d’Amèrica ho dragaria tot.

Però aquest pessimisme no s’imposà sinó per un moment a la seva amor. L’aflicció de l’única persona que ell havia estimat del món el féu oblidar de si mateix i de qualsevol pensament que no fos el de la urgència d’aconsolar-la; i la tendra pietat filial esvaí com amb blancors d’alba totes les fosquedats del seu esperit; i ja no ressonà al seu dedins més que una cantúria d’idees generoses tan espontànies que no li costaren cap esforç, i tan clares i evidentment aconsoladores que l’ompliren de joia. Les paraules vessaren de la seva boca plenes d’efusió i de sinceritat.

—No us afligiu així, santa dona des meu cor. Tot això no ès res. Ploreu per falòrnies…, creieu-me! Jo no us trobo pas pecat. Es meus diners eren ben vostros, perquè jo us els havia donats. Podíeu esmerçar-los com volguéssiu, i no me n’havíeu de recaptar cap permís. Oidà! Si m’hagués figurat que es goig més gran que podíeu haver-ne era de llençar-los as carrer, jo mateix us hauria obert es balcó i us hauria dit: «Apa, divertiu-vos!, tireu bateiada!». Però vós no els heu llençats, sinó què n’heu feta una obra bona. Que no ès més bonic, encara, això?

—De veres, Temme?… Tu m’ho aproves?

—I com heu pogut dubtar-ho un sol moment? Sembla que no em coneixeu, ai coi!… Per què em plau de guanyar-ne, de diners, sinó perquè us alegrun? Que us hajun servit de pena i turment, me dol!

—Ah, Temme!… —exclamà la dona. I s’hagué d’interrompre: una gran onada de consol i d’agraïment l’ennuegà. Després de tantes angoixes, rebre aquella absolució d’àngel, tan ampla, tan completa i tan sense recances!, i sentir ensems al cor una mena de ressò de les al·leluies del cel i una frescor de vida nova que se’n puja venes amunt!… Ah, Temme, com m’estimes!

—I doncs?

Ambdós s’inclinaren i varen plorar l’un sobre el muscle de l’altre.

Després n’Àuria Maresa s’apartà els cabells del front i esguardà el seu fill amb embadaliment. Certament no l’havia conegut fins aleshores. Quina mala febre l’havia emboirada? Per què, d’aquell fill de les seves entranyes, ella mateixa se n’havia fet, tant de temps, una càrrega i un remordiment? I tan fort i tan bo i tan assenyat com era! I àdhuc bonic…, a malgrat de les parpelles ratades i de la pell gravada de verola…, bonic d’una boniquesa resplendent, vinguda dels dintres. I passà per la seva ment una comparació, una percepció ràpida i profunda: en Temme era un humil fanal encès, i en Jordi un pompós salamó apagat; l’un era el fill del seu cos, i l’altre era el fill de la seva ànima. Pobre Temme! Oh el goig de contemplar-lo, d’amar-lo i de sentir-se’n mare! I haver-lo tingut com abandonat!…

—Temme, caret meu! No et dolgu d’haver ajudat es teu germà. Jo encara espero que te’n pervindrà un cent per u. Però no hi hem de pensar en sa seua fortuna. Si ve…, millor!; però, vingu o no vingu, tu i jo podem èsser feliços. Comprarem una barqueta. Tu pescaràs. Jo, a casa, endegant ses nostres coses, sempre esperant-te, amatent a servir-te. Alguns dies m’embarcaré amb tu: t’ajudaré a calar i llevar… —I la dona va anar tirant plans i més plans. I en Temme l’escoltava encantat, i només anava aprovant cada frase amb un moviment de cap, amb un somriure, amb una exclamació:

—Això!, això!

I després, tots dos, aficionats a la saborosa conversa, començaren a retreure records.

—Te recordes, caret, d’aquell dia que vàrem anar a sa Boadella, i tu pescaves i jo fregia es peix, i…? —I sí!, el xaval es recordava de tot, punt per punt; i de quan es girà mal temps i s’hagueren de soplujar dins una barraca de carrabiners, i de quan ell s’adormí a la falda de sa mare.

—Oidà! I us recordeu, vós…?

Per què seguir-los en aquestes referències interminables? Eren dos instruments sonors i conscients, que s’agradaven de temptar llurs acords i de fruir una i cent voltes els matisos harmònics de llurs notes unides. N’Àuria Maresa no es cansava mai de provocar aquells acords i d’observar l’efecte de les seves paraules en els ulls del seu fill, ara espurnejants de joia, ara humectats de tendresa, ara somniadors, ara admiratius… I, percaçant-hi aquestes expressions, es perdia dins les puríssimes blavors d’aquells ulls, amb un goig comparable al de l’au desniada de poc que, en llançar-se a l’espai, es meravella de les immensitats que descobreix, de les suavitats i abundàncies d’aire que palpa sota les ales, i de les llums i colors que la soliciten i encanten. S’amarava de l’ànima del seu fill, i mai no se’n sentia prou impregnada; i en Temme tampoc no s’hauria sentit mai prou sadollat dels afalacs d’aquella «santa dona d’un parlar tan entrador». Projectes, records, promeses…, una idea en portava una altra, i mare i fill platicaren llargament, embadalits, amb les mans entrellaçades, oblidats del món extern, sense noció de temps ni de lloc.

Últimament ja en Temme no deia res, escoltava bocabadat, i les parpelles, apesantides de son, se li abaixaven fins a mitja nineta. N’Àuria va adonar-se’n, i de cop i volta va tornar a la realitat.

—Oidà, caret meu!, quina hora deu èsser? —Ambdós miraren a l’entorn, estranyats de trobar-se asseguts en terra sobre les nues rajoles. Tot seguit recordaren la penosa escena, i el front se’ls aombrà i caigueren en certa confusió i rubor; però s’esguardaren, i, rebrollant en llurs ànimes la joia del moment present, esclafiren a riure—. Noi, Temme, quina badada! I, vaia quina seiedora més fresca ens hem cercat! Sort que ès temps d’istiu! No era pas fàcil que caiguéssem daltabaix de ses nostres cadires. Però…, a quantes devem ser, de sa matinada? Ni que haguéssem anat a sarau de nit!

El gat, ajagut en actitud d’esfinx sobre un escambell, amb les potes arronçades sota el pit, els esguardava amb una admiració suficient a esbatanar els seus ulls rodons i fosforescents, però no prou forta per a deixorivir-lo completament del son placèvol en què estava submergit el seu cos cotonós i calentó. La lluna ja no entrava migradament per la petita finestra teuladera, sinó a faldes esteses per la porta balconera del pati, amb una claror que, de tan intensa, arribava a groguejar.

Mare i fill es llevaren dempeus. N’Àuria, esparvillada i eixerida. Avesada a la vetlla de malalts, la son se li esvaïa fàcilment, i, amb l’emoció que sobreexcitava sos nirvis, no hi havia en ella cap sentit que no estigués més despert que d’ordinari. En Temme, en canvi, embriagat de son i de delícies, estava com estupefacte. La claror l’enlluernava. Les lleixes i el rasteller li feien l’efecte d’una lluminària: pots, xicres, ansats i tupins hi fulguraven amb perles brilladores, i el rest dels plats era un joc d’arestes de llum com aquell amb què els pintors solen nimbar les testes glorioses. I li semblava com si la nit oscil·lés amb un dolç i llarg gronxament: ara una lenta balançada n’atansava el cor i es sentia, més i més perceptible per instants, la llunyana cantúria de rossinyols que hi ressonava; ara una altra balançada l’apartava a poc a poc, i la cantúria s’anava afeblint, afeblint, fins a perdre’s en un silenci immaculat.

N’Auria Maresa no s’estranyava, ni tal volta s’adonava, de cap d’aquelles coses. Va endegar els llums. Volgué que de totes passades el xaval prengués un brou de la reina; i encengué el fogonet d’esperit de vi, escalfà aigua, baté dins un vas un rovell d’ou amb sucre…, i xerrotejava i reia i es movia delitosament com si es fos rejovenida. El fet d’haver passat de clar la nit tenia per a ella l’encís d’una calaverada d’amor. Quin alleujament d’ànima! Quina joia! Quan el xaval s’hagué retirat, encara la dona anà rient en la solitud. Rigué amoixant el gat, rigué rentant el vas, rigué penjant el pot a la clavera…, i no hauria pas sabut dir per què. Estava plena d’una aura primaveral i d’una ufanor interna, de la qual brollaven flors rioleres que pujaven a esbadellar-se als seus llavis.

No tenia ganes de ficar-se al llit. Reclinà una cadira, de respatller a la paret; s’hi va ajaure ben asseguda, aplanant-hi l’esquena; i a poc a poc s’acodormí, tot fantasiejant un idil·li de pescadora: mars d’atzur, roques daurades, platges fines i coixinoses com els flancs d’una verge…, i, dins la bella solitud, una fresca barqueta que arriba amb el fill estimat. S’entrebaltia i es despertava; s’entrebaltia i es despertava… I passava pel seu pensament aquella idea d’abans: en Jordi era el fill del seu cos; en Temme el de la seva ànima. I aquesta idea s’anava reproduint, reproduint, entre els seus sons i dins els seus somnis.





IV. El collaret


La cala de Sa Foranera, situada no gaire lluny de Blanes, és una de les més feréstegues i ombrívoles de la costa; però és també, durant les bonances d’estiu, una de les més quietes, més fresques i més plàcides que poden trobar-se. Com que la cenyeixen per la banda de terra uns cingles alts i espadats pels quals és perillosa la davallada, quasi no la visita mai ningú, com no sigui anant-hi en bot per la mar: així és que sol romandre solitària dies i dies, i no sembla sinó que, lliures de tot contacte pertorbador, s’afinen més i més la frescor i dolcesa de ses ombres i la puresa cristal·lina de ses aigües, en el bon temps d’estiu. En penetrar-hi, un hom sent com si trenqués quelcom de virginal i fes estremir cert misteri.

Allí pescava en Temme, una tarda, pocs dies després de la borrascosa escena nocturna amb la seva mare. D’ençà d’aquella escena, la seva mare s’era trasmudada de tal manera que no semblava la mateixa dona. Abans solia estar sorruda i com lassada del treball: ara, en canvi, sempre estava delitosa, i era amable i falaguera, i feia tots els possibles per trobar-se amb el xaval i retenir-lo al seu costat tant com podia; participava dels projectes d’ell, li aplaudia les bones pesques i sospirava pel moment de comprar-li una barca. Àdhuc la seva faç s’era esbandida d’una mena de crepuscle de joventut, que l’animava i entendria. El canvi no podia ésser més satisfactori. En Temme n’estava enartat, i havia reprès amb més il·lusió que mai les seves tasques.

Sospitant que dintre les obscures xombes submarines de Sa Forcanera havien d’amagar-s’hi grossos déntols i congres, havia decidit de parar-hi una canya llarga amb un guarniment també llarg i carregat de plom a faisó d’un llença. Quina alegria causaria a «sa santa dona» si pogués portar-li un peixàs d’un parell de carnisseres!

Amb aquesta il·lusió havia davallat per la cinglera, arrapant-se a les crétues i tavelles de la penya, després d’haver tirat daltabaix de la timba els seus estres entollats amb el gec i d’haver-se penjat a l’esquena l’olla del grumeig, lligada al coll per les anses amb una cordella; i, un cop assolida la pedregosa platja, havia saltat de roca en roca fins a situar-se en una de grossa i assaplanada que es forejava cap a la boca de la cala.

Hi era des de les primeres hores de la tarda. Tenia calada la canya llarga, estrebada al seu costat amb tres pedrasses sobre el saplà on estava assegut, i, tot vigilant-la a cua d’ull de tant en tant, pescava a mà amb la canya curta, que, pel seu guarniment d’hams petits, era un enginy més apropiat per als peixos poc corpulents que més abundaven en aquell recó de la costa. N’havia alçats ja molts: serrans, tords, jodrioles, escórpores, vaques serranes… Formaven ja sobre la roca un munt de joiells vivents, que panteixaven i es retorcien amb un lleu sorollet metàl·lic, projectant a l’entorn, com espurnes de foc, les escates d’or que se’ls rompien amb la contorsió i el fregadís.

Els braços li dolien i va pendre’s un petit repòs: una estoneta de respir i de contemplació. S’hi estava bé, en aquell paratge. I, quina solitud!…, quina calma!… Ningú enlloc…, ni cap altre soroll que el d’un dolç rebotzegament d’aigües, que ara sona part d’ací, ara part d’allà, vingut del fons de balmes i cavernes inconegudes. I quina fresca! L’ombra era allí més profunda que la de cap pou. Les rossors del sol s’obiraven només al lluny, molt en l’aire, cap al cim dels alterosos penyals. Donava bo, de respirar a boca plena. L’aire era saborós i tenia unes flaires especials i agradoses: bravada de les borles i serrells xopejants que les algues i els líquens de les roques arrossegaven sobre el mar; ràncies fortors de voluptuositat que transpiraven de les grans penyes nues, amoixades per les ones; perfums que, decantada sobre l’abisme, exhalava la capçada balsàmica d’algun pi venturer; aroma que difonien unes mates de llor crescudes en una esquerda enrubinada; olors que, totes plegades, en formaven una que en Temme no hauria sabut destriar ni definir, però que li era plaent i el reconfortava. I va somriure amb un goig puríssim, i va beneir el seu ofici de pescador; perquè, quin altre proporcionava uns obradors tan esplèndids i ben olents?

L’aigua era tan clara, que, allí on era poc profunda, quasi es podia dubtar de la seva existència. Els grossos còdols que constituïen el fons marí de la part més engolfada de la cala, s’atalaiaven tan netament com si estiguessin a l’aire lliure; i àdhuc a l’aire lliure, no s’haurien presentat tan lluents i vivament acolorits. Una ondulació, com d’una flama verda i diàfana que hi passés per damunt, els comunicava de tant en tant una tremolor vagarosa; i en això es coneixia que estaven submergits. N’hi havia de verdelosos, de groguencs, de blavissos, de rosats… Quasi tots eren de formes arrodonides. Alguns semblaven galtuts i criaven unes cabelleres finíssimes, d’un verd tendre, quasi lluminós. Vora la roca on seia en Temme, n’esquenejava un, d’una apariència tan mórbida i d’una color rosada tan suau, que semblava part del cos d’alguna nimfa mal amagada sota una tofa d’herbes. Enllà, destacant sobre l’obscuritat d’una xomba, se n’alçava un de blavís i crestellut que argentava com un elm. I entre els uns i els altres creixien plantes marines; i per damunt, com núvols d’insectes, hi planaven esbarts de peixets multicolors.

Aquesta part clara del paisatge submarí era la que menys atreia l’atenció d’en Temme. Ell escrutava les aigües profundes de la part més forana de la cala; però, allí, la conca sòlida desapareixia com esfondrada, i sols confusament s’obiraven les sumitats d’alguns penyals sorgint de la fosca, on s’esvaïen llurs bases. Oi més, allí la mar semblava espesseir-se, i això i el miralleig de la superfície destorbaven la visió penetrant. Un ull inexpert no se n’hauria endut més que pampallugues; perquè, a malgrat de la calma, sobre la superfície del mar, plana i oliosa, d’un to de molsa seca, hi belluguejava sense repòs un emmallat de cercles tortuosos de color d’ambre, i tot sovint hi passaven, a ratxades, unes llenques d’un blau fosc i entredaurat com el llom de certs peixos. Però en Temme no es deixava distreure per aquesta pertorbadora fantasmagoria de la llum: enfonsava inflexiblement la seva mirada com una fulla d’acer, i llambregava totes les coses visibles. Sotjava les profunditats cap on queia el guarniment de la seva canya llarga, i anava descobrint-hi un paisatge de somni: quelcom, amb prou feines perceptible, que flotava en la fosca: cimals de muntanyes, cingles, carenes… I va veure eixir d’un escanyall, i desfilar entre boiroses arbredes, una mena de tren nocturn: dos fanals vermells, roents, que corrien ràpidament, seguits d’una ombra llarga i ondulant… Un congre?

Quasi al mateix instant la canya es vinclà, assorollant les pedres que l’estrebaven, i el xaval va precipitar-se a empunyar-la. Havia fet sort: duia un peixàs. I es coneixia que la víctima estava ben clavada. Segurament s’hauria empassat l’ham fins al ventrell. Millor! Així no es desenganxaria. Amb tal que no ho rompés tot…

La canya vibrava de cap a cap, es doblegava del cimerol i sofria batzegades violentes. Perquè no es trenqués, en Temme la inclinà en el mateix sentit de la resistència, i després va anar-la curtejant i allargant successivament, a poc a poc, a fi que, amb aquell estira i afluixa, el peix exhaurís les seves forces abans de treure’l del mar. Ensems va anar evolucionant: davallà a intervals, pas a pas, pel declivi de la roca, fins a assolir-ne la vora més baixa, que saplanejava a flor d’aigua.

Un cop allí, va decidir-se: cobrà canya i guarniment a tall de fluixa, i, en tenint el peix a bon punt, l’alçà a plom i, d’una revolada, el llançà roca endins. Allò no era un congre: era una morena colossal, serposa, negra, clapejada ací i allà de taques d’unes blancors llordes i d’unes grogors estridents. Encara estava plena de vigor. En caure sobre l’aspre sòl, debategà amb una horrible ondulació. Després va arronçar-se i botir-se monstruosament, i, desplegant-se de sobte, brollà aires amunt; i, mig arborada, les ganyes panteixants, esteses les aletes, oberta la boca, esquitxant sang i foc pels ulls, corregué de llisquentes com duta a vent pel mateix alè de sa ràbia. En Temme es cregué escomès de net a net, i, obrint-li pas, fugí, esgarrifat, per la vorera més apartada; però va revenir-se tot seguit, i, comprenent que anava a perdre el fruit principal de la seva pesca, es girà, decidit al combat si encara hi era a temps.

Sí, encara hi era a temps. La morena no havia pogut arribar al mar. El guarniment, del qual estava clavada a l’ham, havent-se enganxat en un esgardís del roquer, l’havia retinguda, obligant-la a caure allargassada en terra; mes la llinya o el pèl de seda podien segar-se d’un moment a l’altre amb el fregadís i les estrebades: calia evitar-ho. El xaval s’apoderà del seu gec i d’una de les grosses pedres que suara li havien servit per a estrebar la canya, i, armat així, va atansar-se a la llòbrega bèstia ondulosa. En tenia basarda, i en repugnava, sobretot, el contacte directe; però esperava defugir-lo. Ja havia ideat la traça de què s’havia de valer. Va inclinar-se, vacil·lant, sobre el monstre, i, sobtadament, acotxant-lo amb el gec, s’hi precipità al damunt i s’hi abraonà maldant amb totes ses forces per mantenir-lo abrigat i escanyar-lo; però el monstre, onejant com un doll líquid, se li escorria d’entre les grapes i els plecs de roba, i ara treia a fora la cua amb una remor com d’esvoletec, ara alzinava al descobert l’horrible cap silenciós. Amb la brega, el gec va anar-se replegant i apilocant, i a l’últim ja no servia de res. El xaval i la serposa bèstia forceguejaven cos a cos, a la barreja: ell pegant-li grapades a dues mans, procurant subjectar-la i atuir-la; ella fuetejant-lo amb la cua i girant-se enfurestida a mossegar-lo. En Temme, perduda ja la seva primera repugnància, no pensava sinó a defensar-se i atacar. Arpeja que arpeja, a la fi pogué arrapar fortament el monstre pit avall per sota les ganyes, i, samarrejant-lo, el baté i rebaté de cap contra la roca fins a esmortir-lo.

Aleshores es llevà dempeus i cercà la seva pedra. Se n’havia desprès durant la lluita cos a cos, perquè no li servia sinó de destorb, i ara volia fer-se’n una arma. Però tot seguit comprengué que no li calia: la terrible morena jeia amb el cap ben esclafat; no es revifaria mai més; no hi havia necessitat de rematar-la. Encara panteixava de ganyes i es retorcia, però no tenia més esma que el caluix de bruc tendre que es retorç en cremar-se, dintre la llar. Per lletja que fos, era un peix magnífic, de gran rodella; i, si bé, en general, no era tan estimat com el congre, no deixava d’haver-hi qui el preferia per més gras i atipador. A no ésser que el comprés algun hostaler, s’hauria de vendre a trossos, i moltes i moltes de famílies en podrien participar, perquè era d’un pes formidable. «Sa santa dona» n’hauria una bella alegria.

Després que s’hagué fetes aquestes reflexions, s’adonà que tenia els braços i les mans esgardissats i sangonents, i anà a rentar-se’ls a les aigües clares del mar; i, tot rentant-se ajupit al cantell més baix de la roca, sentí cap a l’altra banda un xipollejar com de rems i un articuleig de gaies veus que sonaven molt a prop. S’eixonà de pressa la mullena, es cordà les mànegues de la camisa, i, posant-se dret, va veure tot seguit un gussi tripulat per tres persones: dues vestides de blanc, que eren la dameta Lilí i el seu marit, i una altra vestida de blau, que era en Bonosi Ramoneda. Estaven contemplant la seva pila de peix, i la gentil dameta, tota entusiasmada, exclamava amb unes paraules que en Temme no entenia sinó per un cert sentit musical:

—¡Qué hermosura! ¡Qué tesoro! ¡Mira, vieguito mío, mira qué lindos peces! ¡Y se mueven! Sí, los hay que están vivos, todavía. Cómpralos, Felipe…, cuesten lo que cuesten. ¡Los quiero! —Va girar-se, i, esguardant entravessadament en Bonosi, amb un arrufament menyspreador als llaviets va dir-li—: ¡Avergüéncese usté, Bunossi, pescador de pega…, bunyol!

En aquestes va comparèixer en Temme, i, canviades entre ell i els forasters les salutacions de cortesia, en Bonosi sospirà i va dir:

—Bunyol! Pescador de pega! Aquesta missenyora no parla clar sinó per bescantar-me. —Tots esclafiren a riure, llevat de la dameta, que preguntà:

—¿Qué ha dicho? ¿Qué ha dicho?

—Nada —va respondre el cavaller—. Que lleva su merecido.

—Deixeu-me parlar, si us plau —saltà en Bonosi—. Vet aquí es cas, Temme. Aquesta tarda sa missenyora ha trobat as gussi es meu volantí, m’ha preguntat per què servia, i s’ès engrescada a voler que hi pesqués. No teníem esques; però corrien pes banc de popa alguns cargolins escadussers: els hai arreplegats i hai posat ets hams a punt de solfa. Es meu intent era d’anar cap a unes sapes on sé que s’hi crien serrans i jodrioles; i ja hi vogava de dret, quan sa missenyora s’ès adonada d’un núvol de peixots que nedaven sota nostre per ses aigües clares, i veure’ls i figurar-se que no em calia sinó girar-me, arreplegar-los amb es meu ormeig i posâ’ls-hi a ses mans ha sigut tot u. Jo prou li hai dit i redit: «Això són estudiants: no n’ajarem cap. Això són peixos murris i escarmentats, que saben tant de menjar amb s’ham com jo amb sa forquilla (que no me l’empasso mai): no n’ajarem cap». No m’ha escoltat, hai hagut de calar si us plau per força, i…, ès clar…, ets estudiants ens han polides totes ses esques. I vet-e-la aquí de mala lluna; i d’ençà de llavors no em deixa de «bunyol», da-li que da-li que…

En aquest punt, la dameta Lilí, que, cansada d’escoltar sense entendre quasi res, s’havia anat despacientant, desplegà de cop el seu elegant ventall de seda embranillat de vori, i, amb un graciós moviment, el tombà sobre la boca del parlaire.

—Basta, Bunossi! ¡Por favor!… ¡Cierre usté esa puerta de la eternidad!

Mentrestant en Bonosi havia deixat un moment els rems amb què mantenia el gussi a l’aguant, i la petita embarcació, abandonada al corrent, començava a pendre marxa.

—Aguanta, Bonosi, aguanta! —va cridar-li en Temme—. No convé que es gussi s’escorru cap as planell baix de sa roca. Ara mateix hai pescat un mal animalàs, i tinc por que, si sa missenyora el veu, se n’espantarà.

—Un mal animalàs? —preguntà el cavaller—. I què és?

—Una morena ferotge que m’ha envestit de net a net i que bons trebais m’ha donat per a atuir-la —respongué en Temme. I, trossant-se una mànega de la camisa i ensenyant el braç nu, afegí—: Mireu, com m’ha posat.

Amb això tots varen encuriosir-se, i, preguntes i repreguntes, obligaren el xaval a contar les peripècies de la seva pesca i de la seva brega; i la dameta que comprengué que es tractava d’un cas interessant, se’l féu explicar pel seu marit.

—¡Bravo, bravo! —exclamà després—. Este Temba, o como se llame, es un buen pescador y un muchacho valiente. ¡Bravo! Este Temba no es un bunyol: ¿oye usté, Bunossi? Vamos, vamos a ver esa morena. Tú me acompañarás: ¿verdad, vieguito mío? A mí no me da miedo…, al contrario: sentiría alejarme de este sitio sin haberla visto de cerca. Vamos: ¿verdad, vieguito? ¿Quieres? Manda atracar y subiremos a la roca. ¿Quieres, corazoncito? —I pegava coparrets a la galta del seu marit amb el palmell de la mà.

El gussi fou atracat, i els dos forasters saltaren efectivament a la roca i, agafats del braç, avançaren desaprensivament, fixa la vista en la morena, que aleshores estava immòbil; però al cap de pocs moments va estremir-se, i ambdós recularen alarmats.

—Que és viva? —preguntà el cavaller.

—No —va respondre en Temme—. Es a dir, no ès viva ni morta: té es cap aixafat, i no pot causar dany ni fugir; però aquestes bèsties porten sa vida arrapada a tot arreu des cos i no se n’escola fàcilment: àdhuc sense cap, belluguen estona llarga; les capoleu, i es trossos se mouen dintre sa panera com si volguessin ajuntar-se. Són es dimoni! Però d’aquesta no n’heu de témer res, llevat de sa basarda.

Després d’aquestes explicacions, que el marit traduí a la muller, els dos forasters, no gosant desdir, tornaren a atansar-se una mica a l’animal, fins a dues passes de distància, i s’aturaren a examinar-lo, inclinant-se endavant. El monstre s’estremia a voltes com si anés a revifar-se, i corria de llarg a llarg del seu cos una ondulació que es perdia al capdavall de la cua. I cada volta la dameta sentia com si aquella ondulació es perllongués per l’aire fins a enfilar-se-li cames amunt amb un zigzaguejar esgarrifador. Va tivar-se amb la mà les faldilles a les canyelles, i tornà intensament pàl·lida.

—¿Qué es eso, hijita? ¿Te pones mala? —va dir el cavaller, reparant-ho—. ¡Anímate! No es la primera morena que vemos. En la recova de Santa Cruz de Tenerife…

—Aquellas estaban bien muertas. ¡Esta es enorme, horrible!… —féu la dameta, amb veu entelada, apartant la vista i reculant. Va girar els ulls per la llòbrega cala, i, amb la impressió que duia al cervell, a cada balma, a cada esquerda, a cada forat de la turmentada penyatera, veié mig ombrejar, mig lluentejar, uns fueteigs serposos, fugitius. Va decantar el cap sobre el muscle del seu marit, i les cames se li segaren. Anava a caure.

Tot just el cavaller fou a temps a sostenir-la. Després, ajupint-se, l’agafà amb un braç per sota les sofrages i amb l’altre pel mig de l’esquena, i va alçar-la en sopols, emportant-se-la cap al gussi, desitjós d’allunyar-la d’aquell paratge funest. Estava completament esbalaïda, pal·lidíssima, els llavis esblanqueïts, les ulleres i el nassiró moradencs… El cap li penjava pesadament.

Entrada a l’embarcació, en asseure-la al banc de popa, es desplomà enrera, tombant d’esquena sobre l’orla, amb el bust enfora; i, de la batzegada, un dels seus preciosos collarets, descordant-se, li va saltar sobre un muscle i, esmunyint-se per un plec de la mànega, va caure al mar com un rajolí gotellós.

—Desgràcia sobre desgràcia! —exclamà el cavaller, adonant-se’n—. ¡Nada menos que el collar de papá Toñico! Un record de l’avi difunt! M’hauria estimat més perdre dos cents pesos. No n’haurà poc disgust, ella, quan se retorni! Però el cas és retornar-la. Què fem?… Aquí no hi ha cap metge.

—No us apureu —va dir en Bonosi—. Això no ès res: una basca. Aspergis d’aigua de mar i bones fregues per braços i cames…, creiu-me. Si jo gosés posar ses meues mans grolleres sobre un bo de cosset tan delicat…

—No, no! —féu el cavaller interrompent-lo—. Això és cosa meva. Vós, mentrestant, vogueu cap a Blanes. En un quart d’hora podem arribar-hi. Apa!

—No seria millor que primer provésseu de retornar-la?

—I, què podem fer aquí que no puguem fer tot marxant? El que convé és no perdre temps. Apa, de pressa! Vogueu! Via cap a Blanes!

En Temme va romandre llarga estona dret sobre la roca, contemplant com s’allunyava el gussi amb la gentil Lilí esbalaïda, erta. Tan joiosa que havia comparegut mitja horeta abans, fresca i alegradora com l’àngel de Pasqua, i…, té!…, embascada?…, morta? Qui sap! Quan els esperits manquen, ningú pot assegurar si tornaran. No seria pas el primer cas de mort sobtada. Era ben trist, allò! I ell, el xaval, ja s’ho havia temut, que una criatura tan noble i tan fina no resistiria sense trastorn la visió d’una bèstia tan llorda i esgarrifosa com una morena. S’ho havia temut i ho havia advertit. Llàstima que no hagués insistit més en la seva advertència! N’estava ben apenat. Pobra dama! Ell no hauria pas volgut ésser-li ocasió de cap mal. Aquell vespre mateix aniria a preguntar d’ella i li regalaria aquells peixets que tant l’havien enamorada. Déu volgués que ja pogués trobar-la refeta i eixorivida.

En perdre de vista el gussi, va recordar-se del preciós collaret que havia caigut al mar. Vet aquí la millor manera d’alegrar la gentil dameta: tornar-li aquell collaret que, segons dita del seu marit, ella tant s’estimava i que, segurament, creuria perdut per a sempre més. I la cosa tal vegada no era pas impossible, per a un bon nedador. Calia considerar-la.

Va anar al lloc mateix on havia atracat el gussi últimament, i va escrutar l’aigua. Era claríssima. La joia havia anat a parar precisament al peu mateix d’aquell gran còdol d’una apariència tan mòrbida i d’una color rosada tan suau, que semblava part de l’esquena d’alguna nimfa mal amagada sota una tofa d’herbes. Àdhuc, a la vora d’allà on el còdol s’arrodonia com un muscle, el xaval llambregà un rest de perles que blanquejaven sobre la verdor de les algues. No calia sinó pegar un salt des de la roca per enfonsar-se a plom en aquell lloc. Amb prou feines que hi hagués dues braces d’aigua. Ell, per passatemps i diversió, havia tret, moltes vegades, fons a profunditats més grosses.

No va pensar-s’hi més. Es llevà les calces i la camisa (l’única roba que duia), es posà una pedra sota l’aixella perquè amb el seu pes l’ajudés a capbussar, va senyar-se, va calcular a ull les distàncies, i, prenent arrencada, pegà bot i s’enfonsà en el mar. Un descens rapidíssim… Una llepissor a les plantes dels peus… Ja era a baix. Va obrir els ulls de bat a bat. La pesantor de l’aigua li pertorbava bon xic la visió; de manera que ara, que hi era a toc, no veia el fons marí tan clarament com quan el contemplava des de dalt de la roca, i, en moure’s, se li emboirava i àdhuc se li ofuscava tot. Mes això el bus ja s’ho tenia per sabut. Arribat a baix, va estacionar-se, esguardà serenament i quieta, i tot seguit descobrí el rest de perles. S’ajupí, va posar-hi mà, trobà una mica de resistència, somogué el còdol pròxim, reparà que la resistència cedia… Ja el collaret era seu. Tot això havia sigut obra de pocs segons. Va descarregar-se de la pedra que duia sota l’aixella, i va redreçar-se enèrgicament per enlairar-se; però en aquell mateix instant es sentí asprament travat de l’una de les garres. Què era, allò?… I aquella fortor de mesc?… I aquell birbillejar de gotetes olioses, enterbolint l’aigua?… I el còdol sollevant-se i removent-se, gitant una negror llimosa, que s’alçava com una fumarada, dintre la qual vogaven, fent tortarols, unes a manera de llargues corretges rossenques?… Un pop?… No podia ésser sinó un pop que, havent-se alarmat, eixia del seu amagatall i, en estirar un del seus múltiples palps, havia aixarpat, per atzar o intencionadament, la cama del nou hoste submarí. Impossible desempallegar-se’n. En Temme ho provà amb totes les seves forces. Impossible!

Va creure que anava a morir, i, resignant-s’hi, encomanà a Déu la seva ànima amb una breu jaculatòria. S’asfixiava, la vida li fugia, àdhuc el seny se li ofuscava… Si va retenir el collaret a la mà en mig dels seus treballs, fou per una idea desvariosa, filla de la mateixa angúnia. Va figurar-se, desficiosament, que cloïa dins el puny els nusos de la seva vida i que si els amollava moriria. Àdhuc experimentava un consol a estrènyer més i més aquells grans.

Mentrestant, d’instint, s’ajupia i alzinava successivament, tot bracejant, com fan els bussos per pendre empenta enlairadora; i vingué un moment en què el pop, eixit del seu cau i completament desaferrat del còdol, no va oposar-se a l’esforç ascensional del nedador, i el nedador i, a remolc d’ell, el mol·lusc flotaren ràpidament en amunt. Tal com un tap de suro, que un hom ha mantingut amb la mà al fons d’una galleda, en ésser soltat puja a la superfície de l’aigua i, amb la força que duu, en sobreïx, ultrapassant el seu nivell natural de flotació, així en Temme brollà sobre la mar i va alçar-se’n fins a més avall de mig pit. Aleshores va respirar amplament amb totes les seves forces cop i recop. Però, en cessar l’impuls de l’ascenció, el pes del seu mateix cos massa enlairat el submergí de bell nou, precipitant-lo dintre la revoltura de braços del mol·lusc, que, amb la força adquirida, anava pujant al seu dessota. Dos d’aquells braços el fregaren, i fregar-lo i adherir-se-li a les carns amb un terrible xuclament fou una mateixa cosa: l’un se li aferrà a l’esquena i, pel capdamunt, se li nuà al coll; l’altre li agarrotà les cames.

Així lligat, i sofrint una tortura que es feia més i més dolorosa, més i més insuportable per instants, l’infeliç, amb un altre esforç, tornà a la superfície de les aigües. Tot just pogué treure la cara a respirar, però se senti capaç d’aguantar-s’hi una estoneta; i, veient a poca distància la roca de la seva pesquera, nedà desesperadament per atènyer-la. Li era difícil. Travat com estava, els seus moviments eren poc eficaços. Si pegava batzegada amb les cames, l’envoltori vivent que les hi embalumava obria, amb el seu sacsejar, un remolí que l’atreia i l’obligava a enfonsar-se. Per evitar aquest perill havia de mantenir-se encarcarat de mig cos per avall. Quasi no guanyava camí. Apa, apa, braceja que braceja, quasi sense alè, maurat, xuclat, absorbit… Malda que malda, ja quasi tocava la roca, quan un altre tentacle del pop li lligà al tronc un dels braços. Adéu, llum del cel!, ja no podia esperar salvació. Es submergia definitivament. L’ona l’acotxava…, l’ombra de l’abisme l’envaïa.

L’única mà que tenia lliure s’enfonsà aleshores en una espessor de borles i serrells que els líquens i les algues de la roca estenien dintre la mar, i el xaval provà d’arrapar-s’hi; però l’infeliç (ja no recordava per què) sabia que li era privat l’obrir el puny…, que de cap manera l’havia de descloure. Només li era lícit manejar dos dits…, i, en mig del seu desfici, manejà només aquells dos dits. Agafà fortament amb ells un manyoc de plantes marines, i d’una estrebada s’alçà per la falda ramuda i gomosa de la xopejant vegetació. Amunt!, lliscant, brandant…, i després pogué ajudar-se amb la mà del braç lligat, que arpava ja les herbes. Una forta estrebada…, un cop de colze dolorós…, i, topant de pit a la roca, hi pegà de cap i perdé el sentit.

El pop seguí lligant-lo i relligant-lo, amb el seus tentacles, pel cap, pels muscles, pel ventre, per tots els membres…, estampint-lo a la roca, enxarxant-lo amb l’herbei…, xuclant-lo amb ses innumerables ventoses, adherint-se-li, confonent-s’hi. I el temps anà passant. L’onatge era tan manyac que no aixecava cap remor. Tot era calma dins la reclosa cala: una calma que contrastava amb l’expressió de basarda que s’exhalava dels emborrascats penyalars, encara esfereïts dels temporals que els havien combatuts. La tarda queia dolçament. L’ombra s’estenia. La solellada s’havia retirat fins a no ésser sinó una cinta d’or cap a l’horitzó, en la llunyania del mar. Era entrada la bona hora del passeig d’estiu. Tres esveltes figures femenines, vestides de blanc, aparegueren en un penyal llunyà de la costa. L’aire portà els sons d’una música que venia d’alguna platja distant… Més tard sonà un xipollejar de rems, i, eixint d’un freu, arrumbà a la cala un llagut tripulat per l’avi Mundet, dos fills seus i en Bonosi Ramoneda.

Venien precisament pel collaret. La dameta Lilí, gràcies als bons auxilis del cavaller i al airet pur i reconfortant de la mar, s’havia retornat de la seva basca, i ans d’arribar a Blanes estava ja quasi tan refeta i animada com si no hagués tingut res de mal. Plena d’agraïment, estrenyé les mans del seu marit, li besà les mànegues de la planxada americana i l’assegurà una vegada més i de la perdurabilitat infinita de la seva amor; però, havent-se adonat que li mancava el collaret de papá Toñico, s’entristí infantívolment i va plorar i botzinar, declarant que no valia la pena d’haver tornat en si per a assabentar-se de tal desgràcia, i que s’estimaria més morir de veres que presentar-se mai més davant de la seva àvia sense aquella joia tan plena de tendres records. Va acusar d’indiferència el cavaller, i li exigí que, en arribant a la vila, telegrafiés a Barcelona demanant que enviessin bussos, amb escafandres i tot, per a regirar de sotsobre les entranyes de la mar, baldament hagués de costar la cosa un dineral. Llavors, en Bonosi, olorant un bon gatge, va comprometre’s a trobar hàbils nedadors que aquell dia mateix, o l’endemà, es dediquessin a la recerca del collar; i, una vegada desembarcat, va parlar del cas a l’avi Mundet, que era a la platja amb els seus dos fills, i tots plegats decidiren varar el llagut i anar tot seguit a examinar el lloc de l’accident per fer-se compte de si l’operació seria possible.

Aquesta dèria els portava. L’avi Mundet esperava servir-se de les indicacions d’en Temme, i va cercar-lo amb la vista.

—Ai ai!…, es estrany!… No el veig enlloc.

En Bonosi cridà:

—Temme!… O Temme!…

Cap resposta. Només l’augusta soledat, estremint-se com escandalitzada d’aquells crits, hi contestà amb una mena d’exclamació inarticulada i sorda que va ressonar en ses entranyes.

—Ell, es xaval, no pot èsser lluny d’aquí, perquè no hauria deixat es seu peix i ses seues canyes…, i mireu-los —reparà en Bonosi—. On serà? —El llagut s’atansà a la roca i, tot vora vora, va anar-la seguint de llarg a llarg.

—Ma noi, quina morena! —exclamà un dels fills de l’avi Mundet.

—Es tot un peixàs! —féu l’avi—. No crec que n’hi hajun de més grosses.

—Cieu aguantant —ordenà a mitja veu un dels vogadors desarmant el seu rem i llevant-se dempeus.

—Què hi ha? —preguntaren els altres.

—Un pop…, allà, en aquell replec de sa roca. Miraré de clavar-lo amb es rem. Acosteu-vos-hi a poc a poc, sense soroll.

El llagut anà marxant a la sorda, i, de sobte, tots els tripulants s’alçaren esgarrifats.

—Un homo!

—En Temme!

—Es pop se l’està menjant!

—No, no se’l menja: no ho crec; però pot haver-lo matat —digué l’avi Mundet—. Maleïda béstia! L’hem de pelar. Alerta! Vosatros dos, amb es rems, procureu clavar-li alguna cama a sa roca; jo mentrestant, m’hi faré a grapissos i li giraré sa caputxa. Apa!

La lluita fou breu: una barreja de rems, braços, tentacles. L’avi Mundet pogué girar el sac del mol·lusc, i, després d’això, l’animal, havent perdut el poder de succió de ses terribles ventoses, enlleït i sense forces, no oposà cap resistència, i el desenrotllaren fàcilment del cos humà on estava aferrat com una xarxa d’eures a la soca d’un arbre. Aleshores, gitat sobre la roca, a cops de rem el remataren; i, després, un dels mariners l’empunyà a ram al capdamunt dels tentacles i, fent-lo giravoltar a tall de mandró, el rebitllà lluny, terra endins, cap al fons de la pedregosa platja. Mentrestant, el cos d’en Temme, deslligat de les corretges vives que el subjectaven al cantell de la roca, varà, esguimbant-se herbatges avall; i anava a submergir-se, quan l’avi Mundet l’engrapà pels cabells i el tragué enfora. El vell i en Bonosi, que acudí a ajudar-lo, pujaren tot seguit, amb els majors miraments, aquell pobre cos a dalt del llagut.

—És mort? —preguntaren els dos joves mariners que eren fora de la barca.

—Es cor li bat —contestà l’avi Mundet després d’acotar llarga estona la seva orella sobre el pit de l’inanimat—. Però, certament, estava, i està encara, leri-leri de morir. Si triguem més, no s’escapa. Ara, desempallegat de sa mala béstia que li xuclava ets esperits de sa pell, confio que es vent el reviscolarà. Vaig a fer-li gitar s’aiga que haju beguda.

El vell havia vist molts casos de negats, i va aplicar al xaval el tractament que s’hi estilava. Va ajaure’l de boca terrosa sobre un banc, amb el cap per avall i les cames per amunt, a dalt de l’orla, i vinga sacsejar-li el costellam perquè manxés, i vinga moure-li els braços, eixona que eixona, perquè les sangs es remoguessen. I, estant en aquesta brega, va adonar-se que, d’un dels punys d’en Temme penjava enfora, formant baga, un enfilall de perles; i això i la nuesa del pescadoret li revelaren de cop i volta, com si la llegís en un llibre obert, la història del present malastre.

—Brau minyó! —exclamà commogut—. Mireu, ell ha pescat es collaret; i aquí veureu si ès una ànima fidel fins a sa mort: l’ha pescat…, i l’ha servat en mig de ses seues basques…, i encara l’aguanta ferm, oidà!

Dit això, tornà a les seves manipulacions; i, fos per virtut d’elles o per una reacció natural, el cos ert cobrà a poc a poc moviment sota les seves mans com si realment en rebés una empenta cap a la vida. Sospirs, contorsions, gemecs… Al cap de mitja horeta el pacient estava assegut, reclinat d’esquena a la banda: l’havien vestit amb les seves robes, i bevia a petits glops una mica de rom que l’avi Mundet li administrava amb una ampolleta.

—Gràcies, gràcies —anava barbollant entre glop i glop, amb llengua rossegadissa.

Tots li endreçaren preguntes, i ell no sabia contestar-ne quasi cap, perquè no es recordava gairebé de res. Finalment, en Bonosi va agafar-li el puny d’on penjava l’enfilall de perles, i va preguntar-li:

—Què ès, això? D’on has tret aquest collaret?

—Es collaret! —exclamà el xaval. Romangué una estona mut, contemplant la joia, i després va dir—: Sí, jo l’hai pescat… Però no sé com hai pogut servar-lo… Algun àngel me l’ha clos as puny. No ho entenc. Teniu, és de sa vostra mestresseta. Doneu-l’hi. —Parlava amb dificultat i fatic. L’avi Mundet no volgué que el cansessin més.

—Prou enraonaments! Aquest xaval està enfebrat. Deixeu-lo en pau…, i que dormu, si pot.

El llagut se posà en marxa a rems, xipixap…, per una mar oliosa, color de molsa seca. A posta de sol arribaren a Blanes, i trobaren a la platja el cavaller en Felip i la dameta Lilí, que els estaven esperant. Així que la roda de proa s’atasconà en el sorral, l’avi Mundet desembarcà; i, mentre els altres seus companys i el paler amb els bous s’ocupaven de treure el llagut, va ajuntar-se als dos forasters i, parlant-hi en el castellà xampurrejat que havia après durant els seus anys de servei a l’armada, els assabentà de la pesca del collar i dels treballs d’en Temme. La dameta hagué una forta impressió del reconte, passant de la sorpresa a l’admiració, de l’admiració a la pietat i de la pietat a l’agraïment, a manera que va anar coneixent els fets.

—¡Qué alegría!…, pero ¡qué pena! ¡Señor, haber recobrado el collar!… Pero ¿está fuera de peligro este valiente muchacho? Diga usté, buen anciano. Aconséjeme… Veamos…

Durant aquesta conversa en Temme havia sigut desembarcat i assegut, a sotavent del llagut, en una samal trabucada, mentre dos homes corrien a cercar un baiard per transportar-lo a casa seva, perquè, inflat i adolorit de cames, no podia donar un pas. I anaven acudint curiosos. La notícia havia corregut al lluny amb exageracions i tergiversacions fantàstiques. Que si el fill de n’Àuria Maresa s’era negat; que si una morena colossal se li havia dragat les cames; que si un pop se l’enduia mar enfora i l’avi Mundet li donava caça amb el seu llagut… Si serà, si no serà, qui havia esment d’aquestes coses acudia al lloc on podia aclarir la veritat. I comparegué també, tota traspostada, una dona alta i escultural, que empentejava tothom a tort i a dret, obrint-se pas entre els badocs. Era la pobra mare, n’Àuria Maresa, que, havent recollit tres o quatre d’aquelles versions esgarrifoses, venia desesperada, no sabent quina desitjar que s’averés. Com abraçà el seu fill, com el besà, com el palpà de cap a peus per convèncer-se que estava complet de tots els seus membres! No se sabia avenir de la seva felicitat; i més encara quan el senyor metge, que era un dels circumstants, li va assegurar que el minyó no corria cap perill i que després d’un parell de dies de repòs estaria tan trempat com si cap mal no hagués sofert. Aleshores respirà amb satisfacció, omplint-se d’aire el pit amb tres o quatre amples panteixades; i, a la darrera, atrontollant-se-li l’alè, va rompre a plorar a mars desfetes. Així s’alleujà de totes les llàgrimes que abans, amb la gran pena, se li eren espalmades; i, en acabat, va agenollar-se al costat del xaval, ben acotadeta i mig abraçada amb ell, i féu que reclinés el cap al seu muscle.

D’aquesta manera estaven mare i fill amarant-se d’una mateixa dolçor amorosa, quan vingueren els homes del baiard, i, al darrera d’ells l’avi Mundet, en Bonosi Ramoneda, el cavaller en Felip i la dameta Lilí, qui, avançant-se a tots, es plantà gentilment davant d’en Temme i, allargant-li una claueta, va dir-li, amb veu tremolosa d’emoció:

—Amigo Temba, ¡gracias…, gracias!…, y dígnese aceptar este recuerdo.

—Què ès, això? —féu en Temme en pendre aquell trosset de ferro.

—Ès sa clau des meu gussi, que ja no ès meu —li explicà enigmàticament en Bonosi.

—Ella l’ha comprat i te’l regala —afegí l’avi Mundet.

—Ah!, no, no —féu en Temme—. Un record sí, missenyora; però això…, ès massa. Jo no hai pescat es vostro collaret per cap interès des món, sinó pes gust de fer-vos contenta. Aquestes coses no s’han de cobrar. Oi, mare?

—No —va respondre n’Àuria Maresa alzinant-se amb gallardia—. Sa vida es dóna, però no es ven.

El cavaller va girar-se d’esquena i s’apartà tot malhumorat, murmuriejant de cor endins:

—Pobres i orgullosos! Aneu-li amb flors, al porc! Li està bé, a la Lilí. Que aprengui!

Però la dameta romangué immòbil, consternada, quasi plorosa.

—Amigo Temba, ¡no rehuse usté…, por favor! No me ha comprendido. Creo haber hablado de un recuerdo, no de un pago. Atienda. El collar que usted me ha devuelto me recuerda un abuelo querido, y desde hoy me recordará también un hermanito…, que es usté. ¿Quiere usté que cada vez que vea esta alhaja me entristezca pensando que mi hermanito necesita algo y que no puedo dárselo? ¿Quiere usté reducirme a esta pobreza?… ¡Por Dios! En mi vida he tirado mucho dinero por nada…, por capricho…, por ligereza… ¿Voy a ser castigada ahora que trato de satisfacer una necesidad del corazón?… ¡Por favor!… ¡Por caridad!…

Va dir les mateixes paraules transcrites: ben castellanes i pronunciades amb l’accent més cubà possible; però (es diria que, quan algú parla el ver llenguatge del tendre Jesús, se renova, com rajant de la seva font natural, el miracle del do de llengües) tothom la va entendre en essència mot per mot, i àdhuc els ulls dels més rústics mariners s’enllagrimaren.

N’Auria Maresa va besar-li la fímbria del vestit.

—Sí, sí…, a ses vostres voluntats! Ats àngels no es refusa res…, i vós ne sou un. Ens obligueu a pendre sa felicitat. Som vostros!… Som humils servents vostros!

En Temme brandà el cap en senyal d’aprovació.





V. Felicitat


Setembre. Vinyes costaneres. Les pomposes raïmades groguegen amb llustre de mel entre el flamareig dels verds pàmpols. En Bonosi Ramoneda, assegut sota una figuera amb la seva dona i els seus fills, sona un flabiol que acaba de fer-se amb una branca de saüquer desmollada. La xicalla salta i aplaudeix, i la dona i els dos nois grans somriuen. L’ermita de Santa Cristina blanqueja entre les capçades d’un frondós pinar que davalla fins a emmirallar-se en les aigües xarolades d’un mar adormit a redós de la costa, blau i oratjat de dolces brises més enfora. Cap a llevant i cap a ponent, penyals grisos i daurats fins allà d’enllà. Al peu mateix de la vinya, una platja ideal, d’un to tan delicadament rosat, que les nimfes, en eixir del bany, podrien ajeure-s’hi nues i sense temor d’ésser descobertes per cap ull indiscret, perquè la color de llurs cossos gentils es confondria amb la de les fines arenes.

En Bonosi sona que sona. Ell i els seus, a la vetlla dels raïms que s’assaonen, celebren la festa del diumenge amb plàcid descans. Sona que sona alegrement. De sobte fa un gest d’agradosa sorpresa, es fica el flabiol a la butxaca i diu als seus fills:

—Prou música, per ara! Aneu tots plegats a collir un paneró de raïms ben madurs i ben dolços, que vui fer-ne un present. Aneu! —I, després que ells se n’han anat, indica a la seva dona una vela que va venint—. Mira allà, Tuietes. Veus, aquella vela? Ès la des meu gussi. Saps, al dedins, qui hi ve? Sa mare i es fill més feliços d’aquest món: n’Àuria Maresa i en Temme. Catorze mesos enrera eren uns pobres: ell pescava a sa canya i ella servia d’escarràs per ses cases: s’última paraula d’ets oficis miserables. Missenyora Lilí, s’americana de can Vetes-curtes, regalant-los es meu gussi, els féu gairebé rics. I a fe que no es pot dir: «Mal profit us faça»; que aquest bo de Temme ès tan entès en ses coses de sa mar, que, allà on atros homos amb prou feines traurien per a matar es badais de sa gana, ell sap trobar-hi una fortuneta. On cala ses seues nanses carregades? On es seus palangrons llargs? Poc que ho sap ningú. El certus ès que ell porta més peix a sa plaça que molts patrons que van per sa mar amb una bella tropa de remitgers. I què te’n diré? Ja sa seua mare no fa més feines que les de ca seua. I, fieta des meu cor, quina casa s’han llogada! Nova, neta com un argent, emblanquinada de totes ses parets, amb es seu patiet emparrat i sa seua gran entrada, sempre guarnida d’estres mariners!… Oidà!, i en Temme estima tant sa seua mare, que allò ès un goig de tot es veïnat. Es diumenges, ell, as matí, a missa tots dosets; ell, a sa tarda, tots dosets a fontades o passeigs. «Mare: què voleu? Mare: què us agradaria?». I vet aquí una màxima que jo ara t’hai de donar, Tuietes: estima tots es teus fills per un igual i no façus diferéncies entre ells, perquè, a ses veieses, no sabem de quin ens haurem de refiar. Mira, si no, ses errades de n’Àuria Maresa. Jo ho sé: sa nineta des seus uis era es noi gran, en Jordi; en Temme li semblava un bordissot. Per a en Jordi volgué sa barca i sa barcada des seu marit; per a en Jordi es mobles fins des seu parament i es pocs diners que podia apartar de sa fam d’ella i de s’atro fill. Tot ho fonia per aquell bo de fart. Àdhuc, últimament, es guanys mateixos d’en Temme li va enviar. I…, saps què n’ha resultat? Doncs que, quan en Jordi va rebre aquells diners, era a sa presó per estafes de joc, i en eixir-ne tornà a ses males arts de sempre, i morí as cap de poc temps en una batussa amb perdularis de sa seua casta. Tot s’ès descobert, a sa fi. Veus, quina experiéncia? El que semblava es rei de sa fortuna i de s’esperança…, un turment per a sa pobra mare; es bordissot, mig avorrit…, sa salvació i es benestar de sa veiesa. Es cor, ho fa, Tuietes. Deixem-nos de lletres, deixem-nos de talents i boniqueses. Es cor ho fa tot. I ara anem a portar as bon fill i a sa mare feliç es nostro present de raïms.





JOAQUIM RUYRA i OMS (Girona, 27 de setembre del 1858 - Barcelona, 15 de maig del 1939), considerat un dels grans contistes moderns catalans del segle XX, nasqué a la Casa Ruyra de Girona. Des dels 20 anys fins a la guerra civil, acostumava a passar la primavera i la tardor a Arenys de Mar. A l’hivern s’estava a Barcelona i a l’estiu a Blanes, on trobava la inspiració, a la casa pairal on la seva família s’havia traslladat el 1873 per motius polítics.

Es casà amb Teresa de Llinàs i d’Arnau, germana de Rafael de Llinàs i d’Arnau, baró de Llinàs i pertanyent a la petita noblesa catalana.

Durant la guerra, primer fou desposseït del seu patrimoni i més tard homenatjat pels seus 80 anys. Morí el mes de maig del 1939, en un moment complicat que silencià la seva pèrdua.

La seva obra comprèn reculls de narracions: Marines i boscatges (1903), El rem de trenta-quatre (1904), La parada (1919), Pinya de rosa (1920, reedició ampliada de Marines i boscatges que inclou Jacobé, una narració romàntica), Entre flames (1928); poesia: El país del pler (1906), Fulles ventisses (1919), La cobla (1931); i teatre: Amor a prova de bomba (1902), La Bona Nova (1928), En Garet a l’enramada (1938), Polles d’aigua (1969).





Notes


[1] Turpitud. [Torna]



[2] Entrat. [Torna]



[3] Sona així aproximadament la paraula «viejito», en la boca de molts cubans. Lilí, com la generalitat dels cubans, pronunciava les jotes amb una aspiració dolça i simpàtica, semblant a la que donen els castellans vells a les hacs en paraules com «huevo, Huelva», etc. [Torna]



[4] Carmelita. [Torna]





