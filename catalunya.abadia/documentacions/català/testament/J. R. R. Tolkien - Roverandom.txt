L’any 1925, Michael, un dels fills de J. R. R. Tolkien, va perdre a la platja el seu estimat gos de joguina. Per consolar-lo, el seu pare es va inventar una història sobre un gos real que un bruixot transforma en un gos de joguina. Rover, el gos, conegut també com Roverandom, és enviat a la lluna i, més tard, al fons del mar pel Mag de la Sorra.

Aquesta novel·la curta, poblada per un terrible dragó i una balena vella i sàvia, pel Rei del Mar i l’Home de la Lluna, era molt estimada per la família Tolkien. El 1936, Tolkien la va presentar als seus editors, però aquests volien una continuació d’El hòbbit, de manera que Roverandom va quedar inèdit. Al cap de més de seixanta anys, va sortir publicada per primera vegada i és un exemple excepcional de la prosa neta, vigorosa i imaginativa que ha fet de Tolkien un dels escriptors més singulars i admirats del segle XX.





J. R. R. Tolkien





Roverandom




ePUB v2.0

Raticulina 14.11.14





Títol original: Roverandom

J. R. R. Tolkien, 1925

Traducció: David Carabén, 1998

Il·lustració de portada: J. R. R. Tolkien

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





1


Hi havia una vegada un gosset que es deia Rover. Era molt petit, i molt jove; si no, hauria tingut més seny. I era molt feliç jugant al jardí, sota el sol, amb una pilota groga; si no, mai hauria fet el que va fer.

No tots els vells amb els pantalons espellifats són vells dolents: alguns són drapaires, i tenen gossos petits; alguns són jardiners; i uns quants, molt pocs, són mags de vacances que han sortit a donar un tomb i busquen alguna cosa per fer. Aquest, el que ara entra en la història, era un mag. Va arribar passejant pel caminet del jardí amb un abric vell i espellifat, amb una pipa vella a la boca i un vell barret verd al cap. Si Rover no hagués estat tan ocupat bordant a la pilota, s’hauria pogut adonar de la ploma blava que duia enganxada al darrere del barret, i aleshores hauria sospitat que es tractava d’un mag, com hauria fet qualsevol altre gos petit i sensat; però Rover no va veure la ploma blava en cap moment.

Quan el vell es va ajupir i va agafar la pilota —estava pensant de convertir-la en una taronja, o en un os o un tros de carn per a Rover— Rover va grunyir i va dir:

—Deixa-la a terra! —Sense ni tan sols un «sisplau».

Evidentment, el mag, sent com era un mag, el va entendre perfectament, i li va respondre:

—Calla, ruc! —Sense ni tan sols un «sisplau». Aleshores es va ficar la pilota a la butxaca, només per molestar el gos, i es va girar per marxar. Em sap greu dir que immediatament Rover va mossegar-li els pantalons, i que en va arrencar un tros considerable. Potser també va arrencar un tros de mag. El cas és que el vell es va girar de cop molt enfadat i va cridar:

—Idiota! Converteix-te en joguina!

Després d’això van començar a passar les coses més estranyes. Rover ja era un gos molt petit, per començar, però, de cop i volta, es va sentir molt més petit. L’herba semblava que creixia, monstruosament alta, i s’agitava molt per sobre del seu cap; i, molt enllà, a través de l’herba, com el sol quan surt a través dels arbres d’un bosc, podia veure la gran pilota groga, allà on el mag l’havia tornat a deixar. En marxar el vell, va sentir el so de la tanca. Però no el podia veure. Va provar de bordar, però només li va sortir un petit gemec, massa fluix perquè la gent normal el pogués sentir. Crec que ni tan sols un gos l’hauria pogut sentir.

Havia esdevingut tan petit que estic segur que, si en aquell moment hagués passat per allà un gat, s’hauria pensat que Rover era un ratolí i se l’hauria menjat. Tinker ho hauria fet. Tinker era el gat negre i gran que vivia a la mateixa casa.

Només de pensar en Tinker, Rover es va començar a sentir profundament espantat. Però els gats li van fugir del cap de seguida. El jardí que l’envoltava va desaparèixer sobtadament i Rover es va sentir endut enllà, sense saber cap a on. Quan li va haver passat l’atabalament, es va trobar en la foscor, arraulit al costat d’un munt de coses dures; i es va quedar allà, en el que li va semblar una capsa mal airejada, molt incòmoda, per una llarga estona. No tenia res per menjar ni per beure; però, pitjor encara, es va adonar que no es podia moure. Al principi, es pensava que era perquè l’havien empaquetat molt estretament però, més endavant, va descobrir que, durant el dia, només es podia moure molt poc i amb un gran esforç, i encara, quan no mirava ningú. Només després de mitjanit podia caminar i bellugar la cua, i això amb una certa rigidesa. S’havia convertit en una joguina. I com que no li havia dit «sisplau» al mag, ara s’hauria d’estar tot el dia assegut i pidolant! L’havia immobilitzat d’aquesta manera.

Després del que li va semblar una estona llarga i fosca, va tornar a provar de bordar prou fort perquè la gent el sentís. Llavors va mirar de mossegar les altres coses que hi havia amb ell a la capsa: uns estúpids animalons de joguina, que sí que eren només fets de fusta o cuir, no gossos reals, encantats com Rover. Però no li va servir de res. No podia bordar ni mossegar.

De sobte, algú va venir i va treure la coberta de la capsa, deixant-hi entrar la llum.

—Estaria bé que, aquest matí, poséssim alguns d’aquests animals a l’aparador, Harry —va dir una veu. I una mà es va ficar a la capsa—. D’on surt aquest? —va dir la veu quan la mà va ensopegar amb Rover—. No recordo haver-lo vist abans. No en traurem res, de deixar-lo a la capsa de tres penics, n’estic segur. Havies vist mai res que semblés tan de veritat? Mira-li la pell, i els ulls!

—Etiqueta’l per sis penics —va dir Harry— i posa’l al davant de l’aparador!

El pobre Rover va haver de seure allà, al davant de l’aparador, sota el sol calorós, tot el matí, i tota la tarda, quasi fins a l’hora de berenar. I tota l’estona va haver de seure fent veure que pidolava, encara que, en realitat, per dins estava molt i molt empipat.

—M’escaparé de la primera gent que em compri —deia a les altres joguines—. Jo sóc de veritat. No sóc una joguina ni penso ser-ho mai! Però m’agradaria que vingués algú ràpidament i em comprés. Odio aquesta botiga i no em puc moure, així, tot garratibat a l’aparador.

—Per què et vols moure? —li deien les altres joguines—. Nosaltres no ho volem. És més còmode estar-se quiet sense pensar en res. Com més descansis més temps viuràs. O sigui que calla d’una vegada! No podem dormir si parles, i a alguns de nosaltres ens esperen temps difícils a les complicades habitacions dels nens.

Ja no van dir res més, i el pobre Rover no tenia ningú amb qui parlar i se sentia desgraciat, i penedit d’haver mossegat els pantalons del mag.

No podria assegurar si va ser el mag o no, qui va enviar la mare a treure el gos petit de la botiga. Sigui com sigui, va ser quan més trist se sentia Rover que la mare va entrar a la botiga amb una bossa de la compra. Havia vist Rover a l’aparador i havia pensat que bonic que trobaria aquell gosset el seu fill. Tenia tres fills, i a un d’ells li agradaven molt els gossets, sobretot els gossets de color blanc i negre. Així doncs, va comprar Rover, a qui van embolicar i ficar a la seva bossa, entre les coses que havia comprat per al berenar.

Rover aviat va aconseguir treure el cap paper enfora. Va ensumar el pastís. Però va trobar que no podia accedir-hi; i d’allà estant, entre les bosses de paper, va deixar anar un petit gruny de joguina. Només el van sentir les gambes, i li van preguntar què passava. Rover els va explicar tot el que passava, esperant que ho sentissin molt per ell, però només van dir:

—A tu què et semblaria, que et bullissin? T’han bullit alguna vegada?

—No! No m’han bullit mai, que jo recordi —va dir Rover—, encara que m’han banyat alguna vegada, i no va ser gaire agradable. Però m’imagino que bullir no és ni la meitat de dolent que ser embruixat.

—Aleshores és clar que no t’han bullit mai —li van contestar—. No tens ni idea del que és. És el pitjor que li pot passar a algú. Estem vermelles de ràbia només de pensar-hi.

A Rover no li agradaven les gambes, i els va dir:

—No us preocupeu, aviat se us cruspiran, i jo seuré i m’ho miraré!

Després d’això, les gambes ja no van tenir res més a dir-li, i el van deixar en pau. Ell es va quedar estirat i es preguntava quina mena de gent l’havia comprat.

Ho va descobrir ben aviat. El van portar a una casa, van deixar la cistella en una taula i en van treure tots els paquets. Les gambes, les van dur al rebost. Però a Rover, el van donar immediatament al nen per a qui havia estat comprat, que se’l va endur a l’habitació i li va parlar.

A Rover li hauria agradat el nen si no hagués estat massa enfadat per escoltar el que li deia. El nen li bordava en el millor idioma-gos que podia parlar (i ho feia prou bé), però Rover mai va provar de respondre. Havia estat pensant escapar-se de la primera gent que el comprés i ara es preguntava com s’ho faria; i tota l’estona s’havia d’estar assegut i fent veure que pidolava, mentre el nen petit el tustava i l’empentava d’una banda a l’altra, per sobre la taula i per terra.

Finalment va arribar la nit, i el nen petit se’n va anar al llit. Van deixar Rover en una cadira al costat del llit, encara pidolant fins que es va fer fosc. La persiana estava abaixada. Però, a fora, la lluna sortia rere el mar, i estirava un sender platejat per sobre les aigües, que és el camí cap als llocs de l’extrem del món i més enllà, per a aquells que hi poden caminar. El pare, la mare i els tres nens vivien prop del mar, en una casa blanca que mirava, per sobre les ones, de dret cap enlloc.

Quan els nens petits s’havien adormit, Rover va estirar les cames cansades i rígides, i va fer un petit lladruc que ningú va sentir excepte una vella aranya malvada en un racó. Aleshores va saltar de la cadira al llit, i del llit va fer un bot a la catifa; i llavors va sortir corrent de l’habitació escales avall i per tota la casa.

Encara que estava molt satisfet de poder-se moure de nou, com que quan havia estat real i, de fet, viu, podia saltar i córrer molt millor que la majoria de joguines quan es fa fosc, trobava molt difícil i perillós anar d’un lloc a l’altre. Ara era tan petit que baixar per les escales era com saltar per sobre de murs, i pujar-les de nou era realment molt cansat i difícil. I no servia de res. Va veure que totes les portes estaven tancades amb pany i clau, és clar, i que no hi havia ni una escletxa ni un forat a través del qual esmunyir-se cap a fora. Així doncs, aquella nit, Rover no es va poder escapar, i l’albada va trobar un gosset molt cansat, assegut i fent com qui pidola a la cadira, allà on l’havien deixat.

Els dos nens més grans quan feia bo acostumaven a llevar-se i sortir a córrer per la platja abans d’esmorzar. Aquell matí, en despertar-se i aixecar la persiana, van veure el sol saltant fora del mar, tot d’un roig encès i amb núvols pel cap, com si acabés de prendre un bany fred i s’estigués eixugant amb unes tovalloles. Es van llevar i vestir ràpidament; i van sortir cingle avall i cap a la platja a passejar, i Rover hi va anar amb ells.

En el moment que el nen petit Dos (a qui Rover pertanyia) deixava l’habitació, va veure Rover assegut a la calaixera on l’havia deixat mentre es vestia. «Em sembla que vol sortir!», va dir, i se’l va ficar a la butxaca del pantaló.

Però Rover no estava pidolant per sortir fora, i encara menys ficat a la butxaca d’un pantaló. Volia descansar i preparar-se per a la nit, perquè pensava que aquesta vegada podria trobar una sortida i escapar-se, i anar-se’n lluny enllà i més enllà, fins a tornar a casa seva i al seu jardí i a la seva pilota groga de la gespa. Tenia si fa no fa la idea que, una vegada fos entre la gespa, tot s’arreglaria: l’encantament es trencaria, o es despertaria i tot hauria estat un somni. Així doncs, mentre els nens baixaven a corre-cuita pel camí del cingle i galopaven per la sorra, va provar de bordar i de lluitar i de recargolar-se a la butxaca. Per molt que ho provés, amb prou feines es podia moure, tot i que estava amagat i ningú el podia veure. Amb tot, va fer el que va poder, i la sort el va ajudar. A la butxaca, hi havia un mocador tot rebregat i embolicat, de manera que Rover no era gaire endins, i entre els seus esforços i el galopar del seu amo, no va passar gaire estona que ja havia aconseguit treure el nas i ensumar-ho tot.

Es va sorprendre molt del que va olorar, i també del que va veure. Mai havia vist ni olorat el mar, perquè el poble de camp on havia nascut era a milles i milles del seu so i la seva olor.

De sobte, mentre ell treia el cap, un gran ocellot blanc i gris va passar fregant els caps dels nois, fent un soroll com el d’un gran gat amb ales. Rover estava tan sorprès que va caure de la butxaca a la sorra tova, i ningú el va sentir. El gran ocell va seguir volant d’ací d’allà, sense notar els seus petits lladrucs, i els nens van seguir caminant sorrà enllà, i no van pensar en ell en cap moment.

Al principi, Rover estava molt satisfet d’ell mateix.

—M’he escapat! M’he escapat! —bordava i bordava en lladruc-joguina, de manera que només les altres joguines l’haurien pogut sentir, però no n’hi havia cap que l’escoltés. Aleshores es va girar i es va estirar a la sorra seca i neta que encara estava fresca d’haver estat tota la nit reposant sota les estrelles.

Però quan els nens petits van passar per allà camí de casa i no el van veure en cap moment, i el van deixar sol a la platja buida, ja no estava tan satisfet. La platja hauria estat deserta, si no hi hagués hagut les gavines. A part de les seves petjades, les úniques altres empremtes visibles eren les dels peus dels nens. Durant el passeig d’aquell matí havien anat a una part molt solitària de la platja, que visitaven molt rarament. A més a més, ningú hi anava gaire sovint, perquè, encara que era una petita cala sota els penya-segats grisos amb la sorra neta i groga i les pedretes blanques, i el mar blau amb escuma platejada, tot plegat feia una impressió estranya, allà, excepte a primera hora del matí, quan el sol era nou. La gent deia que hi passaven coses estranyes. De vegades, fins i tot a la tarda. Cap al vespre, l’indret s’omplia de tritons i de sirenes. Per no parlar dels gobins marins, més petits, que conduïen els seus cavallets de mar amb brides d’algues verdes cap als penya-segats i els deixaven a l’escuma del final de l’aigua.

La raó de totes aquestes rareses era senzilla: en aquella cova vivia el més ancià dels bruixots-sorra, Psamathists, com els anomena la gent de mar en el seu llenguatge esquitxat. Psamathos Psamathides era el nom d’aquest, o això és el que deia ell, que es preocupava molt perquè tothom pronunciés el seu nom correctament. Si n’era, de llest, el vell!, i tota mena de gent estranya venien a veure’l; perquè era un mag excel·lent, i molt amable de tracte (amb la gent apropiada), encara que una mica aspre en la superfície. La gent de mar encara reien dels seus acudits setmanes després d’alguna de les seves festes de mitjanit. Però no era fàcil trobar-lo de dia. Li agradava estirar-se sota la sorra calenta quan el sol brillava, de manera que només la punta d’una de les seves llargues orelles sobresortia; i encara que totes dues orelles haguessin sobresortit, la majoria de gent, com vosaltres i jo, les hauríem pres per trossets de fusta.

És possible que el vell Psamathos ho sabés tot de Rover. Segur que coneixia el vell mag que l’havia encantat; ja que de mags i de bruixots n’hi ha poquíssims i es coneixen molt bé els uns als altres; es vigilen els afers els uns als altres, també, encara que no sempre siguin gaire amics en les seves vides privades. En qualsevol cas, Rover estava estirat a la sorra tova i es començava a sentir molt sol i força estrany, i Psamathos era allí, encara que Rover no el podia veure, escrutant-lo des d’un munt de sorra que les sirenes li havien preparat la nit abans.

Però el bruixot-sorra no deia res. I Rover no deia res. I l’hora de l’esmorzar va passar, i el sol es va elevar i escalfar. Rover va mirar la mar, que sonava freda, i aleshores va tenir un ensurt terrible. Al principi va pensar que li devia haver entrat sorra als ulls, però de seguida va veure que no s’equivocava: el mar s’estava apropant i apropant, i s’anava empassant més i més sorra, i les ones es feien cada vegada més grans i més escumoses.

La marea avançava, i Rover estava estirat per sota de la marca del nivell màxim, però no en sabia res, de tot això. Es va sentir més i més aterrit en adonar-se’n, i va pensar que les ones esquitxants arribarien fins als penya-segats i se l’endurien cap al mar escumós (molt pitjor que qualsevol bany sabonós) encara pidolant miserablement.

Realment és això el que li hauria pogut passar; però no va ser així. M’atreviria a dir que Psamathos hi va tenir alguna cosa a veure. Fos com fos, m’imagino que la màgia del bruixot no era prou forta en aquella cala, tan a prop de la residència d’un altre mag. Certament, quan Rover estava a punt de morir-se de por i lluitava per avançar una mica més enllà, platja amunt, de sobte es va adonar que es podia moure.

No havia canviat de mida, però havia deixat de ser una joguina. Podia moure totes les cames ràpidament i amb normalitat, tot i que encara era de dia. Ja no havia de pidolar més, i podia córrer per la sorra fins i tot allà on era més dura, i podia bordar —no lladrucs de joguina, sinó reals, lladrucs petits i aguts de gosset encantat, proporcionals a la seva mida de gosset encantat. Estava tan content, i bordava tan fort, que si haguéssiu estat allà, l’hauríeu sentit clarament i com de lluny, com l’eco d’un gos d’atura que arriba amb el vent de la muntanya.

I aleshores el bruixot de la sorra va treure sobtadament el cap. Era lleig de veritat i, si fa no fa, tan gran com un gos molt gros. Però a Rover, des de la seva mida encantada, li semblava espantós i enorme. Rover va seure i va parar de bordar de cop.

—Es pot saber per què fas tot aquest rebombori, gosset? —va dir Psamathos Psamathides—. És l’hora de dormir, per mi!

De fet, per ell, totes les hores eren bones hores per anar a dormir; si no hi havia res que l’entretingués, com un ball de les sirenes a la cala (invitades per ell). En aquests casos sortia de sota la sorra i s’asseia en una roca per veure l’espectacle. Les sirenes poden semblar plenes de gràcia a l’aigua, però quan provaven de dansar sobre les seves cues a la platja, Psamathos les trobava còmiques.

—És l’hora de dormir, per mi! —va dir un altre cop en veure que Rover no contestava. Rover tampoc va dir res, encara, i només movia la cua en senyal d’excusa.

—No saps qui sóc? —li va demanar—. Sóc Psamathos Psamathides, el cap dels Psamathistes! —Va dir això bastantes vegades molt orgullosament, pronunciant cada lletra, i a cada P deixava anar un núvol de sorra per sota el nas.

Rover quasi va quedar soterrat per aquesta sorra, i seia allà mirant tan espantat i trist que el bruixot-sorra se’n va compadir. De fet, va deixar de mirar-lo ferotgement i va esclatar en una riallada:

—Ets un gosset molt graciós, Gosset! La veritat, no recordo haver vist mai un altre gosset que fos tan petit con tu, Gosset!

I aleshores va tornar a riure, i després d’això es va posar solemne de cop.

—Has tingut alguna discussió amb algun mag, darrerament? —li va demanar quasi xiuxiuejant. Va tancar un ull, i mirava tan simpàtic i tan còmplice des de l’altre, que Rover li ho va explicar tot. De fet no calia, ja que Psamathos, com us deia, probablement ja ho sabia. Tot i així, Rover se sentia molt millor perquè ara parlava amb algú que semblava entendre’l i que era més sensat que unes simples joguines.

—Va ser un mag, d’acord —va dir el bruixot quan Rover havia acabat el seu relat—. El vell Artaxerxes, pel que dedueixo de la teva descripció. Ve de Pèrsia. Però un dia es va perdre, com també fan els millors mags (si no es queden a casa tot el dia, com jo), i la primera persona que es va trobar pel camí el va fer anar equivocadament cap a Pershore. Ha viscut per allà des d’aleshores, excepte per les vacances. Diuen que és un gran recollidor de prunes (unes dues mil, si té el dia), vellot com és, i que li encanta la sidra. Però això no ens porta enlloc. —Amb la qual cosa Psamathos volia dir que s’estava desviant del tema—. La qüestió és: què puc fer per tu?

—No ho sé —va dir Rover.

—Vols tornar a casa? Em temo que no puc fer que recuperis la teva justa mida, almenys sense demanar-li permís abans a Artaxerxes, ja que no em vull discutir amb ell, per ara. Però crec que em puc permetre d’enviar-te a casa. Després de tot, Artaxerxes sempre et pot tornar a enviar aquí, si vol. Encara que, evidentment, la pròxima vegada, si s’enfadés de veritat, podria enviar-te a algun lloc molt pitjor que una botiga de simples joguines.

A Rover no li va agradar gens com sonava tot allò, i es va atrevir a dir que si tornava a casa tan petit com era, podria ser que no el reconeguessin, excepte Tinker, el gat, i no li agradava gaire, això de ser reconegut per Tinker en el seu estat actual.

—Molt bé! —va dir Psamathos—. Hem de pensar en alguna altra cosa. De moment, com que ja tornes a ser real, t’agradaria menjar alguna cosa?

Abans que Rover pogués dir «Sí, sisplau! Sí!, SISPLAU!» allà a la sorra van aparèixer un platet amb pa i salsa i dos ossets de la mida perfecta, i un bol petit ple d’aigua al voltant del qual hi havia escrit en unes lletres blaves petites beu, gosset, beu. Va menjar i beure tot el que hi havia abans de preguntar-li: «Com ho has fet, això? Gràcies!».

De sobte, havia pensat a afegir el «Gràcies», ja que els mags i la gent d’aquesta mena semblaven gent bastant susceptible. Psamathos només somreia. Així doncs, Rover es va estirar a la sorra calenta i es va adormir, i va somiar ossos i caceres de gats enfilats en pruneres que es convertien en mags amb barrets verds i li llençaven prunes com carbassons. I el vent bufava suaument tota l’estona, i l’enterrava sota la sorra quasi fins al cap. Aquesta és la raó per la qual els nens no el van trobar mai, encara que van baixar a la cala expressament a buscar-lo, de seguida que el nen Dos va adonar-se que l’havia perdut. El seu pare va anar amb ells, aquesta vegada, i quan havien buscat i rebuscat fins que el sol va començar a baixar i a posar cara d’hora del te, els va fer tornar cap a casa i no s’hi va quedar més estona: coneixia coses d’aquell lloc. El nen Dos va haver d’acontentar-se per una temporada amb un gos de joguina qualsevol, de tres penics (de la mateixa botiga). Però, d’alguna manera, encara que només l’havia tingut un breu període de temps, no va oblidar el seu gosset pidolaire.

Però, per ara, us el podeu imaginar molt afligit, assegut davant del seu te, sense gosset de cap mena, mentre, lluny enllà, cap a l’interior, la velleta que havia cuidat i mimat Rover quan era un animal normal i de mida adequada escrivia un anunci sobre un gosset perdut «blanc amb les orelles negres i que respon al nom de Rover»; al mateix moment en què Rover dormia allà entre la sorra, i Psamathos dormia ben a prop amb els seus braços curts al voltant de la seva panxeta grossa.





2


Quan Rover es va despertar, el sol era molt baix, l’ombra dels penya-segats anava d’un costat a l’altre de la sorra, i Psamathos no es veia per enlloc. Una gran gavina s’estava dreta allà a la vora mirant-lo i, per un moment, Rover va témer que estigués a punt de menjar-se’l.

Però la gavina va dir:

—Bona tarda! He estat esperant una bona estona que et llevessis. Psamathos em va dir que et llevaries cap a l’hora del berenar, però ja ha passat fa estona.

—Perdoni, Sr. Ocell, per què m’ha estat esperant? —va preguntar Rover molt educadament.

—Em dic Mèu —va dir la gavina—. I m’espero per portar-te, tan aviat com surti, pel sender de la lluna. Però abans hauríem de fer un parell de coses. Puja a la meva esquena i a veure què et sembla, això de volar!

A Rover no li agradava gens ni mica, al principi. Estava bé quan Mèu era a prop de terra, planant suaument cap endavant, amb les ales esteses fermes i immòbils, però quan es disparava ben amunt, o girava bruscament d’un costat a l’altre, inclinant-se cada vegada per una banda diferent, abocant-se de sobte i avall, com si anés a submergir-se en la mar, llavors el gosset, amb el vent xiulant-li a les orelles, desitjava tornar sa i estalvi a terra.

Ho va dir moltes vegades, però tot el que Mèu li contestava era: «Aguanta! Encara no hem començat!».

Havien estat volant d’aquesta manera una estona, i Rover havia començat a acostumar-s’hi, cansat de l’assumpte, quan de cop i volta «Som-hi!», va cridar Mèu; però Rover quasi no hi era. Perquè Mèu ascendia com un coet enlaire, i aleshores va sortir disparat a una gran velocitat seguint la direcció del vent. De seguida es van trobar tan amunt que Rover podia veure, lluny i just sobre la terra, com es ponia el sol rere unes muntanyes fosques. Es dirigien cap a uns cingles altíssims i negres de roca tallada, massa escarpats perquè algú hi pogués escalar. A baix, el mar esquitxava i li xuclava els peus, i no creixia res a les seves parets, encara que estaven cobertes de coses blanques, pàl·lides al crepuscle. Centenars d’ocells marins hi reposaven en lleixes estretes, alguns parlaven tristament entre ells, d’altres no deien res, i d’altres lliscaven sobtadament de les seves perxes per davallar i giravoltar en l’aire, abans de capbussar-se al mar, lluny per sota, on les ones semblaven petites arrugues.

Allà era on vivia Mèu. Havia de visitar alguns coneguts, incloent-hi el més important i ancià de tots els Gavinots Negresquenats, i de recollir encàrrecs abans de marxar. Així doncs, va deixar Rover en una d’aquestes lleixes estretes, bastant més estreta que un llindar de porta, i li va dir que l’esperés allà i que no caigués.

Podeu estar segurs que Rover va parar compte de no caure, i això amb un rigorós vent lateral bufant, la sensació del qual no li agradava gens, i es va arraulir, gemegant, tant com va poder contra la façana del cingle. Era un lloc totalment desagradable per a un gosset embruixat i preocupat.

Finalment el sol va desaparèixer totalment del cel, i una boira va posar-se sobre el mar, i les primeres estrelles van aparèixer allà on s’havia reunit la foscor. I aleshores, sobre la boira, lluny enllà a través del mar, va sortir una lluna groga i rodona que començava a deixar el seu sender brillant sobre l’aigua.

Poc temps després, va tornar Mèu i va recollir Rover, que havia començat a tremolar tristament. Les plomes de l’ocell semblaven càlides i confortables després de la lleixa freda del cingle, i s’hi va arraulir tant com va poder. Llavors Mèu va saltar cap enlaire molt per damunt del mar, i totes les altres gavines van deixar les lleixes i els cridaren tot lamentant-se, adéu-siau, quan marxaven a tota velocitat seguint el sender de la lluna, que ara s’estirava tot recte des de la platja fins a l’obscur límit del no-res.

Rover no tenia ni la més remota idea d’on conduïa el sender de la lluna, i per ara estava massa espantat i excitat per demanar-ho i, de tota manera, ja començava a acostumar-se al fet que li passessin coses extraordinàries.

Mentre volaven per sobre del sender platejat del mar, la lluna va ascendir més amunt i va créixer més blanca i brillant, fins que cap estrella gosava quedar-s’hi a prop, i la van deixar brillant tota sola al cel de l’est. No hi havia dubte que Mèu es dirigia, d’acord amb les ordres de Psamathos, allà on Psamathos li havia dit que anés, i no hi ha dubte que Psamathos ajudava Mèu amb la seva màgia, perquè volava certament més ràpid i recte que no ho fan normalment les gavines més grans, fins i tot quan tenen pressa i volen en la direcció del vent Tot i així, van passar anys abans que Rover veiés res que no fos la llum de la lluna i el mar a sota; i tota l’estona la lluna creixia més i més, i l’aire es tornava més i més fred.

De sobte, al final del mar va veure una cosa fosca, que creixia a mesura que s’hi apropaven, fins que va veure que es tractava d’una illa. Per sobre de l’aigua i cap a ells pujava el so d’una lladradissa tremenda, un soroll fet de totes les menes i mides de lladrucs que hi ha: clapits i glapits, esgaldinys i guinyols, grunyint i gardenyant, rugint i somicant, esgaripant i grinyolant, jaupant i gemegant, i un udol enorme, com el d’un gos gegant en el pati d’un ogre. De sobte, tot el pelatge del coll de Rover va esdevenir real, novament, i es va eriçar rígid com una crinera; i va pensar que tenia ganes de baixar a terra i discutir amb tots els gossos alhora, fins que va recordar com n’era de petit.

—Aquesta és l’Illa dels Gossos —va dir Mèu— o l’Illa dels Gossos Perduts, on van a parar tots els gossos perduts amb sort o els que s’ho han guanyat. No és un mal indret per als gossos, m’han dit. Hi poden fer tant xivarri com vulguin sense que ningú els ordeni callar o els llanci alguna cosa. Fan un concert molt bonic tots bordant alhora els seus sons preferits quan la lluna brilla resplendent. M’han dit que hi ha arbres d’ossos, també, amb fruits que semblen ossos sucosos de carn que cauen dels arbres quan estan madurs. No! Ara per ara no hi anem! Mira, encara que ja no siguis del tot una joguina, no es pot dir que siguis exactament un gos. De fet, crec que Psamathos estava bastant confós. No sabia pas què n’havia de fer, de tu, quan li vas dir que no volies tornar a casa.

—On anem, doncs? —li va preguntar Rover. Estava força decebut de no poder veure de més a prop l’Illa dels Gossos, sobretot després de sentir parlar dels arbres d’ossos.

—Cap a l’extrem del món seguint el sender de la lluna, i aleshores més enllà de l’extrem i cap a la lluna. Això és el que ha dit Psamathos.

A Rover no li agradava gens ni mica la idea d’anar més enllà de l’extrem del món, i la lluna semblava un lloc més aviat fred.

—Per què a la lluna? —va preguntar—. Hi ha molts llocs del món on no he estat. No he sentit a dir mai que hi hagués ossos a la lluna, ni tan sols gossos.

—Com a mínim hi ha un gos, perquè l’Home-de-la-Lluna en té un; i com que és un vell bon jan, així com el més gran de tots els mags, estic segur que té ossos per al seu gos, i per a les visites. Pel que fa a per què t’hi envien, et diré que ja ho descobriràs en el moment oportú, si conserves el teu enginy i no perds el temps rondinant. Crec que Psamathos ha estat molt amable fent-se càrrec de tu. De fet, no entenc per què ho fa. No és gaire propi d’ell, fer coses sense tenir una raó prou grossa i bona per fer-les; i tu no sembles ni bo ni gros.

—Gràcies —va dir Rover, que se sentia aixafat—. És molt considerat per part d’aquests mags de preocupar-se per mi, n’estic segur. Tot i que més aviat és inquietant. Mai saps què et passarà després, un cop t’enredes amb bruixots o amb els seus amics.

—Tens molta més sort de la que qualsevol quisso domèstic i rondinaire es mereix —va dir la gavina. I després d’això ja no van conversar més durant una bona estona.

La lluna es va fer més gran i resplendent i, a sota, el món es va anar enfosquint i allunyant. Finalment, tot de sobte, el món va arribar a la seva fi, i Rover va poder veure les estrelles brillant des de l’obscuritat de sota. Ben avall podia veure, sota la llum de la lluna, el ruixim blanc, allà on els salts d’aigua queien des de l’extrem del món directament a l’espai. Això el feia sentir inconfortablement marejat, es va acotxar amb les plomes de Mèu i va tancar els ulls durant una llarga, llarga estona.

Quan els va tornar a obrir, la lluna s’estirava per sota d’ells; era un nou món brillant com la neu, amb espais amples i oberts de color blau pàl·lid i verd on les muntanyes altes i punxegudes llançaven les seves llargues ombres per terra lluny enllà.

Al cim d’una de les muntanyes més altes, tan alta que semblava que els volia punxar a mesura que Mèu hi descendia, Rover podia veure-hi una torre blanca. Era blanca amb línies roses i d’un verd clar, i espurnejava com si hagués estat construïda amb milions de perles encara xopes d’escuma i brillants. La torre s’erigia al fil d’un precipici blanc, blanc com un cingle de guix. Però, amb la llum de la llima, brillava més resplendent que el vidre d’una finestra llunyana en una nit sense núvols.

Fins on arribava la vista de Rover, no hi havia cap camí que baixés d’aquell cingle. Però això no el preocupava, de moment, perquè Mèu descendia ràpidament, i de seguida es va instal·lar just a la teulada de la torre, a una altura tan vertiginosa per sobre del món lunar, que al seu costat els cingles on vivia Mèu semblaven baixos i segurs.

Per gran sorpresa de Rover, molt a prop d’ells es va obrir immediatament una porteta, i un home gran amb una llarga barba platejada va treure el cap.

—No ha estat gens malament! —va dir—. T’he estat cronometrant d’ençà que has creuat l’extrem del món: mil quilòmetres per minut, he calculat. Deus anar de bòlit, aquest matí! Estic content que no t’hagis topat amb el meu gos. On es deu haver ficat ara, per cert?

Va treure un telescopi llarguíssim i se’l va posar en un ull.

—És allà! És allà! —va cridar—. Molestant els raigs de lluna un altre cop. Al diantre! Baixi cap aquí, senyor! Baixi cap aquí, senyor! —cridava cap enlaire, i aleshores va començar a xiular una nota ressonant, llarga i clara.

Rover va mirar enlaire, pensant que aquell vellet estrany havia d’estar ben guillat per xiular el seu gos mirant al cel; però es va quedar atònit quan va veure molt més amunt de la torre un gosset blanc amb ales blanques caçant unes cosetes que semblaven papallones transparents.

—Rover, Rover! —va cridar el vell. I just quan el nostre Rover saltava de l’esquena de Mèu per dir «Sóc aquí!» sense preguntar-se com podia ser que el vell sabés el seu nom, va veure el gosset volador baixant en picat del cel i posant-se a les espatlles del vell.

Aleshores va entendre que el gos de l’Home-de-la-Lluna es devia dir Rover. No li va agradar gens. Però com que ningú li feia cas, es va tornar a asseure i va començar a grunyir molt baixet.

El Rover de l’Home-de-la-Lluna tenia molt bona oïda, i d’un salt va anar a parar a la teulada de la torre i va començar a bordar com un boig. I aleshores va seure i va grunyir:

—Qui ha portat aquest altre gos?

—Quin altre gos? —va dir l’Home.

—Aquest gosset petit i estúpid que hi ha a l’esquena de la gavina —va dir el gos lunar.

Aleshores, evidentment, Rover va saltar i es va posar dempeus novament i va bordar tan fort com va poder:

—Gosset petit i estúpid tu! Qui t’ha dit que et podies dir Rover, tu que sembles més un gat o un ratpenat que un gos?

De la qual cosa podeu deduir que es van fer amics ben aviat. De totes maneres, és així com es parlen normalment els gossets entre estranys de la mateixa espècie.

—Oh, voleu enllà, vosaltres dos! I deixeu de fer aquest soroll! Vull parlar amb el carter —va dir l’Home.

—Vinga, marrec! —va dir el gos lunar.

I aleshores Rover va recordar com n’era, de marrec, fins i tot al costat del gos lunar, que només era petit, i en comptes de bordar alguna grolleria només va dir:

—Ja m’agradaria, si tingués un parell d’ales i sabés volar.

—Ales? —va dir l’Home-de-la-Lluna—. Això és fàcil! Aquí en tens un parell. Ara fuig!

Mèu va riure. De fet se’l va treure de l’espatlla i el va llençar més enllà de la teulada de la torre! Rover va esbufegar una sola vegada i ja es veia caient i caient com una pedra sobre les roques blanques de la fondalada quilòmetres avall, quan es va adonar que tenia un parell d’ales blanques amb taques negres (per tal que li fessin joc). De tota manera, va caure un bon tros abans no va poder parar perquè no estava acostumat a les ales. Va trigar una bona estona a acostumar-s’hi, encara que, abans que l’Home hagués acabat de parlar amb Mèu, ja estava provant d’atrapar el gos lunar al voltant de la torre. Ja començava a estar cansat per aquests primers esforços quan el gos lunar va aterrar al cim de la muntanya i es va instal·lar a l’extrem del precipici, al peu dels murs. Rover va baixar al seu darrere, i de seguida ja seien costat per costat, agafant aire amb les llengües penjant enfora.

—Així que et dius Rover com jo? —va dir el gos lunar.

—No com tu —va dir el nostre Rover—. Estic segur que la meva propietària mai havia sentit parlar de tu quan em va posar aquest nom.

—Això és igual. Vaig ser el primer gos a qui van dir Rover, fa milers d’anys. O sigui que t’han d’haver posat Rover per mi! Jo també era un Rover![1] Mai parava enlloc, ni vaig pertànyer a ningú abans d’arribar aquí. L’únic que he fet des de l’època que era un cadell ha estat fugir; i vaig continuar corrent i vagarejant fins que un bon matí —un molt bon matí, amb el sol als ulls— vaig caure pel límit del món tot perseguint una papallona.

»Una sensació terrible, t’ho pots ben creure! Per sort, en aquell moment, la lluna passava per sota del Món, i després de caure una estona horrible a través dels núvols, i de topar amb estrelles fugaces i aquesta mena de coses, hi vaig anar a parar. Vaig caure de ple en una de les teranyines platejades i enormes que les aranyes gegants i grises filen aquí de muntanya a muntanya, i l’aranya estava justament baixant per la seva escala per tal d’arrebossar-me i desar-me al seu rebost, quan va aparèixer l’Home-de-la-Lluna.

»Veu absolutament tot el que passa en aquesta banda de la lluna amb aquest telescopi que té. Les aranyes en tenen por perquè només les deixa en pau si li teixeixen fils platejats i cordes. Té més que la sospita que li amaguen els raigs de lluna —i això no ho permetrà—, encara que elles diuen que només mengen dracs-papallona i ratpenats d’ombra. En aquell rebost d’aranya hi va trobar ales de raig de lluna i, en un tancar i obrir d’ulls, la va convertir en una massa de pedra. Aleshores em va agafar i em va acariciar, i va dir: “Quina caiguda més terrible! Val més que tinguis un parell d’ales per tal de prevenir més accidents. I ara, vés a fer un volt i passa-t’ho bé! No molestis els raigs de lluna i no matis els meus conills blancs! I vine a casa quan tinguis gana: la finestra de la teulada normalment està oberta!”

»Vaig pensar que era una bona persona, però que estava bastant sonat. Però no t’equivoquis; pel que fa a la seva bogeria, vull dir. En realitat, jo no gosaria fer mal als seus raigs de lluna o als seus conills. Et pot convertir en formes horribles i desagradables. Ara digue’m per què has vingut amb el carter!

—El carter? —va dir Rover.

—Sí, Mèu, el carter del vell bruixot-sorra —va dir el gos lunar.

Rover quasi havia acabat el seu relat quan van sentir l’Home xiulant. Van pujar disparats a la teulada. El vell s’estava allà assegut amb les cames penjant enfora. Llençava sobres tan ràpid com obria les cartes. El vent se’ls enduia giravoltant cap al cel, i Mèu volava rere seu, els caçava i els tornava a ficar en una bossa petita.

—Acabo de llegir una cosa sobre tu, estimat Roverandom[2] —va dir— (t’anomeno Roverandom, i així t’hauràs de dir, no puc tenir dos Rovers aquí). I estic d’acord amb el meu amic Samathos (no li posaré cap ridícula P perquè se senti satisfet) que t’anirà bé quedar-te per aquí un cert temps. També he rebut una carta d’Artaxerxes, suposo que saps qui és, i encara que no ho sàpigues, em diu que et faci tornar. Però no ens preocuparem d’ell, ni tu tampoc ho facis mentre t’estiguis aquí.

»Ara vés a fer un volt i passa-t’ho bé. No molestis els raigs de lluna i no matis els meus conills blancs, i torna a casa quan tinguis gana! La finestra de la teulada normalment està oberta. Adéu-siau!

Va escampar la boira immediatament. I ningú que no hagi estat mai a la lluna us podrà dir com n’està, ja, d’escampada.

—Vinga, adéu, Roverandom! —va dir Mèu—. Espero que t’ho passis bé fent enfadar els mags entre ells. Adéu per ara. No matis els conills blancs i tot anirà bé, i tornaràs a casa sa i estalvi (encara que no vulguis).

Aleshores Mèu va sortir volant a tal velocitat que abans que poguessis dir «fiu!» ja era un punt en el cel i aleshores desapareixia. Rover no només havia estat reduït a la mida d’una joguina, sinó que també li havien canviat el nom i l’havien deixat sol a la lluna (sol, si no comptem l’Home-de-la-Lluna i el seu gos).

A Roverandom (com serà millor que l’anomenem també nosaltres, almenys per ara, per tal d’evitar confusions) li era igual. Les seves noves ales eren divertidíssimes, i la lluna es presentava com un lloc considerablement interessant. Així doncs, va deixar de pensar en la raó per la qual Psamathos l’havia enviat allà. Va passar molt de temps abans que la conegués.

Mentrestant, va tenir tota mena d’aventures, tot sol i amb Rover-lunar. No acostumava a volar lluny de la torre, ja que a la lluna, sobretot al costat blanc, els insectes són grans i ferotges, i sovint tan pàl·lids, transparents i silenciosos que quasi no els veus ni els sents venir. Els raigs de llima només brillen i voletegen, i Roverandom no els tenia por. Eren molt més inquietants els grans dracs-papallona, blancs i amb uns ulls salvatges. I hi havia mosques espasa i escarabats de vidre amb mandíbules com escales d’acer, i unicornets amb fiblons com llances, i cinquanta-set varietats d’aranyes disposades a menjar-se qualsevol cosa que poguessin caçar. I encara pitjor que els insectes eren els ratpenats d’ombra.

Roverandom feia el mateix que fan els ocells en aquest costat de la lluna: volava poc més enllà de casa seva, o per espais oberts amb una bona visió dels voltants i lluny dels amagatalls dels insectes, i passejava sense fer gens de soroll, sobretot pels boscos. Allà, la majoria de coses eren molt silencioses i fins i tot els ocells refilaven poques vegades. Els sons que hi havia provenien, sobretot, de les plantes. Les flors —les campanetes blanques, les campanetes bones i les campanetes platejades, les campanetes ding-dong i les roses ring-ring, les rimesreials i les xiulacèntims, les potrompetes i les banyescrema (d’un crema molt pàl·lid), i moltes altres de noms intraduïbles— feien melodies tot el dia. I les gespes fullades i les falgueres (cordes de violí de fada, polifonies, i les llengües de llauna i les trenca-troncs) i totes les flautes de canya, prop dels estanys de blanca-llet, mantenien la música suau, fins i tot de nit. De fet, sempre s’hi sentia un feble fil de música.

Però els ocells eren silenciosos, i molts d’ells eren molt petits, i saltironaven per l’herba grisa de sota els arbres, esquivant les mosques i les escomeses de les vibravespes. I molts d’ells havien perdut les ales o oblidat com les havien de fer servir. Roverandom acostumava a espantar-los en els seus petits nius a peu de terra, tot caminant majestuosament i en silenci a través de l’herba pàl·lida, o mentre caçava els ratolinets blancs, o tot ensumant a la recerca d’esquirols grisos al llindar dels boscos.

Els boscos estaven plens de campanetes platejades que dringaven suaument a l’uníson quan les veia per primera vegada. Els troncs, alts i negres, s’erigien rectes, alts com temples, per sobre les catifes argentades, i tenien com a sostre fulles d’un blau pàl·lid que no queien mai, de manera que ni tan sols el telescopi més potent de la terra ha pogut veure mai aquests troncs o les campanetes platejades que hi ha a sota. Quan arribava el bon temps tots els arbres esclataven en flors d’un daurat pàl·lid. I com que els boscos de la lluna són gairebé interminables, no hi ha dubte que això altera la imatge de la lluna des d’aquí fins a la terra.

Però no us penseu que Rover es passava tot el temps fent el papallona d’aquesta manera. Al cap i a la fi, els gossos sabien que l’Home els vigilava, i van fer una pila de coses agosarades i van passar-s’ho d’allò més bé. De vegades sortien junts de passeig quilòmetres i quilòmetres, i s’oblidaven de tornar a la torre durant dies. Una o dues vegades van anar ben lluny, muntanyes amunt, fins que, mirant enrere, veien la torre de la lluna com si fos una agulla brillant en la distància, s’asseien a les roques blanques i miraven les petites ovelles (no més grans que el Rover de l’Home-de-la-Lluna) que passejaven en ramats pels vessants de les muntanyes. Cada ovella duia una campana daurada, i cada campana sonava cada vegada que una ovella feia un pas endavant per agafar una queixalada fresca d’herba grisa. I totes les campanes sonaven a l’uníson, i totes les ovelles brillaven com la neu, i ningú les molestava mai. Els dos Rovers estaven massa ben educats (i temien l’Home) per fer-ho, i no hi havia altres gossos a la lluna, ni vaques, ni cavalls, ni lleons, ni tigres, ni llops, ni, de fet, res amb quatre grapes que fos més gran que un conill o un esquirol (i encara de la mida d’una joguina), excepte quan molt de tant en tant es podia veure un elefant blanc enorme, gairebé tan gran com un ase, tot pensant dempeus, de manera solemne. No he fet esment dels dracs, perquè encara no entren en el relat i, de totes maneres, vivien a molta distància, lluny de la torre, molt temorosos de l’Home-de-la-Lluna, menys un d’ells (que, si més no, el temia a mitges).

Sempre que els gossos tornaven a la torre i entraven volant a través de la finestra, trobaven el sopar preparat, com si haguessin acordat l’hora, però gairebé mai veien o sentien l’Home per allà. Tenia un taller a baix, al celler, d’on normalment pujaven núvols de vapor blanc i de boira grisa escales amunt i sortien flotant per les finestres més altes.

—Què fa tot el dia? —li va dir Roverandom a Rover.

—Què fa? —va dir el gos lunar—. Oh, sempre està bastant enfeinat. Encara que, d’ençà que vas arribar, feia temps que no el veia tan enfeinat. Està fent somnis, suposo.

—Per què fa somnis?

—Oh, per a l’altre costat de la lluna. Ningú té somnis en aquest costat. Els somniadors sempre van cap a l’altra banda.

Roverandom va seure i es va gratar. No creia que l’explicació expliqués res. De totes maneres, el gos lunar no li hauria aclarit res més. I si m’heu de creure a mi, no crec que en sabés gran cosa.

Sigui com sigui, poc temps després va passar una cosa que va allunyar per un temps totes aquestes qüestions de la ment de Roverandom. Els dos gossos van viure una aventura molt emocionant, massa emocionant mentre va durar, però tot va ser culpa d’ells. Van marxar per uns quants dies, més lluny del que havien anat mai des que Roverandom havia arribat a la lluna, i no es van preocupar de saber on es ficaven. De fet, es van perdre i, en triar el camí equivocat, es van continuar allunyant més i més de la torre pensant-se que estaven tornant. El gos lunar deia que havia vagat per tot el costat blanc de la lluna i que se’l coneixia perfectament (era molt propens a les exageracions). Però, arribats a un punt, va haver d’admetre que el paratge li semblava una mica estrany.

—Em temo que fa molt de temps que no venia per aquí —va dir—, i ja no me’n recordo gaire.

En realitat, no hi havia estat mai abans. Despistadament, s’havien atansat massa al límit ombrívol del costat fosc, on s’hi queden tota mena de coses mig oblidades, i els camins i les memòries es confonen. Just quan ja estaven segurs que anaven pel bon camí, de tornada cap a casa, es van sorprendre de trobar unes muntanyes altes que s’enlairaven rere seu: silencioses, nues i sinistres, i que el gos lunar ja no va pretendre conèixer. Eren grises, no blanques, semblaven fetes de cendres velles i fredes, i entre elles s’estiraven llargues valls somortes, sense cap senyal de vida.

Aleshores va començar a nevar. Hi neva sovint, a la lluna. Però la neu (com l’anomenen) normalment és bonica i càlida, bastant seca, es converteix en sorra blanca i fina i es fon totalment. La d’ara era més de la nostra mena. Era humida i freda, i estava bruta.

—Em fa enyorar casa meva —va dir el gos lunar—. És com el que queia al poble on vivia quan era un quisso. Ja saps, a la Terra. Oh! Allà, les xemeneies eren altes com els arbres de la lluna, i el fum, negre, i les llars de foc, roges com forns! De vegades em canso una mica del blanc. És molt difícil d’empastifar-se de veritat a la lluna.

Això ens dóna una idea de les aficions del gos lunar. I com que, centenars d’anys abans, no hi havia aquesta mena de ciutats al món, també podeu veure que havia exagerat força la durada del temps transcorregut des que va caure pel límit. El cas és que, en aquell moment, un borralló especialment gros i brut li va tocar l’ull esquerre i va canviar d’opinió.

—Crec que aquesta cosa s’ha extraviat i cau de l’horrible vell món —va dir—. Carats i carams! I em sembla que nosaltres també ens hem extraviat. Diantres i diastres! Busquem un forat on arrecerar-nos!

Van necessitar un cert temps per trobar un forat qualsevol, i ja estaven bastant xops i refredats quan ho van fer. De fet, se sentien tan desgraciats que van entrar en el primer forat que van trobar, i sense prendre precaucions (que és la primera cosa que s’hauria de fer en llocs desconeguts del límit de la lluna). El refugi on es van arrossegar no era un forat, sinó una cova. I a més, era molt gran, la cova. Era fosca, però seca.

—Està bé i és càlid —va dir el gos lunar, i va tancar els ulls i va caure adormit quasi immediatament.

—Bub-bub! —va bordar no gaire temps després, despertant-se de cop com fan els gossos en sortir d’un somni agradable—. Massa càlid!

Va saltar dempeus. Podia sentir el petit Roverandom bordant cova endins, i quan va anar a veure què passava, va veure un fil de foc arrossegant-se per terra cap a ells. En aquell instant, no es va enyorar dels forns rojos, i va agafar el petit Roverandom pel clatell, i va sortir disparat de la cova tan ràpid com un llamp, i va volar cap a un pic de pedra just a fora.

Van seure allà tots dos, tremolant a la neu i a l’aguait, cosa estúpida per part seva. Haurien d’haver volat cap a casa o a qualsevol lloc més ràpids que el vent. Com veieu, el gos lunar no ho coneixia tot, de la lluna, si no, hauria sabut que aquest era el cau del Gran Drac Blanc, el que només temia l’Home a mitges (i gairebé gens quan estava enfadat). L’Home mateix estava una mica preocupat per aquest drac. L’anomenava «aquest diantre de criatura!», quan s’hi referia pel que fos.

Tots els dracs blancs provenen originalment de la lluna, com segurament sabeu. Però aquest havia anat a la Terra i havia tornat, és a dir, que havia après unes quantes coses. Havia lluitat contra el Drac Roig a Caerdragon en temps de Merlí, com podeu llegir en els llibres d’Història més actualitzats, després de la qual cosa l’altre drac estava Molt Roig. Més endavant, va causar encara més estralls a les Tres Illes, i va anar a viure al cim de Snowdon una temporada. La gent no s’atrevia a pujar-hi mentre hi va ser. Excepte un home que el drac va pescar mentre bevia d’una botella. L’home va fugir tan de pressa que es va deixar la botella al cim, i el seu exemple ha estat seguit des d’aleshores per molta gent. Fa molt que el segueixen, però no abans que el drac volés a Gwynfa, després de la desaparició del Rei Artús, en una època en què les cues de drac eren considerades una menja exquisida pels reis saxons.

Gwynfa no queda gaire lluny del límit del món, i des d’allà, el vol fins a la lluna és fàcil per a un drac tan titànic i enormement malvat, que és com aquest s’havia tornat. Ara vivia al límit de la lluna perquè no estava segur del que podia fer l’Home-de-la-Lluna amb els seus encanteris i enginys. De tota manera, s’atrevia a prendre part en la combinació de colors. De vegades, deixava anar enfora de la seva cova autèntiques flames roges i verdes, quan celebrava un tiberi de drac o tenia una enrabiada, i aleshores els núvols de fum eren freqüents. Se sabia que, una o dues vegades, havia envermellit tota la lluna, o ho havia embolicat tot. En aquestes empipadores ocasions, l’Home-de-la-Lluna es tancava a casa (amb el seu gos), i tot el que deia era «Una altra vegada, aquest diantre de criatura». Mai explicava quina criatura, o on vivia. Simplement baixava als cellers, destapava els seus millors encanteris, i arranjava les coses tan de pressa com podia.

Ara ja coneixeu tota la història, i si els gossos només n’haguessin conegut la meitat no s’haurien aturat mai allà. Però s’hi van aturar, almenys tant de temps com el que m’ha calgut a mi per parlar-vos del Drac Blanc. Mentrestant, havia sortit de la cova, tot ell, blanc i d’ulls verds, vessant foc verd pertot arreu i esbufegant fum negre com un vaixell de vapor. Aleshores va deixar anar el bram més terrible. Les muntanyes van ressonar i es van sacsejar, i la neu es va assecar, van caure allaus i els salts d’aigua es van aturar.

Aquell drac tenia ales com les veles dels vaixells, quan encara hi havia vaixells, en comptes de màquines de vapor, i no feia distincions a l’hora de matar, fos un ratolí o fos la filla d’un emperador. Tenia la intenció de matar aquells dos gossos, i així els ho va fer entendre unes quantes vegades abans d’enlairar-se. Aquest va ser el seu error. Tots dos van sortir de la roca xiulant com coets, i van fugir com el vent a una velocitat de la qual el mateix Mèu n’hauria estat orgullós. El drac els perseguia aletejant com un drac alat i espetegant com un drac espetegadís, picant i fent caure els cims de les muntanyes i fent sonar les campanes de les ovelles com si es tractés d’una ciutat incendiant-se. (Ara enteneu per què totes tenien campanes).

Per sort, el vent bufava en la bona direcció. Al mateix temps, un coet prodigiós va sortir disparat de la torre tan aviat com les campanades es van tornar frenètiques. Es podia veure des de qualsevol lloc de la lluna com si fos un paraigua daurat esclatant en milers de borles argentades, i va causar una caiguda imprevista d’estels fugaços a la Terra no gaire temps després. Havia de servir de guia per als pobres gossos, però també volia ser un advertiment al drac, que tot i això havia deixat anar tant vapor que amb prou feines se’n va adonar.

Així doncs, la cacera ferotge va continuar. Si mai heu vist un ocell perseguint una papallona, i si podeu imaginar alguna cosa més gran que un ocell gegant perseguint dues papallones autènticament insignificants entre muntanyes blanques, aleshores ja podeu començar a imaginar-vos els girs, els esquitllaments, les escapades d’un pèl, i l’ímpetu de les salvatges ziga-zagues d’aquell vol de tornada. Més d’una vegada, fins i tot abans que haguessin arribat a la meitat del camí, l’alenada del drac va socarrimar la cua de Roverandom.

Què estava fent l’Home-de-la-Lluna? Bé, va deixar anar un coet veritablement magnífic, i després va dir «Diantre de criatura!» i també «Diantre de quissos! Provocaran un eclipsi abans d’hora!». Aleshores va baixar als cellers i va destapar un obscur encanteri negre que semblava quitrà i mel en gelatina (i que feia l’olor d’una vigília de Sant Joan amb tot de cols bullint-hi a sobre).

En aquest precís instant, el drac va davallar just fins a sobre de la torre i va alçar una urpa immensa per colpejar Roverandom i enviar-lo de cap al no-res absolut. Però mai ho va arribar a fer. L’Home-de-la-Lluna va disparar enlaire l’encanteri des d’una finestra de baix, que va tocar el drac esquitxant-li l’estómac (on els dracs són particularment tendres) i el va abatre, catacrac, cap a un costat. Va perdre tots els sentits i va volar de pet cap a una muntanya abans de poder recuperar la direcció. I era difícil de dir qui va sortir més malparat, si la muntanya o el seu nas: tots dos van quedar deformats.

Els dos gossos es van precipitar a dins a través de la finestra superior i no van recuperar l’alè en tota una setmana. El drac va fer lentament un desequilibrat camí cap a casa, on es va fregar el nas durant mesos. El següent eclipsi va ser un fracàs. El drac estava massa ocupat llepant-se la panxa per assistir-hi. I mai es va poder treure els esquitxos negres de l’indret on l’encanteri el va colpir. Em temo que duraran per sempre. Ara l’anomenen el Monstre Tacat.





3


L’endemà, l’home-de-la-Lluna va mirar Rover i li va dir:

—La cosa va anar d’un pèl! Sembla que has explorat el costat blanc prou bé, per ser un gos jove. Crec que quan hagis recuperat l’alè t’haurà arribat l’hora de visitar l’altre costat.

—Que puc venir jo també? —va demanar el gos lunar.

—A tu no t’aniria bé —va dir l’Home—, i no t’ho recomano. Podries veure-hi coses que et farien enyorar més que llars de foc i un munt de xemeneies, i es convertirien en coses tan malvades com dracs.

El gos lunar no es va posar vermell, perquè no podia. Tampoc va dir res, però va anar a seure en un racó i va pensar en la quantitat de coses que l’Home sabia de tot el que passava, com de tot el que es deia. També va estar pensant què era el que l’Home volia dir exactament. Però això no el va preocupar gaire temps: era un tipus de cor alegre.

Pel que fa a Roverandom, quan, al cap d’uns dies, va recuperar l’alè, l’Home-de-la-Lluna el va cridar xiulant. Aleshores van baixar junts avall i avall, per les escales i els cellers excavats al cingle que tenien finestres petites mirant a fora, per la banda del precipici, cap als amples espais de la lluna, i aleshores més avall per unes escales secretes que semblaven portar cap a sota les muntanyes, fins que, després d’una llarga estona van arribar a un indret completament fosc, i es van aturar, encara que el cap de Roverandom continuava giravoltant vertiginosament després de quilòmetres de baixar en espiral.

En la foscor total, l’Home-de-la-Lluna brillava pàl·lidament, com una cuca de llum, i aquesta era tota la llum que tenien. N’hi havia prou, però, per veure una porta, una gran porta a terra. El vell la va obrir cap amunt, i en alçar-la una foscor va pujar de l’obertura com si es tractés d’una boira, de forma que, a través seu, Roverandom ni tan sols podia veure la brillantor feble de l’Home.

—I ara cap avall, bon gos! —va dir la seva veu des de l’obscuritat. A vosaltres no us sorprendrà que us diguin que Roverandom no va ser un bon gos i que no es va ni moure. Va retrocedir fins al racó més allunyat de la petita estança i va alçar les orelles. Tenia més por d’aquell forat que del vell.

Però no li va servir de res. L’Home-de-la-Lluna, simplement, el va agafar i el va deixar caure de ple en el forat negre. Tot caient com queia al no-res, Roverandom va sentir que, ja des de molt amunt, cridava: «Deixa’t caure ben dret, i aleshores vola en la direcció del vent! Espera’m a l’altra punta!».

Això l’hauria d’haver tranquil·litzat, però no ho va fer. Roverandom sempre va dir, més endavant, que no creia que caure pel límit del món podia ser pitjor, i que, fos com fos, va ser el tràngol més horrible de totes les seves aventures i que encara se sentia com si perdés la panxa només de pensar-hi. Diries que encara hi pensa ara, quan crida i fa ganyotes mentre dorm a la catifa, prop de la llar.

De totes maneres, va arribar a la fi. Al cap d’una llarga estona, la seva caiguda es va alentir, fins que finalment quasi es va aturar. Va haver de fer servir les ales la resta del camí, i era com volar amunt, amunt, per una gran xemeneia (per sort amb un fort corrent d’aire que l’ajudava). Quan finalment va arribar a dalt de tot, estava contentíssim.

Es va estirar panteixant al costat del forat de l’altra punta, tot esperant obedient, i ansiosament, l’Home-de-la-Lluna. Va passar una bona estona fins que va aparèixer, i Roverandom va tenir temps de veure que es trobava al fons d’una profunda vall obscura, envoltada de turons baixos i foscos. Semblava que, als seus cims, hi reposessin uns núvols negres, i darrere dels núvols només hi havia una estrella.

De sobte, al gosset li va venir molta son: en uns arbustos tenebrosos prop d’allà, un ocell estava cantant una cançó ensopida que li semblava estranya i meravellosa, després dels ocells muts de l’altre costat, als quals s’havia acostumat. Va tancar els ulls.

—Desperta, gosset! —va cridar una veu. I Roverandom es va aixecar d’un bot, just a temps per veure l’Home sortint del forat amb una corda platejada que una gran aranya (més grossa que ell mateix) estava lligant a un arbre d’allà a prop.

L’Home va pujar enfora. «Gràcies!», li va dir a l’aranya. «I ara fora d’aquí!». I l’aranya se’n va anar. Estava contenta de poder marxar. Al costat fosc hi ha aranyes negres verinoses. Però no són tan grans com els monstres del costat blanc. Odien qualsevol cosa blanca, pàl·lida o clara, sobretot les aranyes pàl·lides, a qui odien tant com als familiars rics que vénen poc de visita.

L’aranya grisa va tornar a deixar caure la corda forat avall, i una aranya negra es va deixar caure de l’arbre en el mateix moment.

—A veure! —va cridar el vell a l’aranya negra—. Torna cap allà! Aquesta és la meva porta privada. No te n’oblidis. Fes-me una bona hamaca des d’aquells dos xiprers i et perdonaré.

»És una llarga escalada, això d’anar amunt i avall a través del centre de la lluna —li va dir a Roverandom—, i crec que un petit repòs m’anirà bé abans que arribin. Són molt bons minyons, però requereixen força energia. Evidentment podria proporcionar-me un parell d’ales, però me les hauria de poder treure igual de ràpid. A més, això suposaria ampliar el forat, ja que amb les ales esteses difícilment hi entraria. Això deixant a part que sóc un bon escalador de cordes.

»Què, què en penses, d’aquest costat? —va continuar l’Home—. Fosc i amb un cel clar, mentre l’altre era clar i amb un cel fosc, eh? Un canvi considerable, encara que no hi ha autèntics colors ni aquí ni allà, vull dir el que jo anomeno colors autèntics, cridaners i en quantitat. Hi ha algunes lluïssors sota els arbres, si t’hi fixes, són lluernes, escarabats diamant, papallones robí i coses per l’estil. Massa petites, per això. Massa petites, com tot el que hi ha de brillant en aquest costat. A més, hi duen una vida terrible, hi ha òlibes que són com àguiles, negres com el carbó, corbs com voltors, i n’hi ha tants com pardals, i aquesta colla d’aranyes negres… Però el que menys m’agrada són els papallonots de vellut negre volant tots junts en núvols. No s’aparten del meu camí. A penes goso brillar una mica que s’enreden amb la meva barba.

»Tòt i això, aquest costat té els seus encants, jove gos. Un d’ells és que ningú, ni un quisso en tota la terra, l’ha vist mai, mentre era despert, que no siguis tu!

Aleshores l’Home va saltar d’un bot a l’hamaca que l’aranya negra li havia estat teixint mentre parlava i es va adormir en un tancar i obrir d’ulls.

Roverandom, assegut, el mirava, amb un ull caut per les aranyes negres. Petites lluïssors d’encenalls, vermelles, verdes, daurades i blaves, guspirejaven i es movien aquí i allà entre els arbres foscos i mancats de vent. El cel era clar, amb estranyes estrelles per sobre dels manyocs de núvols de vellut. Semblava que en alguna altra vall cantessin milers de rossinyols, poc més enllà dels turons més propers. I aleshores Roverandom va sentir el so de veus de nens, o l’eco de l’eco de les seves veus arribant amb la vibració suau d’una brisa sobtada. Es va incorporar i va llançar el lladruc més sonor de tots els que havia fet des que ha començat aquest relat.

—Valga’m Déu! —va cridar l’Home-de-la-Lluna, totalment desvetllat, saltant de l’hamaca a l’herba per caure molt a prop de la cua de Roverandom—. Ja han arribat?

—Qui? —va preguntar Roverandom.

—Home, si no els has sentit, per què bordaves? —va dir el vell—. Som-hi! És per aquí.

Van baixar per un llarg camí gris, marcat als costats per pedres lleument lluminoses i destacat amb arbustos. Seguia més i més enllà, i els arbustos es van convertir en pins, i l’aire es va omplir amb l’olor dels pins a la nit. Aleshores el camí va començar a pujar i, al cap d’una estona, van arribar al punt més baix de l’anell de turons que els havia tancat fins llavors.

Aleshores Roverandom va mirar la vall següent i tots els rossinyols van parar de cantar com qui tanca una aixeta, i les veus dels nens van flotar enlaire clarament i suau, perquè cantaven una cançó bonica amb moltes veus mesclades en una sola música.

El vell i el gos van córrer i saltar junts turó avall. Paraula! L’Home-de-la-Lluna podia saltar de roca en roca!

—Vinga, vinga! —cridava—. Puc ser un cabró barbut, un cabró salvatge o de jardí, però no m’atraparàs! —I Roverandom havia de volar per tal de seguir-li el pas.

D’aquesta manera van arribar a un precipici escarpat, no gaire alt, però negre i polit com l’atzabeja. Mirant-hi, Roverandom va veure, a sota, un jardí en la penombra, i mentre mirava aquella llum que il·luminava tot aquell lloc cobert i que no s’escampava més enllà va avançar cap a la lluentor lleu del sol de la tarda, encara que no podia veure d’on provenia. Hi havia fonts grises i llargues esplanades de gespa, i nens pertot arreu, ballant adormits, caminant somnolents i parlant sols. Alguns es bellugaven com si s’acabessin de despertar d’un son profund, alguns ja corrien completament desperts i rient: cavaven, collien flors, construïen tendes i cases, caçaven papallones, xutaven pilotes, pujaven als arbres… I tots cantaven.

—D’on vénen? —va demanar Roverandom, perplex i encantat.

—De casa seva i els seus llits, és clar —va dir l’Home.

—I com hi arriben, aquí?

—Això no t’ho diré de cap manera. I mai ho descobriràs. Ets molt afortunat, qualsevol ho seria, d’haver arribat aquí. Però els nens no hi arriben seguint el teu camí, ni de bon tros. Alguns vénen sovint; d’altres, quasi mai, i jo faig quasi tot el somni. Una part la porten amb ells, és clar, com el dinar de l’escola, i una altra part (em sap greu de dir-ho) la fan les aranyes. Però no ho fan en aquesta vall, ni tampoc si les pesco fent-la. I ara anem-hi i afegim-nos a la festa!

El cingle s’abocava avall escarpadament. Era fins i tot massa llis perquè hi pogués pujar una aranya. I no és que cap aranya ho hagués provat: podia lliscar avall, però ni ella ni qualsevol altra cosa mai podrien tornar a pujar. I en aquell jardí hi havia vigilants amagats, a part de l’Home-de-la-Lluna, sense el qual cap festa era completa, perquè eren les seves festes.

I ara lliscava de dret al bell mig d’aquesta. Simplement es va asseure i, com en un tobogan, xxxt! Va lliscar al mig de l’aplec de nens amb Roverandom rodolant per sobre seu, que quasi havia oblidat que podia volar. O que hauria pogut volar. Perquè quan es va posar dempeus es va adonar que li havien desaparegut les ales.

—Què està fent aquest gosset? —va dir un nen petit a l’Home. Roverandom anava donant voltes i més voltes com una baldufa, tot provant de mirar-se la pròpia esquena.

—Busca les seves ales, minyó. Es pensa que les ha perdut amb el frec del tobogan. Però són a la meva butxaca. Aquí, les ales no estan permeses. La gent no se’n va d’aquí sense permís, oi que no, nens?

—No, Papa-barba-llarga —van dir una vintena de nens alhora, i un nen va penjar-se a la barba del vell i s’hi va enfilar fins a arribar a l’espatlla. Roverandom esperava veure’l convertit allà mateix en una papallona, o en un tros de goma d’esborrar, o en qualsevol cosa. Però «Paraula! Ets un bon enfilacordes, nano!», va dir l’Home. «Te n’hauré d’ensenyar».

I va empentar el nen enlaire. Però no va tornar a caure a terra, ni de bon tros. Es va mantenir enlaire. I l’Home-de-la-Lluna li va llançar una corda platejada que s’havia tret de la butxaca.

—Torna avall igual de ràpid! —va dir. I el nen va lliscar avall als braços del vell, i el va omplir de pessigolles—. Et despertaràs, si rius tan fort —va dir l’Home. I el va deixar a la gespa i es va incorporar a la colla.

Van deixar Roverandom perquè s’ho passés bé tot sol. Anava cap a una pilota groga («Exactament com la que tinc a casa», pensava) quan va sentir una veu coneguda.

—Allà hi ha el meu gosset! —va dir—. Allà hi ha el meu gosset! Sempre havia pensat que era real. Que bé trobar-se’l aquí, quan l’he estat buscant i rebuscant per la platja i l’he cridat i l’he xiulat cada dia per trobar-lo!

Només de sentir la veu, Roverandom va seure i va pidolar.

—El meu gosset pidolaire! —va dir el nen Dos (és clar), que s’hi va atansar corrent i el va acariciar—. On has estat?

Però tot el que Roverandom va poder dir abans de tot va ser:

—Pots sentir el que dic?

—És clar que puc —va dir el nen Dos—. Però quan la mamà et va portar a casa, no m’escoltaves gens, encara que vaig parlar el millor idioma-gos que conec perquè m’entenguessis. I no crec que tu provessis de dir-me res, tampoc. Semblava que pensessis en alguna altra cosa.

Roverandom li va dir que ho sentia molt i li va explicar com havia caigut de la seva butxaca i tot el que li havia passat amb Psamathos, Mèu i moltes de les aventures que havia tingut d’ençà que es va perdre. Va ser així com el nen i els seus germans van conèixer l’home estrany de la sorra, i van aprendre un munt de coses interessants que no haurien sabut de cap altra manera. El nen Dos trobava que Roverandom era un nom esplèndid. «Jo també et diré així», va dir, «i no t’oblidis que encara em pertanys!».

Aleshores van jugar a pilota, a fet a amagar, van córrer, van fer una llarga passejada i van perseguir un conill (sense cap resultat, és clar, que no fos l’emoció: els conills eren excessivament ombrívols), van esquitxar-se als estanys i moltes altres coses l’una rere l’altra durant molt de temps, i van començar a agradar-se més i més l’un a l’altre. El nen estava rodolant i rodolant per l’herba humida, sota una llum molt primerenca d’anar a dormir (però a tothom li és igual l’herba xopa o l’hora d’anar a dormir en aquest lloc), i el gosset rodolava i rodolava amb ell, i es posava dempeus com no ha fet cap gos des del gos mort de la Mare Hubbard[3], i el nen reia fins que, tot de sobte, va desaparèixer i va deixar Roverandom tot sol a la gespa!

—S’ha despertat, això és tot! —va dir l’Home-de-la-Lluna, que va aparèixer de sobte—. Ha tornat a casa. Ja li tocava. Per què? Només falta un quart per anar a esmorzar. Es perdrà el passeig per la platja, aquest matí. Bé, bé! Em temo que a nosaltres també ens ha arribat l’hora de marxar.

Així doncs, molt desganadament, Roverandom va tornar amb l’Home al costat blanc de la lluna. Van caminar tot el camí, i Roverandom no ho va disfrutar tant com ho hauria d’haver fet. Perquè van veure tota mena de coses estranyes i van passar moltes aventures, sense perill, és clar, amb l’Home-de-la-Lluna al costat. Va anar prou bé, ja que hi havia moltes coses fastigoses i horripilants als pantans que, d’altra manera, haurien enxampat ràpidament el gosset. El costat negre era tan humit com sec el costat blanc, i ple de plantes i animals extraordinaris, dels quals us hauria parlat si Roverandom s’hi hagués fixat particularment. Però no ho va fer. Pensava en el jardí i en el nen.

Finalment, van arribar al límit gris, i van mirar més enllà de les valls de cendra on vivien molts dracs, a través d’un espai de les muntanyes fins a la gran plana blanca i els cingles brillants. Van veure com sortia el món, com una lluna daurada i d’un verd pàl·lid, gran i rodona per sobre de les espatlles de les Muntanyes Lunars. Roverandom va pensar: «Allà és on viu el meu nen!». Semblava a una distància terrible, enormement lluny.

—Els somnis es fan realitat? —va preguntar.

—Alguns dels meus, sí —va dir el vell—. Alguns, no tots. I gairebé cap d’ells es realitza directament, o tan ràpid com quan se somien. Però, per què vols saber coses sobre els somnis?

—Només pensava —va dir Roverandom.

—En aquell nen —va dir l’Home—. Ja m’ho imaginava. —Aleshores es va treure un telescopi de la butxaca, que, en estirar-lo, va adquirir una llargada enorme—. Crec que un petit cop d’ull no t’anirà pas malament —va dir.

Roverandom va mirar a través del telescopi després de manegar-se-les per mantenir un ull tancat i l’altre obert. Veia el món clarament. Primer va veure l’extrem llunyà del sender de la llima caient dreta al mar, i va creure que veia, feblement i lleugera, llargues fileres de gent petita navegant ràpidament al llarg de la seva estela, però no en podia estar segur. La llum de la lluna es va esvair ràpidament. La llum del sol va començar a aparèixer i, de sobte, allà hi havia la cala del bruixot de la sorra (però cap senyal de Psamathos; Psamathos no es deixava espiar) i, al cap d’un moment, els dos nens van entrar a la imatge rodona, agafats de la mà per la platja. «Busquen petxines o em busquen a mi?», va pensar el gos.

Molt aviat la imatge es va moure i Roverandom va veure la casa blanca del pare del nen sobre el penya-segat, amb el jardí que baixava fins al mar, i a la porta va veure —una mala sorpresa— el vell mag assegut en una pedra i fumant la seva pipa, com si no tingués cap altra cosa a fer que no fos quedar-se allà vigilant per sempre, amb el seu vell barret verd rere el cap i la seva armilla desbotonada.

—Què hi fa el vell Arta-jo-què-sé, a la porta? —va preguntar Roverandom—. Jo em pensava que feia temps que s’havia oblidat de mi. I no s’han acabat les seves vacances?

—No. T’està esperant a tu, quisso meu. No se n’ha oblidat. Si ara tornes cap allà, et tornarà a llançar un nou embruix ben ràpidament. No és que tingués gaire afecte als seus pantalons —aviat se’ls va arreglar— sinó que està molt empipat amb Samathos per interferir-hi, i Samathos encara no ha acabat els preparatius per tractar amb ell.

En aquell moment Roverandom va veure que el vent s’havia endut el barret d’Artaxerxes i el bruixot hi corria al darrere i, es veia clarament, tenia un increïble pedaç als pantalons, un pedaç de color taronja amb punts negres.

—Jo em pensava que un mag es podia arreglar més bé els pantalons —va dir Roverandom.

—Però és que ell creu que se’ls ha arreglat d’una manera preciosa —va dir el vell—. Va embruixar el tros d’una cortina de la finestra d’algú. Ells tenien una assegurança contra incendis i ell va adquirir un toc de color: tots han quedat satisfets. Amb tot, tens raó. Crec que flaqueja. És trist, després de tants segles, veure com un home perd la seva màgia. Però, segurament, també és una sort per a tu. —Aleshores l’Home-de-la-Lluna va tancar el telescopi amb un cop sec i van reprendre el camí.

—Aquí tens les teves ales un altre cop —va dir quan ja havien arribat a la torre—. Ara vola i passa-t’ho bé! No molestis els raigs de lluna, no matis els meus conills blancs i torna quan tinguis gana! O quan tinguis qualsevol altra mena de mal.

Roverandom es va afanyar i va anar volant a trobar-se amb el gos lunar i contar-li coses sobre l’altre costat. Però l’altre gos estava una mica gelós d’aquell visitant a qui se li havia concedit el permís de veure coses que ell no podia, i va fer veure que no s’hi interessava gaire.

—Sembla un lloc horrible, amb tot plegat —va grunyir—. No tinc cap ganes de veure-ho. Suposo que ara t’avorrirà el costat blanc i el fet de tenir-me només a mi per anar a passejar en comptes dels teus amics bípedes. És una pena que el mag persa sigui tan enganxós i que no puguis anar a casa.

A Roverandom li va fer mal, i li va dir al gos lunar una vegada i una altra que estava molt content d’haver tornat a la torre, i que mai s’avorriria al costat blanc. De seguida tot es va arreglar. Van ser novament amics i van fer moltes i moltes coses junts. Però ben aviat, el que havia dit el gos lunar quan estava de mal humor va resultar que era veritat. No era culpa de Roverandom, i va fer tot el que va poder perquè no se li notés. Però, d’alguna manera, cap de les aventures o exploracions li semblava tan emocionant com li havien semblat abans, i sempre pensava com s’ho havia passat de bé, al jardí, amb el nen Dos.

Van visitar la vall dels gnoms blancs de la lluna (llunoms, per escurçar) que cavalquen dalt de conills i fan creps amb els borrallons de neu, i cultiven pomeres petites i daurades, no més grosses que botons d’or, en pomerars polits. Els llunoms deixen vidres trencats i xinxetes a la sortida dels caus dels dracs més petits (mentre dormen), i es queden desperts fins a mitjanit per sentir-los rugir de ràbia. Els dracs acostumen a tenir la panxa tendra, com ja us he dit, i surten a beure alguna cosa a les dotze de la nit, cada nit de les seves vides, per no parlar de les hores d’entremig. De vegades els gossos gosaven sortir a empaitar aranyes, mossegaven xarxes i alliberaven raigs de lluna per sortir volant just a temps amb les aranyes llançant-los llaços des dels cims dels turons. Però, mentrestant, Roverandom esperava el Carter Mèu i Notícies del Món (la majoria eren assassinats i partits de futbol, com sap fins i tot un gosset, però de vegades hi ha alguna cosa millor en un racó insòlit).

Es va perdre la següent visita de Mèu perquè se n’havia anat d’excursió. Però el vell encara estava llegint les cartes i les notícies quan va tornar (a més, semblava de molt bon humor, assegut a la teulada amb els peus que li penjaven sobre el precipici i xuclant una enorme pipa blanca d’argila que deixava anar núvols de fum com una màquina de tren, mentre somreia per tots els costats de la seva cara vella i rodona).

Roverandom va tenir la impressió que no ho podria callar gaire temps més. «Tinc un mal a dins», va dir. «Vull tornar amb el nen, perquè el somni es pugui fer realitat».

El vell va deixar la carta (parlava d’Artaxerxes i era molt divertida), i es va treure la pipa de la boca.

—Te n’has d’anar? No et pots quedar? Tan de sobte!

—Ha estat un plaer de coneixe’t!

—Has de tornar a passar per aquí algun dia. Seria meravellós tornar-te a veure! —va dir d’una alenada.

—Molt bé! —va continuar més assenyadament—. Allò d’Artaxerxes ja està arreglat.

—Com? —va preguntar Roverandom, molt excitat de nou.

—S’ha casat amb una sirena i se n’ha anat a viure al fons de la Profunda Mar Blava.

—Espero que li apedaci millor els pantalons! Un pedaç d’algues verdes li faria conjunt amb el barret verd.

—Gos meu estimat! Es va casar amb un conjunt totalment nou, fet d’algues verdes amb botons de corall roses i amb galons d’anemones marines. I van cremar el barret verd a la platja! Ho va disposar tot Samathos. Oh! Samathos té una astúcia profunda, profunda com la Profunda Mar Blava, i m’imagino que amb això pretén arreglar moltes coses al seu gust, moltes més que el teu problema, gos meu.

»Em pregunto com anirà, tot plegat! Artaxerxes està passant per la seva vintena o vint-i-unena infantesa, en aquest moment, i fa un gran rebombori de qualsevol minúcia. Segur que és molt obstinat. Havia estat un mag força bo. Però s’està tornant malhumorat i un pesat profund. Quan va arribar i va desenterrar Samathos amb una pala de fusta a mitja tarda, i el va treure del seu forat agafant-lo per les orelles, el Samathista va pensar que les coses havien anat massa lluny, i no m’estranya. “Totes aquestes molèsties just en el millor moment del meu repòs, i tot per un miserable gosset”: això és el que m’ha escrit, no cal que et posis vermell.

»Així doncs, va invitar Artaxerxes a una festa de sirenes, quan s’havien calmat i refredat una mica l’ànim. Així és com va passar tot. Es van emportar Artaxerxes a fer un bany sota la llum de la llima i ja mai més tornarà a Pèrsia, ni a Pershore. Es va enamorar de la filla gran i rica, però encantadora, del rei tritó i es van casar la nit següent.

»Probablement la cosa ha anat bé. No hi ha hagut un Mag de l’Oceà permanent des de fa un temps. Proteu, Posidó, Tritó, Neptú i tota aquella colla es van convertir en peixets o musclos ja fa temps i, en qualsevol cas, mai s’assabentaven o es preocupaven gaire del que passava més enllà del Mediterrani (els agradaven massa les sardines). El vell Niord es va jubilar fa molt de temps, també. Ja només podia prestar atenció a mitges als afers després del seu estúpid matrimoni amb la geganta (ho recordeu, que va enamorar-se d’ell perquè duia els peus nets —tan necessari, a casa— i es va desenamorar d’ell quan ja era massa tard, perquè tots dos estaven molls?). He sentit dir que actualment està a les acaballes, tot tremolós, pobre vell estimat. El petroli li ha provocat una tos terrible i s’ha retirat a la costa d’Islàndia per veure el sol.

»Hi havia el Vell del Mar, és clar. Era el meu cosí, i no és que n’estigui content. Era una càrrega: no caminava, i sempre volia que el portessin, com suposo que deus haver sentit a dir. Aquesta va ser la seva mort. Va seure sobre una mina flotant (si saps del que parlo), fa un o dos anys, just a sobre d’un dels botons! Ni tan sols la meva màgia va poder fer res en aquest cas. Va ser pitjor que el de Humpty Dumpty.[4]

—I Britannia? —va preguntar Roverandom que, després de tot, era un gos anglès, encara que ja estava una mica cansat de tot allò i volia saber més coses del seu mag—. Jo em pensava que Britannia dirigia les ones.

—Mai es mulla els peus, en realitat. Prefereix acariciar lleons a la platja, i seure sobre un penic amb una forquilla d’anguila a la mà.[5] De tota manera, hi ha moltes més coses per manegar, al mar, a part de les ones. Ara tindran Artaxerxes, i espero que els sigui d’utilitat. Al principi, m’imagino que es passarà uns quants anys intentant fer créixer prunes en pòlips, si el deixen fer; i això serà més fàcil que mantenir l’ordre entre la gent del mar.

—Bé, bé, bé! Per on anava? Ah, sí: ara ja pots tornar, si vols. De fet, encara que no sigui gaire educat de dir-t’ho, hauries de marxar tan aviat com puguis. El teu primer destí és el vell Samathos. I no segueixis el meu mal exemple, oblidant-te d’afegir les P quan us trobeu!

Mèu va tornar de nou l’endemà, amb un correu extra: un immens pilot de cartes per l’Home-de-la-Lluna, i muntanyes de diaris: el setmanari Mala Herba Il·lustrada, Nocions Oceàniques, El Correu de la Sirena, La Petxina i L’Esquitx Matinal. Tots portaven exactament les mateixes fotos (exclusives) de la boda d’Artaxerxes, a la platja sota la lluna plena, amb el Senyor Psamathos Psamathides, el conegut financer (títol merament respectuós) somrient al darrere. Però eren millors que les nostres fotos, perquè almenys totes eren en color, i a la sirena se la veia realment bonica (la seva cua era a l’escuma).

Havia arribat l’hora de dir adéu. L’Home-de-la-Lluna va somriure a Roverandom, i el gos lunar va intentar fer veure que la cosa no feia amb ell. El mateix Roverandom tenia la cua més aviat decaiguda, però tot el que va dir va ser:

—Adéu, quisso! Cuida’t. No molestis els raigs de lluna, no matis els conills blancs i no mengis gaire a l’hora de sopar!

—Quisso tu! —va dir el gos lunar—. I no tornis a menjar pantalons de mag! —Això és tot el que li va dir. Però, pel que jo sé, va estar sempre insistint a l’Home-de-la-Lluna perquè l’enviés durant les vacances a visitar Roverandom, i així li ho ha deixat fer bastantes vegades des d’aleshores.

Després d’això, Roverandom va tornar amb Mèu, l’Home va tornar als cellers i el gos lunar va seure a la teulada i va mirar com es perdien de vista.





4


Bufava un vent fred de l’Estrella del Nord quan van passar prop de l’extrem del món i el ruixim glaçat dels salts d’aigua els va esquitxar. El viatge de tornada va ser més dur, perquè la màgia del vell Psamathos ja no tenia tanta pressa, i van estar contents de descansar a l’Illa dels Gossos. Però com que Roverandom encara conservava la seva mida d’embruix, no s’ho va passar gaire bé. Els altres gossos eren massa grossos i cridaners, i massa desconsiderats, i els ossos dels arbres d’ossos eren massa grans i ossuts.

Era l’alba de l’endemà de l’endemà de l’endemà quan finalment van entreveure els negres penya-segats on vivia Mèu. El sol escalfava rere seu i les puntes dels tossals de sorra ja eren seques i pàl·lides quan van baixar a la cala de Psamathos.

Mèu va fer un petit crit, i va picar amb el bec en un tros de fusta que hi havia a terra. El tros de fusta va créixer immediatament recte cap amunt i es va convertir en l’orella esquerra de Psamathos, una altra orella s’hi va reunir i de seguida van seguir-les la resta del cap lleig i el coll del bruixot.

—Què voleu a aquesta hora del dia? —va grunyir Psamathos—. És la meva hora preferida per dormir.

—Ja hem tornat! —va dir la gavina.

—I tu t’has permès de ser transportat una altra vegada a la seva esquena, ja ho veig —va dir Psamathos girant-se cap al gosset—. Després de caçar dracs, em pensava que trobaries bastant fàcil el vol de tornada.

—Però, sisplau, senyor —va dir Roverandom—. He deixat les ales enrere. En realitat no eren meves. I preferiria tornar a ser un gos normal.

—Oh! D’acord. De totes maneres espero que t’ho hagis passat bé com a «Roverandom». N’has tingut l’oportunitat. Ara ja pots tornar a ser només Rover, si de veritat ho vols ser, i pots tornar a casa i jugar amb la teva pilota groga, i dormir en butaques, si deixen, i seure a les faldes, i tornar a ser un respectable gosset rondinaire.

—Què hi ha del nen? —va dir Rover.

—Però jo em pensava que tu te n’escapaves, ruc, en marxar cap a la lluna! —va dir Psamathos, fent veure que estava enfadat i sorprès, però deixant anar un espurneig alegre des d’un ull còmplice—. He dit a casa, i volia dir a casa. Ni balbucegis ni discuteixis!

El pobre Rover balbucejava perquè estava intentant pronunciar molt educadament un «Sr. P-samathos». De fet ho va fer.

—P-P-Per favor, Sr. P-P-P-Psamathos —va dir, tot entendridorament—. P-Per favor, p-perdoni’m, però l’he tornat a veure, i ara no voldria tornar a fugir, i en realitat ara li pertanyo, no? O sigui que hauria de tornar amb ell.

—Ximpleries! És clar que ni pots ni hi hauries de tornar! Pertanys a la senyora gran que et va comprar primer, i hauràs de tornar amb ella. No es poden comprar coses robades, ni tampoc coses embruixades, com sabries si coneguessis la Llei, gosset estúpid. La mare del nen Dos es va gastar sis penics en tu, i ja està. Què ho fa, que us trobeu en somni? —va acabar Psamathos amb una gran picada d’ull.

—Em pensava que alguns dels somnis de l’Home-de-la-Lluna es feien realitat —va dir Rover tristament.

—Oh! Ah sí? Bé, això és problema de l’Home-de-la-Lluna. El que a mi em pertoca és que recuperis la teva mida correcta i tornar-te allà d’on véns. Artaxerxes se n’ha anat cap a altres esferes d’inutilitat, o sigui que ja no ens haurem de preocupar d’ell. Vine aquí!

Va agafar Rover i va passar la seva mà rodanxona per sobre el cap del gosset, i abracadabra… Cap mena de canvi! Ho va tornar a fer, i encara tot seguia igual.

Aleshores Psamathos es va alçar tot ell sobre la sorra, i Rover va poder veure per primera vegada que tenia les cames com un conill. Va donar puntades de peu, es va posar dret i va xutar sorra, va trepitjar petxines i va esbufegar com un petaner malcarat, i encara no passava res de res!

—D’un bruixot alga marina, que s’embutllofi i s’emberrugui! —va renegar—. D’un persa recol·lectaprunes, que s’enllauni i s’emboliqui! —va cridar i va continuar cridant fins a cansar-se. Aleshores va seure.

—Bé, bé! —va dir finalment quan s’havia tranquil·litzat—. Viu i aprendràs! Artaxerxes és del tot peculiar. Qui hauria pogut endevinar que se’n recordaria de tu amb totes les emocions de la boda, i que aniria i malgastaria el seu millor encanteri en un gos abans de marxar de lluna de mel, com si el primer encanteri no fos més del que qualsevol gosset estúpid es mereix? Encara que potser n’hi ha prou que t’esberlin la pell…

»Bé! No necessito pensar gaire sobre el que s’ha de fer —va continuar Psamathos—. Només hi ha una possibilitat. Has d’anar a trobar-lo i demanar-li perdó. Però paraula! Li recordaré el que ha fet fins que el mar estigui el doble de salat i la meitat d’humit. Vosaltres aneu a fer un passeig i torneu d’aquí a mitja hora quan estigui de més bon humor!

Mèu i Rover van anar per la platja i pel penya-segat amunt. Mèu volant a poc a poc i Rover trotant molt trist. Van parar davant la casa del pare del nen, i Rover, fins i tot, va entrar per la tanca i va seure en un parterre sota la finestra del nen. Encara era molt d’hora, però ell va bordar i bordar esperançat. Els nens o bé estaven molt adormits o bé havien marxat, perquè ningú s’apropava a la finestra. O això és el que pensava Rover. Oblidava que, al món, les coses són molt diferents que al jardí del darrere de la lluna, i que l’encanteri d’Artaxerxes encara li afectava la mida, i també la mida dels seus lladrucs.

Al cap d’una estona, Mèu va tornar Rover, que estava tot trist, a la cala. Allà l’esperava una altra sorpresa total. Psamathos parlava amb una balena! Una balena molt gran, Uin, la més anciana de les Balenes Bones. A Rover li semblava una muntanya, estirada amb el seu gran cap en un gorg profund a prop de la riba.

—Sento no haver aconseguit a l’acte res de més petit —va dir Psamathos—. Però és molt còmoda!

—Entra a dins! —va dir la balena.

—Adéu! Entra a dins! —va dir la gavina.

—Entra a dins! —va dir Psamathos—. I ràpid! No mosseguis ni gratis res de dins. Li podries provocar la tos a Uin i això et seria del tot incòmode.

El que li demanaven era quasi tan terrible com quan li van demanar de saltar pel forat dels cellers de l’Home-de-la-Lluna, i Rover es va fer enrere, de manera que Mèu i Psamathos el van haver d’empentar cap a dins. I el van empentar sense cap mena de consideració, i les mandíbules de la balena es van tancar amb un cop sec.

A dintre era realment molt fosc, i feia molt mala espina. Rover va seure i va començar a tremolar. En seure (sense ni tan sols gosar rascar-se les orelles) va sentir, o va creure que sentia, la fressa i el batre de la cua de la balena sobre les aigües; i va sentir, o va creure que sentia, que la balena se submergia més profundament i més avall, cap al fons de la Profunda Mar Blava.

Però, quan la balena es va parar i va obrir de nou la boca de bat a bat (encantada de fer-ho: les balenes prefereixen anar calant amb les mandíbules ben obertes i deixar que els entri un bon flux de menjar, però Uin era un animal considerat) i Rover va donar un cop d’ull a fora, tot plegat era profund, incommensurablement profund. Però blau, de cap manera. Només hi havia una pàl·lida llum verda. Rover va sortir i es va trobar en un camí blanc de sorra que travessava sinuosament un bosc ombrívol i fantàstic.

—Recte endavant! No et cal anar gaire lluny —va dir Uin.

Rover va anar recte endavant, tan recte com li ho permetia el camí, i aviat va veure davant seu l’entrada d’un gran palau que semblava fet de pedra rosa i blanca que brillava amb una llum pàl·lida que el travessava. A través de les moltes finestres, llums blaves i verdes brillaven amb claredat. Al voltant de les parets creixien immensos arbres marins, més alts que les cúpules del palau, que s’inflaven, vastes, resplendint en l’aigua fosca. Els grans troncs de cautxú dels arbres s’inclinaven i es balancejaven com brins d’herba, i l’ombra de les seves branques interminables estava atapeïda de peixos daurats, platejats, rojos, blaus i fluorescents com ocells. Però els peixos no cantaven. Les sirenes cantaven a l’interior del palau. Com cantaven! I totes les fades marines cantaven a una sola veu, i la música flotava finestres enfora, centenars de gent del mar[6] tocaven trompes i gaites i closques de petxina.

Des de l’obscuritat de sota els arbres, gobins marins el miraven somrient i Rover es va apressar tant com va poder (al fons, avall sota l’aigua, va trobar les seves passes lentes i carregades). I per què no s’ofegava? No ho sé. Però suposo que Psamathos Psamathides hi havia pensat una mica (coneix el mar molt més del que la gent creu, encara que, si pot evitar-ho, no hi fica mai ni un peu) mentre Rover i Mèu se n’havien anat a passejar. S’havia assegut, calmat, i havia pensat en un nou pla.

Sigui com sigui, Rover no s’ofegava. Però abans d’arribar a la porta ja estava desitjant trobar-se en qualsevol altre lloc, encara que fos a l’interior humit de la balena: unes formes i unes cares tan rares l’escrutaven des dels arbustos pórpores i les garrigues esponjoses del costat del camí que realment se sentia molt insegur. Finalment, va arribar a l’enorme porta; una arcada daurada emmarcada amb corall i una porta de nacre tatxonada amb dents de tauró. El picaporta era una gran anella incrustada amb percebes blancs, i totes les flàmules vermelles dels percebes en penjaven, però Rover, evidentment, no hi podia arribar, ni tampoc l’hauria pogut moure. Així doncs, va bordar i amb sorpresa per part seva el lladruc li va sortir bastant fort. La música de dins va parar al tercer lladruc, i la porta es va obrir.

Qui creieu que la va obrir? El mateix Artaxerxes, vestit en el que semblava vellut de color de pruna i pantalons de seda verds. Encara duia una gran pipa a la boca, però ara deixava anar unes boniques bombolles dels colors de l’arc de Sant Martí en comptes de fum de tabac. I no portava barret.

—Caram! —va dir—. O sigui que t’has presentat! Ja m’ho vaig imaginar, que aviat et cansaries del vell P-samathos —com va esbufegar sobre l’exagerada P!—. No ho pot fer absolutament tot. Bé, per què has vingut aquí? Estàvem fent una festa i interromps la música.

—Sisplau, Sr. Artaxerxes, vull dir Ertaxerxes —va començar Rover, bastant atordit i provant de ser molt educat.

—Oh, no et preocupis de pronunciar-lo bé! M’és igual, a mi! —va dir el mag bastant malhumorat—. Continua l’explicació i que sigui breu. No tinc temps per romanços! —des del seu matrimoni amb la filla del rei tritó i el seu ascens al càrrec de Mag de l’Atlàntic i del Pacífic (quan no hi era present l’anomenaven el MAP, per escurçar), es donava bastanta importància, sobretot davant d’estranys—. Si m’has de veure per res urgent, millor que entris a dins i t’esperis a l’entrada. Podria trobar un moment després del ball.

Va tancar la porta al darrere de Rover i va marxar. El gosset es va trobar en un espai immens i obscur, sota una cúpula lleument il·luminada. Tot al voltant, hi havia arcades ogivals encortinades amb algues. La majoria eren fosques, però n’hi havia una que era plena de llum i, a través seu, la música arribava forta, una música que semblava continuar per sempre, sense repetir-se mai i sense descans.

Rover de seguida es va cansar d’esperar. Així doncs, va dirigir-se cap a la portada brillant i va mirar a través de les cortines. Veia una vasta pista de ball, amb set cúpules i deu mil pilars de corall, il·luminada amb màgia pura i plena d’aigua càlida i bombollejant. Allà, totes les sirenes de cabells daurats i de cabells foscos dansaven entreteixides danses i cantaven. No ballaven sobre les seves cues, sinó en un preciós ball nedat, amunt i avall, com endavant i endarrere, en l’aigua clara.

Ningú va percebre el morro del gosset que mirava entre les algues de la porta. Així doncs, després de contemplar-ho una estona, es va ficar a dins. El terra estava fet de sorra platejada i de petxines-papallona roses, totes obertes i aletejant en l’aigua suaument arremolinada, i s’havia obert camí en un tram a través seu tot mantenint-se a prop de la paret fins que, de sobte, per sobre d’ell, una veu va dir:

—Quin gosset més bufó! És un gos de la Terra, no del mar, n’estic segura. Com ha pogut arribar fins aquí, aquesta coseta!

Rover va alçar la vista i va veure una Sra. sirena preciosa, amb una gran diadema a la cabellera daurada, que seia en una lleixa no gaire per damunt d’ell. La seva cua lamentable li penjava avall, i estava sargint un dels mitjons verds d’Artaxerxes. Era, sens dubte, la nova Sra. Artaxerxes (coneguda com la Princesa Pam i bastant popular, més del que es podria dir del seu marit). En aquell moment, Artaxerxes seia al seu costat i, tingués o no tingués molt de temps per romanços, ara n’escoltava de la seva dona. O n’havia estat escoltant, abans que Rover aparegués. La Sra. Artaxerxes havia posat punt final al seu romanço i al sargiment del mitjó tan aviat com l’havia vist i, flotant avall, el va agafar i se’l va endur cap al seu sofà. En realitat es tractava d’un seient al costat de la finestra, al primer pis (una finestra interior), perquè no hi ha escales a les cases del mar ni, per la mateixa raó, paraigües, ni tampoc hi ha gaire diferència entre les portes i les finestres.

La Sra. sirena aviat va instal·lar el seu cos bonic (i força generós) tot confortablement al sofà, i es va posar Rover a la falda. Immediatament es va sentir un grunyit terrible de sota el seient de la finestra.

—Estigue’t quiet, Rover! Estigue’t quiet, bon gos! —va dir la Sra. Artaxerxes. Però no parlava amb el nostre Rover. Parlava amb un gos marí blanc que ara apareixia, malgrat el que li havien dit, tot grunyint i grinyolant i picant de peus a l’aigua amb els seus peuets d’ànec, i fuetejant-la amb la seva gran cua plana, i deixant anar bombolles pel seu nas punxegut.

—Quina coseta més horrible! —va dir el nou gos—. Mireu quina cua més miserable! Mireu-li els peus! Mireu aquesta pell estúpida!

—Mira’t a tu mateix —va dir Rover des de la falda de la Sra. sirena— i ja no voldràs tornar-ho a fer mai més! Qui t’ha posat Rover? Una barreja d’ànec i de capgròs que pretén ser un gos! —podeu veure que van posar bastanta estimació l’un en l’altre des del primer moment.

Naturalment, aviat es van fer molt amics. Potser no tan amics com Rover i el gos lunar, també perquè l’estança de Rover sota el mar va ser més breu, i les profunditats no són un lloc tan divertit com la lluna, per als gossets, ja que estan plenes de llocs foscos i terribles on mai ha arribat la llum i mai hi arribarà, perquè mai quedaran al descobert fins que la llum hagi desaparegut. Hi viuen coses horribles, a més a més, massa velles per imaginar-se-les, massa poderoses per als encanteris, massa vastes per mesurar-les. Artaxerxes ja s’havia adonat d’això. El càrrec de MAP no és la feina més còmoda del món.

—Ara nedeu i divertiu-vos! —va dir la seva dona, quan la discussió canina ja havia fet figa i els dos animals només s’ensumaven l’un a l’altre—. No molesteu els peixos de foc, no mastegueu les anemones marines, no us deixeu atrapar per les cloïsses i torneu per sopar!

—Sisplau, jo no sé nedar! —va dir Rover.

—Déu meu! Quina molèstia! —va dir—. Et toca a tu, MAP! —era l’única que fins ara havia gosat d’anomenar-lo així a la cara—. Aquí tens una cosa que ets capaç de fer, finalment!

—És clar que sí, estimada! —va dir el mag, molt ansiós de complaure-la i satisfet de poder demostrar que tenia realment alguna màgia i que no era una autoritat totalment inútil (un pop pixatinters[7], com els anomenen en l’idioma marí). Es va treure una petita vareta de la butxaca de l’armilla (en realitat, es tractava de la seva ploma estilogràfica, però ja no li servia per escriure: la gent del mar utilitzen una tinta estranya i enganxosa que no funciona de cap manera amb les plomes estilogràfiques) i la va fer girar per sobre de Rover.

Artaxerxes, malgrat el que algú hagi dit, era un molt bon mag, a la seva manera (si no, Rover no hauria viscut mai aquestes aventures), tot i que el seu era més aviat un art menor, però que requeria una bona dosi de pràctica. En qualsevol cas, després del primer cop de vareta la cua de Rover va començar a peixejar i els peus van començar a tornar-se-li peus d’ànec i la seva pell a quedar-se-li més i més com un impermeable. Un cop acabada la transformació s’hi va acostumar ràpidament i va trobar que nedar era molt més fàcil d’aprendre que no volar, quasi tan plaent i no tan cansat (si no volies anar cap avall).

La primera cosa que va fer, després d’un bany de prova al voltant de la sala de ball, va ser mossegar la cua de l’altre gos. De broma, evidentment. Però, de broma o no, quasi provoca una baralla a l’acte, ja que el gos marí tenia un temperament una mica susceptible. Rover només es va poder salvar fugint al més ràpidament possible. Havia de ser àgil i veloç, també. Paraula! Hi va haver una persecució, per dins i per fora les finestres, al llarg de passadissos foscos i al voltant de pilars rodons, i fora i amunt i al voltant de les cúpules, fins que, a la fi, el gos marí, amb el seu mal caràcter, va quedar exhaust i van seure junts al damunt de la cúpula més alta, a prop de l’asta. Allà flotava la bandera del rei tritó, una tira d’algues verdes i escarlata adornada amb perles.

—Com et dius? —va dir el gos marí després d’una pausa sense alè—. Rover? —va dir—. Aquest és el meu nom, o sigui que tu no et pots dir així. Jo el tenia abans!

—Com ho saps?

—És clar que ho sé! Puc veure que només ets un quisso, i no fa ni cinc minuts que ets aquí baix. A mi em van embruixar fa anys i panys, centenars d’anys. Suposo que sóc el primer de tots els gossos Rover.

»El meu primer amo era un Rover, un d’autèntic[8], un llop de mar que navegava amb el seu vaixell per les aigües del nord. Era un vaixell llarg amb veles roges, i tenia, la proa tallada com un drac. L’anomenava el Cuc Roig i se l’estimava. Jo me l’estimava, encara que només fos un quisso, i ell no em feia gaire cas, perquè jo no era prou gran per sortir de cacera i no s’enduia gossos a pescar. Un dia vaig anar a navegar sense permís. Ell s’estava acomiadant de la dona, el vent bufava i els homes estaven introduint el Cuc Roig, per sobre les ones, al mar. L’escuma era blanca a l’alçada del coll del drac i, de sobte, vaig tenir la impressió que, si no anava amb ell, no el tornaria a veure mai més. Em vaig esmunyir a bord com vaig poder, i em vaig amagar rere un barril d’aigua. Quan em van trobar ja érem lluny mar endins i les marques de terra eren profundes sota l’aigua.

»Va ser llavors quan em van posar Rover, quan em van agafar per la cua. “Aquí tenim un bon llop de mar!”, va dir un d’ells, “porta un fat estrany, que mai el deixarà tornar a casa”, va dir un altre amb una mirada estranya. I, en efecte, mai vaig tornar a casa, ni he crescut més, encara que hagi envellit i que, és clar, m’hagi tornat més llest.

»En aquell viatge hi va haver una batalla naval. Vaig pujar corrent a la coberta de proa mentre les sagetes queien i les espases xocaven contra els escuts. Però la tripulació del Cigne Negre ens va abordar i van empènyer la tripulació del meu amo pel costat. Ell va ser l’últim de marxar. Els va posar dempeus al costat del cap del drac i aleshores es va llançar al mar amb totes les seves malles. Jo m’hi vaig llançar després d’ell.

»Es va enfonsar abans que jo, i el van agafar les sirenes. Els vaig dir que el portessin de pressa a terra, perquè molts el plorarien si no tornava a casa. Em van somriure, el van alçar amunt i se’l van endur enllà. Hi ha qui diu que el van portar a la costa, hi ha qui, davant meu, només el cap. No pots confiar en les sirenes, si no és en la seva capacitat de conservar els secrets. En això són millors que les ostres.

»Sovint penso que, en realitat, el van enterrar a la sorra blanca. Lluny d’aquí, encara reposa part del Cuc Roig que va enfonsar la tripulació del Cigne Negre. Almenys era allà l’última vegada que hi vaig passar. Al seu voltant, i per sobre, hi creixia un bosc d’algues, pertot, menys pel cap del drac. No sé per què, ni els percebes hi creixien. A sota hi havia un pilot de sorra blanca.

»Vaig deixar aquelles contrades ja fa temps. Em vaig convertir a poc a poc en un gos marí. En aquella època, les dones més velles del mar acostumaven a fer força embruixos. I una d’elles va ser bona amb mi. Va ser ella qui em va oferir com a regal al rei tritó, l’avi de l’actual regent. Des d’aleshores he estat voltant pel palau. Això és tot el que et puc explicar de mi. Va passar fa centenars d’anys i he vist una bona quantitat d’alta mar i de baixa mar des d’aleshores, però mai he tornat a casa. Ara explica’m alguna cosa sobre tu! Suposo que, per una casualitat, no deus pas venir del Mar del Nord, oi? En aquells temps, en dèiem Mar d’Anglaterra. Potser coneixes els vells indrets dels volts de les Orkneys?

El nostre Rover va haver d’admetre que mai havia sentit a parlar de res que no fos només d’«el mar». I encara no gaire. «Però he estat a la lluna», va dir, i va explicar al seu nou amic tantes coses com les que li podia fer entendre.

El gos marí va gaudir immensament del relat de Rover, i se’n va creure, com a mínim, la meitat. «Una rondalla la mar de bona!», va dir, «la millor que he sentit des de fa temps. He vist la lluna. De vegades pujo a la superfície, saps?, però mai m’havia imaginat que fos així. Però, la veritat! Aquest quisso del cel té una cara… Tres Rovers! Amb dos ja n’hi ha prou, però tres, és impossible! No em crec en absolut que sigui més vell que jo. Ja em sorprendria molt que tingués cent anys!».

Probablement tenia tota la raó. El gos lunar, com ja heu vist, exagerava molt. «I, de tota manera», va prosseguir el gos marí, «va ser ell qui es va posar aquest nom. El meu me’l van donar».

—Com el meu —va dir el nostre gosset.

—Sense cap mena de raó i abans que te l’haguessis començat a guanyar d’alguna manera. M’agrada la idea de l’Home-de-la-Lluna. Jo també t’anomenaré Roverandom. Jo, de tu, el conservaria: sembla que no sàpigues mai on aniràs a parar a continuació! Baixem a sopar!

Va ser un sopar passat per aigua, però Roverandom s’hi va acostumar ben aviat. Semblava adir-se amb els seus peus d’ànec. Després de sopar va recordar de sobte la raó per la qual havia fet tot el camí fins al fons del mar, i se’n va anar a buscar Artaxerxes. El va trobar bufant bombolles i convertint-les en autèntiques pilotes per tal de fer contents els nens del mar.

—Sisplau, sr. Artaxerxes, que es prendria la molèstia de tornar-me…? —va començar Roverandom.

—Oh, escampa la boira! —va dir el mag—. No veus que no se’m pot molestar? Ara no. Estic ocupat. —Això és el que deia Artaxerxes massa sovint a la gent que no considerava important. Sabia perfectament el que Rover volia. Però no tenia cap pressa.

Així doncs, Roverandom va sortir nedant i se’n va anar al llit o, millor dit, es va ajocar en una pila d’algues que creixien en una roca alta del jardí. Hi havia la vella balena descansant just a sota, i no cal que us preocupeu si algú us diu que les balenes no baixen al fons o es paren allà endormiscades durant hores. La vella Uin era excepcional en tots els sentits.

—I doncs? —va dir—. Com te n’has sortit? Veig que encara ets de la mida d’una joguina. Quin problema hi ha amb Artaxerxes? No hi pot fer res o no ho vol fer?

—Crec que ho pot fer —va dir Roverandom—. Mira la meva nova figura! Però si mai provo de plantejar-li el problema de la mida, continua dient que està molt ocupat i que no té temps per a llargues explicacions.

—Uf! —va dir la balena, i va picar un arbre de costat amb la cua, que es va bellugar tant que quasi engega Roverandom fora de la seva roca—. No crec que MAP tingui èxit en aquests paratges. Però jo no em preocuparia. Tard o d’hora, tot s’arreglarà. Mentrestant, demà hi ha moltes coses per veure. Vés a dormir! Adéu! —i va desaparèixer nedant en l’obscuritat. De tota manera, l’informe que va dur de retorn a la cala va fer enfadar molt el vell Psamathos.

Tots els llums del palau estaven apagats. Ni lluna ni estrelles arribaven allà baix a través d’aquelles aigües fosques. El verd s’enfosquia i s’enfosquia fins que tot era negre i no es veia ni un besllum, menys quan passaven uns peixos grossos i brillants entre les algues. Amb tot, Roverandom va dormir profundament aquella nit, i la següent, i unes quantes nits després. I l’endemà, i l’endemà passat, va buscar el mag i no el va poder trobar enlloc.

Un matí que ja havia començat a sentir-se tot un gos marí i a pensar si no havia vingut a quedar-se per sempre, el gos marí li va dir: «Destorba el mag! O millor, no el destorbis! Deixa’l en pau, avui. Marxem lluny, fem una bona nedada!».

I van marxar ben lluny, i la bona nedada es va convertir en una excursió que va durar uns quants dies. Durant aquest temps, van cobrir una llarga distància. Recordeu que eren criatures encantades. Hi havia poques coses normals que poguessin seguir el seu pas. Quan es van cansar dels cingles i les muntanyes del fons, i de les carreres a les altures mitjanes, van pujar amunt i amunt, recte a través de l’aigua al llarg de poc més d’una milla, i quan van arribar a dalt, no es veia cap senyal de terra.

La mar al seu voltant es veia llisa, calmada i grisa. Aleshores, de sobte, s’ondulava i s’enfosquia a trossos sota un ventet fred, el vent de l’alba. Ràpidament, el sol va aparèixer amb estrèpit sobre el cercle del mar, vermell com si hagués begut vi calent, i ràpidament saltava enlaire i emprenia el seu periple diari, colorejant les crestes de les ones d’or i les ombres entre elles de verd fosc. Un vaixell navegava a la ratlla entre el mar i el cel, i anava de dret cap al sol, de manera que els seus pals semblaven negres contra el foc.

—Cap a on va? —va preguntar Roverandom.

—Oh! Al Japó, o a Honolulu o a Manila o a l’Illa de l’Est o a Dijous o a Vladivostok; a algun lloc o altre, suposo —va dir el gos marí, les nocions de geografia del qual eren una mica vagues, tot i els centenars d’anys d’orgullosa ronda—. Això és el Pacífic. Però no sé quina part (una part càlida, pel que sento). Es, més que res, un llarg tram d’aigua. Anem a buscar alguna cosa per menjar!

Quan van tornar, uns dies més tard, Roverandom no es va esperar per tornar a veure el mag. Trobava que li havia deixat un descans prou llarg i bo.

—Sisplau, sr. Artaxerxes, que es prendria la molèstia…? —va començar com sempre.

—No, no podria! —va dir Artaxerxes, fins i tot més definitiu que de costum. Aquesta vegada, malgrat tot, estava realment ocupat. Les Queixes havien arribat amb el correu. Evidentment, com podreu imaginar, al mar hi ha tota mena de coses que no funcionen i que ni tan sols el millor MAP de l’oceà podria preveure, i moltes no es pot esperar que les pugui solucionar. Hi ha deixalles que cauen una vegada i una altra sobre la teulada de la casa marina d’algú, al llit del mar hi ha explosions (sí, sí, tenen volcans i tota classe de destorbs tan malèvols com els que tenim nosaltres) que rebenten els preuats bancs o els peixos de colors d’algú, o els preciosos llits d’anemones, o una perla d’ostra única, o un famós jardí de roques i coralls; o, a l’autopista, peixos salvatges fan una batussa i colpegen nens marins; o taurons despistats entren als menjadors a través de finestres i desbaraten el sopar; o els monstres de les profunditats, obscurs i innominables, que viuen als abismes negres fan coses horribles i malvades.

La gent marina sempre ha hagut de suportar tot això, però no sense queixar-se. Els agradava, queixar-se. Òbviament, acostumaven a escriure cartes a l’Alga Setmanal, a El Correu Mart i a Nocions Oceàniques. Però ara tenien un MAP, i també li escrivien i el culpaven de tot, fins i tot si les seves llagostes domèstiques els havien pessigat les cues. Deien que la seva màgia era insuficient (cosa certa, de vegades) i que li haurien d’abaixar el salari (era veritat però també descortès); que era massa gran per les seves botes (també s’apropava a la veritat, però haurien d’haver parlat de plantofes: era massa manta per posar-se les botes sovint); deien moltes més coses, a part d’això, que preocupaven Artaxerxes cada matí, i especialment, el dilluns. Sempre era pitjor (tenia uns quants centenars de sobres) el dilluns. I això va passar un dilluns. O sigui que Artaxerxes li va llançar un tros de roca a Roverandom, i ell es va esmunyir com una gamba d’una xarxa.

Estava radiant d’alegria quan va sortir al jardí i va veure que no l’havia canviat de figura. M’atreviria a dir que si no se n’hagués anat ben de pressa el mag l’hauria convertit en un llimac marí, o l’hauria enviat al Darrere del Més Enllà (onsevulga que això es trobi), o a Pot (que es troba al fons de la mar més profunda). Estava molt empipat i va anar a veure Rover marí per grunyir amb ell.

—Millor que el deixis en pau fins que s’hagi acabat el dilluns, de totes passades —va aconsellar el gos marí—. I jo, de tu, m’oblidaria de tots els dilluns, en el futur. Vine, anem a fer una altra nedada!

Després d’això, Roverandom va deixar en pau el mag tant de temps que quasi s’obliden l’un de l’altre (no del tot: els gossos no s’obliden dels trossos de roca tan ràpidament). Als ulls de tothom, Roverandom havia esdevingut una mascota permanent del palau. Sempre sortia de passeig amb el gos marí, i sovint els nens del mar els acompanyaven. No eren tan alegres com els de veritat, els bípedes[9], segons l’opinió de Roverandom (és clar que Roverandom no pertanyia al mar i no podia ser un jutge imparcial), però el mantenien content. L’haurien pogut conservar amb ells per sempre i fer que, a la fi, s’oblidés del nen Dos, si no hagués passat el que va passar més endavant. És cosa vostra de pensar si Psamathos va tenir alguna cosa a veure amb aquests esdeveniments o no, quan hi arribem.

En qualsevol cas, hi havia un munt de nens de mar per escollir. El vell rei tritó tenia centenars de filles i milers de néts, tots al mateix palau. Tothom tenia gran estima pels dos Rovers, incloent-hi la Sra. Artaxerxes. Va ser una llàstima que Roverandom no li expliqués la seva història: ella sabia manejar el MAP, estigués d’humor o no. Però, en aquest cas, Roverandom hauria tornat més aviat i s’hauria perdut moltes experiències. Va ser amb la Sra. Artaxerxes i alguns dels nens del mar que va visitar les Grans Coves Blanques, on s’amaguen i emmagatzemen totes les joies perdudes al mar i moltes de les que sempre hi han estat i, naturalment, perles i més perles.

També van anar, en una altra ocasió, a visitar les fades marines més petitones a les seves cases de vidre, al fons del mar. Les fades marines amb prou feines neden, però vaguen cantant sobre el llit del mar en indrets suaus, o van en carruatges de petxina arnesats als peixets més diminuts, si no munten eixarrancades sobre crancs petits i verds amb brides de fil prim (és clar que això no impedeix que els crancs caminin cap enrere, com fan sempre), i tenen problemes amb els gobins marins més grans, lletjos i busca-raons, que no fan res més que barallar-se i caçar peixos i galopar al damunt de cavalls marins. Aquesta mena de gobins poden resistir fora de l’aigua una bona estona, i juguen sobre l’escuma de les ones ben a prop de la riba en temps de tempesta. Algunes fades marines també ho poden fer, però prefereixen les platges solitàries durant les nits càlides i tranquil·les dels capvespres d’estiu (naturalment, és per això que se les veu rarament).

Un altre dia, la vella Uin va aparèixer de nou i, per variar, es va endur els dos gossos a donar una volta. Era com cavalcar sobre una muntanya mòbil. Van ser fora dies i dies, i només van tornar del límit occidental del món just a temps. Allà, la balena va emergir a la superfície i va bufar un raig d’aigua tan amunt que una gran part va caure directament fora del món per sobre de l’extrem.

Una altra vegada els va portar a l’altre costat (o tan a prop com es va atrevir), i aquest va ser un viatge encara més llarg i emocionant, el més meravellós de tots els viatges de Roverandom, com va reflexionar més endavant, quan ja havia crescut prou per ser un gos ancià i savi. Faria falta tota una altra història, com a mínim, per explicar-vos totes les seves aventures a les Aigües Desconegudes i les seves visites a terres inexplorades per la geografia, abans que passessin pels Mars Ombrívols i arribessin a la gran Badia de la Terra de les Fades (com en diem), més enllà de les Illes Màgiques, i veiessin lluny enllà, al darrer Oest, les Muntanyes d’Elvenhome i els llums de Faery sobre les ones. Roverandom va creure albirar la ciutat dels Elfs al turó verd: una guspira blanca al lluny, sota les Muntanyes. Però Uin es va tornar a submergir tan de pressa que no va poder estar-ne segur. Si ho va veure de veritat, és una de les poques criatures, bípedes o quadrúpedes, de les nostres terres que poden dir que ha albirat aquesta altra terra, malgrat ser molt lluny.

—Si algú ho descobrís ho hauria d’amagar —va dir Uin—. Ningú s’espera que algú de les Terres Exteriors arribi aquí, i pocs ho fan, actualment, paraula de mare!

Què deia sobre els gossos? Que no s’obliden de les pedregades malhumorades de roca. Doncs bé, malgrat tots aquests variats llocs d’interès i aquests viatges sorprenents, Roverandom va mantenir sempre aquest pensament a dins seu. I va tornar a expressar-lo tan aviat com va ser de nou a casa.

El primer que va pensar va ser: «On és aquell vell mag? De què em serveix això de ser educat amb ell! Li tornaré a esgarrinxar els pantalons només que en tingui mitja oportunitat».

Estava encaparrat en aquest pensament quan, després d’haver provat en va de parlar a soles amb Artaxerxes, va veure el mag caminant per una de les avingudes reials que sortien del palau. Naturalment, era massa orgullós, a la seva edat, per deixar-se créixer una cua o unes aletes o per aprendre a nedar correctament. L’única cosa que feia com un peix era beure (fins i tot dins del mar, o sigui que havia d’estar molt assedegat). Es passava molt del temps que hauria d’haver emprat en assumptes oficials fent aparèixer, amb conjurs, sidra en grans barrils, als seus apartaments privats. Quan volia anar de pressa, anava en cotxe. Quan Roverandom el va veure, estava conduint el seu bòlid: una petxina gegant en forma de nou i arrossegada per set taurons. La gent sortia ràpid del pas, perquè els taurons podien mossegar.

—Seguim-lo! —va dir Roverandom al gos marí. I el van seguir. Els dos gossos dolents deixaven caure trossos de roca al carruatge sempre que passava per sota de cingles. Podien anar a tota velocitat, miraculosament ràpid, com us he dit. Corrien com una bala, amagats entre els arbustos d’algues, i empentaven qualsevol cosa solta que podien trobar pel barranc. Això empipava terriblement el mag, però anaven amb compte que no els pesqués.

Artaxerxes estava de molt mal humor abans de sortir i ja s’havia enrabiat abans d’arribar gaire lluny, amb una ràbia plena de preocupació, perquè havia d’anar a investigar els danys causats per un remolí extraordinari que havia aparegut de sobte i en una part del mar que no li agradava gens ni mica. Pensava (i tenia tota la raó) que hi havia coses horribles en aquella direcció que era millor deixar estar. M’atreviria a dir que ja sabeu quin era el problema. Artaxerxes ho sabia. L’antiga Serp marina s’estava despertant, o començant a pensar-s’ho.

Havia estat dormint com un tronc des de feia anys, però ara s’estava girant. Quan estava desenrotllada, de ben segur que abastava mil milles (hi ha qui diu que abastava d’un Extrem a l’altre Extrem, però això és una exageració), i quan estava enrotllada només hi havia una cova que no fos Pot (on havia viscut i molta gent desitjava que tornés); només hi havia una cova en tots els oceans que la pogués contenir, i aquesta, molt desafortunadament, es trobava amb prou feines a un centenar de milles del palau del rei tritó.

Quan, tot dormint, es va desenroscar una o dues voltes, l’aigua va estirar, sacsejar i doblegar les cases, i va esguerrar el repòs de la gent de milers i milers de quilòmetres al voltant. Però era una ximpleria enviar el MAP a donar-hi una ullada perquè, evidentment, la Serp marina és massa enorme i forta i vella i idiota perquè algú la pugui controlar (primària, prehistòrica, autotalàssica, fabulosa, mítica i beneita són altres dels adjectius que se li apliquen), i Artaxerxes sabia tot això massa bé.

Ni tan sols l’Home-de-la-Lluna treballant durament durant cinquanta anys podria confeccionar un encanteri prou gran, prou llarg o prou fort per doblegaria. L’Home-de-la-Lluna només ho havia intentat una vegada (sota especial requeriment) i, com a resultat, com a mínim un continent s’havia submergit sota el mar.

El pobre i vell Artaxerxes s’adreçava directament a la boca de la cova de la Serp marina. Encara no havia sortit del carruatge que ja li veia la punta de la cua sobresortint per l’entrada. Era més gran que una filera de tancs d’aigua gegants, verda i llefiscosa. Amb això ell ja en tenia prou. Volia marxar a casa abans que el Cuc es tornés a girar, com fan tots els cucs en els moments més rars i inesperats.

Va ser el petit Roverandom qui ho va engegar tot a passeig! No sabia res de la Serp marina ni de la seva enormitat. Només pensava a fer la guitza al mag malhumorat. Quan en va tenir l’oportunitat (Artaxerxes estava mirant estúpidament la cua visible de la Serp i els seus corsers no prestaven atenció a res de particular), es va apropar sigil·losament i va mossegar la cua d’un dels taurons per divertir-se. Per divertir-se! Quina diversió! El tauró va saltar recte endavant i el carruatge també va saltar endavant. I Artaxerxes, que justament s’havia girat per entrar-hi, va caure d’esquena. Aleshores el tauró va mossegar l’única cosa que tenia a l’abast en aquell moment, que era el tauró del davant, i aquest va mossegar el següent, i així, fins al darrer dels set taurons, el qual, no veient res per mossegar (que Déu em beneeixi si no és així), l’idiota va avançar i va mossegar la cua de la Serp!

La Serp marina es va tornar a girar inesperadament! I la propera cosa que van saber els gossos va ser que giravoltaven pertot arreu en l’aigua enfollida, xocant amb peixos marejats i arbres marins que donaven voltes, tement per les seves vides en núvols d’algues desarrelades, sorra, petxines, llimacs, caragols de mar i bagatel·les. Les coses van empitjorar i empitjorar i la serp va continuar girant-se. I el vell Artaxerxes era allà, enganxat a les regnes dels taurons, també giravoltant pertot arreu i dient-los les coses més espantoses. Als taurons, vull dir. Sortosament per a aquesta història, mai va saber què havia fet Roverandom.

No sé com els gossos van tornar a casa. De ben segur, va passar molt, molt de temps abans que ho fessin. Primer, el mar els va portar a la platja en un dels terribles corrents que van provocar els sacsejos de la Serp marina. Aleshores van ser atrapats per pescadors i de poc no van ser enviats a un aquari (desagradable destí), i llavors, després d’haver-se escapat d’un pèl, van haver de refer tot el camí de tornada tots sols tan bé com van poder a través de la commoció subterrània que encara durava.

Quan, a la fi, van arribar a casa, allà també hi havia una terrible commoció. Tota la gent del mar s’havia reunit al voltant del palau, i tots cridaven alhora:

—Feu sortir el MAP! —(Sí! Ara ja l’anomenaven així públicament, i no pas una altra cosa més pomposa o digna)—. FEU SORTIR EL MAP! FEU SORTIR EL MAP!

I el MAP era amagat als cellers. La Sra. Artaxerxes el va trobar, finalment, i el va fer sortir, i tota la gent del mar cridava quan va treure el cap des d’una finestra de l’àtic:

—Atureu aquest despropòsit! ATUREU AQUEST DESPROPÒSIT! ATUREU AQUEST DESPROPÒSIT!

I feien tal cridòria que la gent de totes les costes d’arreu del món es van pensar que el mar bramava més del que era habitual. I de fet era així! I, mentrestant, la Serp marina continuava girant-se, provant de ficar-se distretament la punta de la cua a la boca. Però, gràcies a Déu, no estava ben bé del tot desperta, si no, hauria sortit a fora i hauria remenat la cua colèricament, i aleshores un altre continent s’hauria enfonsat. (Òbviament, si això hagués estat lamentable o no depèn del continent en qüestió i de si s’hagués tractat d’aquell on viviu o no).

Però la gent del mar no vivia en cap continent, sinó al mar, en tota la seva espessor, perquè s’estava quedant molt espès. Insistien en el fet que corresponia al rei tritó d’exigir al MAP la creació d’algun encanteri, remei o solució que mantingués la Serp marina en calma: no podien arribar-se amb les mans a la boca per alimentar-se ni mocar-se de tant com se sacsejava l’aigua, i tots xocaven els uns amb els altres, i tots els peixos estaven marejats de tan tremolosa que estava l’aigua, i era tan tèrbola i plena de sorra que tothom tenia tos, i tot el ball s’havia aturat.

Artaxerxes remugava, però havia de fer alguna cosa. Així doncs, va anar al seu taller i s’hi va tancar una quinzena de dies, durant la qual hi va haver tres terratrèmols, dos huracans submarins, i una colla de revoltes de la gent del mar. Aleshores va sortir i va deixar anar l’encanteri més prodigiós (acompanyat d’un encantament tranquil·litzant) a una certa distància de la cova. Tothom va marxar a casa i van seure a esperar als seus cellers. Tothom menys la Sra. Artaxerxes i el desafortunat del seu marit. El mag estava obligat a quedar-se (a una certa distància, però no a la de seguretat) i veure el resultat, i la Sra. Artaxerxes estava obligada a quedar-se i vigilar el mag.

Tòt el que va fer l’encanteri va ser provocar en la Serp uns malsons terribles: somiava que estava totalment coberta de percebes (cosa molt irritant i de fet més o menys certa) i que estava sent rostida a poc a poc en un volcà (cosa molt dolorosa i desgraciadament del tot imaginària). I això la va despertar!

Probablement, la màgia d’Artaxerxes era millor del que se suposava. En qualsevol cas, la Serp marina no va sortir (afortunadament per a aquesta història). Va col·locar el cap allà on tenia la cua i va badallar, va obrir una boca tan gran com la cova i va esbufegar tan sorollosament que tothom la va sentir des dels seus cellers per tots els regnes de la mar.

I la Serp marina va dir:

—Atureu aquest DESPROPÒSIT!

I va afegir:

—Si aquest idiota total de mag no se’n va d’aquí abans que res, si mai torna ni que sigui a remullar els peus al mar una altra vegada, jo sortiré i me’l cruspiré, a ell abans que a ningú, i aleshores ho deixaré tot fet miquetes gotejants. Res més. Bona nit!

La Sra. Artaxerxes es va endur el MAP amb una revolada d’amagat.

Quan el MAP es va haver recuperat (i va ser ràpid, ja se’n van preocupar), va desfer l’encanteri de la Serp i va fer les maletes. Tothom deia cridant:

—Feu fora el MAP! A passeig! Res més. Adéu-siau!

I el rei tritó va dir:

—No et volem perdre, però creiem que has de marxar.

Artaxerxes es va sentir molt empetitit i completament insignificant (cosa que li estava bé). Fins i tot el gos marí se’n reia.

Però, comèdies a part, Roverandom estava molt preocupat. Després de tot, tenia les seves raons per saber que la màgia d’Artaxerxes no estava del tot mancada d’efecte. A més a més, havia estat ell qui havia mossegat la cua del tauró, oi? I ho havia començat tot amb aquella mossegada de pantaló. A més, ell provenia de la Terra, i trobava que era una mica dur per a un pobre mag terrestre, això de ser perseguit per tota aquesta gent del mar.

Fos com fos, es va apropar al vell jan i li va dir:

—Sisplau, Sr. Artaxerxes!

—I doncs? —va dir el mag, força atent, perquè estava content de no ser tractat de MAP, i feia setmanes que no havia sentit dir un «senyor»—. I doncs, què hi ha, gosset?

—Li demano mil excuses, sincerament. Estic terriblement disgustat, vull dir. No he pretès mai malmetre la seva reputació —Roverandom es referia a la Serp marina i a la cua del tauró però (per sort) Artaxerxes pensava que s’estava referint als seus pantalons.

—Vinga, vinga! —va dir—. Deixem el passat enrere. Com menys se’n parla, més aviat s’arregla, o s’apedaça. Em sembla que serà millor que tornem junts a casa.

—Però, sisplau, Sr. Artaterxes —va dir Roverandom—, que li faria res tornar-me a la meva mida real?

—És clar que no! —va dir el mag, content de trobar algú que encara cregués que podia fer alguna cosa—. És clar que no! Però estàs millor i més segur tal com estàs, mentre siguis aquí. Marxem, abans que res! I ara mateix estic de veritat i realment molt ocupat.

I ho estava de veritat i realment. Va anar als tallers i va recollir tota la seva parafernàlia, insígnies, símbols, memoràndums, llibres de receptes, arcans, aparells, bosses i botelles d’encanteris miscel·lanis. Va cremar tot el que podia cremar en el seu fornal impermeable i la resta la va abocar al jardí posterior. Després hi van passar coses extraordinàries, allà: totes les flors es van tornar boges, les plantes monstruoses, i els peixos que se les menjaven es transformaven en cucs marins, gats marins, vaques marines, lleons marins, tigres marins, diables marins, marsuins, dugongs, cefalòpodes, manatins i calamitats; o, simplement, s’intoxicaven i veien fantasmes, visions, atordiments, il·lusions i al·lucinacions que brotaven tan tèrbols que ningú del palau trobava cap mena de pau, i es van veure obligats a marxar. De fet, van començar a respectar la memòria d’aquell mag després d’haver-lo perdut. Però això va ser molt més endavant. En aquell moment clamaven perquè se n’anés.

Quan tot va estar llest, Artaxerxes es va acomiadar, més aviat fredament, del rei tritó. Ni tan sols va semblar que als nens del mar els importés gaire, de tan ocupat com havia estat ell normalment i de tan rares com havien estat les ocasions com la de les bombolles (que ja us he explicat). Alguna de les seves cunyades va provar de ser cortesa, sobretot si el Sr. Artaxerxes es trobava a prop. Però, en realitat, tothom estava impacient per veure’l sortir per la porta a fi de poder enviar un humil missatge a la Serp marina:

—El lamentable mag ha marxat i no tornarà més, Excel·lència. Li preguem que se’n vagi a dormir!

Evidentment, la Sra. Artaxerxes també va marxar. El rei tritó tenia tantes filles que es podia permetre perdre’n una sense gaire pena, especialment si era una de les deu filles més grans. Li va donar una bossa de joies i un petó humit a la porta i va tornar cap al seu tron. Però tota la resta de gent estaven molt tristos, sobretot la massa de sirenebodes i sirenebots, i també estaven molt tristos de perdre Roverandom.

El que estava més trist i abatut era el gos marí:

—Deixa’m caure unes ratlles sempre que vagis a la costa —va dir—, i jo trauré el cap per donar-te una ullada.

—No me n’oblidaré! —va dir Roverandom. I aleshores van marxar.

La balena més vella els esperava. Roverandom va seure sobre la falda del Sr. Artaxerxes, i quan s’havien instal·lat a l’esquena de la balena, van marxar.

I tothom deia: «Adéu-siau!» molt alt, i «bon vent i barca nova plena d’escombraries» baix, però no gaire baix. I aquesta va ser la fi d’Artaxerxes en el càrrec de Mag de l’Atlàntic i del Pacífic. Qui s’ha encarregat dels embruixos des d’aleshores? No ho sé. Suposo que el vell Psamathos i l’Home-de-la-Lluna, se n’han fet càrrec entre tots dos. En són perfectament capaços.





5


La balena va desembarcar-los en una platja, lluny, ben lluny de la cala de Psamathos. Artaxerxes va ser molt exigent en aquest sentit. Van deixar-hi la Sra. Artaxerxes i la balena, mentre el mag (amb Roverandom a la butxaca) va anar caminant unes quantes milles fins al poble més proper de la costa per aconseguir un vestit vell, un barret verd i una mica de tabac a canvi del meravellós vestit de vellut (que causava sensació pels carrers). També va adquirir una cadira de rodes per a la Sra. Artaxerxes (no heu d’oblidar la seva cua).

—Sisplau, Sr. Artaxerxes… —va començar Roverandom una altra vegada, mentre estaven asseguts a la platja a la tarda, quan ja havien tornat. El mag fumava una pipa amb l’esquena recolzada a la balena, no gens enfeinat, i aparentava felicitat com feia temps que no ho havia fet—. Què hi ha de la meva autèntica forma, si no li fa res? I de la meva mida, també, sisplau!

—Oh, està bé! —va dir Artaxerxes—. Pensava que potser podria fer una petita becaina, abans de tornar a la feina. Però m’és igual. Enllestim-ho d’una vegada! On és el meu… —I aleshores va parar un moment. De sobte havia recordat que havia cremat i llençat tots els seus encanteris al fons de la Profunda Mar Blava.

Se sentia horrorosament disgustat. Es va aixecar i es va palpar les butxaques dels pantalons, les butxaques de les armilles i les butxaques de l’abric, per dins i per fora, i no va poder trobar ni la més mínima engruna de màgia en cap. (És clar que no, ximple vellot: estava tan atordit que ni tan sols recordava que només una o dues hores abans havia comprat el conjunt a la botiga d’un robavellaire; de fet, havia estat propietat d’un antic majordom o, almenys, era ell qui l’havia venut, de manera que, abans que res, havia regirat escrupolosament les butxaques).

El mag va seure i es va eixugar el front amb un mocador púrpura, de nou amb una aparença totalment miserable.

—Realment em sap molt, molt de greu —va dir—. No ha estat mai la meva intenció deixar-te així per sempre més. Però ara no veig la manera d’arreglar-ho. Que et serveixi de lliçó, així no tornaràs a mossegar els pantalons dels mags bons i simpàtics!

—Quina ximpleria més estúpida! —va dir la Sra. Artaxerxes—. Bo i simpàtic, sobretot això! No hi haurà res de bo ni de simpàtic, en tot això, si no li tornes la seva forma i la seva mida immediatament i, encara més, tornaré al fons de la Profunda Mar Blava i no tornaré amb tu mai més, si no ho fas.

El pobre vell semblava tan preocupat com quan la Serp marina li va començar a posar problemes.

—Senyor meu! —va dir—. Ho sento molt, però vaig posar el meu antidissolvent conservaencanteris més potent sobre el gos després que Psamathos comencés a interferir (diantre!), per tal de fer-li veure que no pot fer tot el que vol i que no deixaré que mags-conills-de-sorra interfereixin en els meus terrenys de diversió privats, i em vaig oblidar completament de conservar l’antídot quan estava fent neteja, allà baix! Acostumava a guardar-lo en una petita bossa negra que penjava de la porta del meu taller.

»Senyor, Senyor meu! Estic segur que entendràs que només tenia la intenció de divertir-me una mica —va dir, girant-se de nou cap a Roverandom, i el seu nas es va allargar i envermellir per l’angoixa.

Va continuar dient «Senyor, Senyor, Senyor meu!» i donant cops de cap i sacsejant la barba. No es va adonar que Roverandom no li prestava cap mena d’atenció i que la balena estava picant l’ullet. La Sra. Artaxerxes s’havia aixecat i havia anat a buscar el seu equipatge, i ara reia mentre s’acostava amb una vella bossa negra a la mà.

—Ara para d’agitar la barba i posa’t a treballar! —va dir. Però quan Artaxerxes va veure la bossa, es va quedar massa sorprès per fer res que no fos mirar-la amb la seva vella boca oberta de bat a bat.

—Vine cap aquí! —va dir la seva dona—. És la teva bossa, no? La vaig recollir, juntament amb una colla de petites bagatel·les que em pertanyien, del munt fastigós de porqueries que vas deixar al jardí. —Va obrir la bossa per fer-hi una ullada i de dins en va saltar l’estilogràfica-vareta màgica del mag, també en va sortir un peculiar núvol de fum que s’anava cargolant en formes estranyes i cares curioses.

Aleshores Artaxerxes es va posar dempeus.

—Ràpid, dóna-me-la! L’estàs malbaratant! —va cridar, i va agafar Roverandom pel clatell i el va ficar d’una revolada dins la bossa mentre bordava i picava de peus. Aleshores va fer girar la bossa tres cops, mentre agitava la ploma amb l’altra mà—: Gràcies! Amb això ja n’hi haurà prou! —va dir, i va obrir la bossa.

Els va sentir un fort pam, i heus ací que la bossa havia desaparegut. Només hi havia Rover, tal com havia estat sempre, abans de trobar-se per primera vegada amb el mag, aquell matí al jardí. Bé, potser tampoc era el mateix, exactament. Havia crescut una mica, perquè ara era uns mesos més gran.

No fa falta descriure que excitat se sentia, o que ridícul i petit li semblava tot, fins i tot la balena més vella, ni que fort i ferotge es trobava. Per un breu moment va mirar anhelant els pantalons del mag. Però no volia que la història tornés a començar una altra vegada. Així doncs, després de córrer d’alegria un quilòmetre donant voltes i de bordar quasi fins a rebentar, va tornar i va dir «Gràcies!». Fins i tot, va afegir «Ha estat un plaer de conèixer-vos!», cosa que realment va ser molt correcta.

—Molt bé! —va dir Artaxerxes—. Aquest serà l’últim truc de màgia que faré. Em retiro. I tu serà millor que te’n vagis a casa. No em queda màgia per enviar-t’hi, o sigui que hauràs de caminar. Però això no li pot fer mal a un gos jove i fort com tu.

Així doncs, Rover es va acomiadar, i la balena li va picar l’ullet, i la Sra. Artaxerxes li va donar un tall de pastís, i això va ser l’últim que va saber d’ells durant molt de temps. Molt, molt temps després, de visita en un indret de la costa on no havia estat mai, va saber què se n’havia fet; no de la balena, és clar, sinó del mag jubilat i de la seva dona, perquè eren allà.

S’havien instal·lat en aquell poble de la costa, i Artaxerxes, que havia adoptat el nom de Sr. A. Map, havia obert un quiosc de cigarretes i de xocolata al costat de la platja. Però anava molt i molt amb compte de no tocar mai l’aigua (encara que fos aigua dolça, privació que no li va representar gaire esforç). Una pobra ocupació per a un mag. Però almenys provava de netejar el fastigós desordre que els seus clients deixaven a la platja i va fer un munt de calés gràcies a la «Roca map», que era de color rosa i molt enganxosa. Potser hi havia hagut, almenys, un mica de màgia, ja que agradava tant als nens que continuaven menjant-se-la fins i tot després que els hagués gotejat sobre la sorra.

Però la Sra. Artaxerxes (hauria de dir la Sra. A Map) va fer molts més calés, encara. Llogava casetes de bany i furgonetes, i donava classes de natació, i tornava a casa en una cadira de rodes tirada per ponis blancs, i als vespres es posava les joies del rei tritó, i es va fer molt famosa, tant, que ningú es va referir mai a la seva cua.

Mentrestant, però, Rover camina arrossegant-se pels carrerons i les autopistes del país, avançant endavant, seguint el seu nas, que se suposa que finalment l’ha de portar a casa, com fan els nassos dels gossos.

—No tots els somnis de l’Home-de-la-Lluna es fan realitat, finalment, tal com deia ell —pensava Rover mentre caminava—. El meu, evidentment, era dels que no. Ni tan sols sé el nom del lloc on vivien els nens, i és una llàstima.

Va veure que la terra seca era un lloc tan perillós per a un gos com la lluna i l’oceà, encara que més esmorteït. Un motor rere un altre brogien al seu pas, cotxes plens (pensava Rover) de la mateixa gent, tots amb tota la pressa del món (i la pols i la pudor) anant cap a alguna banda.

—No crec que la meitat d’ells sàpiguen on van, o per què hi van, ni ho sabran quan hi siguin —grunyia Rover tot tossint i ofegant-se. I els seus peus es cansaven per les carreteres dures, tenebroses i negres. Aleshores va tornar als camps i va viure moltes aventures pacífiques, com les dels ocells i els conills, en un estat d’ànim bastant desencantat; més d’una divertida baralla amb altres gossos i força fugides precipitades de gossos més grans.

Així doncs, finalment, setmanes o mesos després que comencés el relat (ell no us hauria pogut assegurar quants), va tornar al seu jardí. I allà hi havia el nen jugant a la gespa amb la pilota groga! I el somni s’havia fet realitat d’una manera que ell no s’hauria esperat mai!!

—Allà hi ha Roverandom!!! —va exclamar el nen Dos amb un crit.

I Rover va seure i va pidolar, i no li va sortir la veu per bordar alguna cosa, i el nen va petonejar-li el cap, i va entrar a corre-cuita a casa cridant: «Vet aquí el meu gosset pidolaire, ha tornat gran i real!!!».

Li ho va explicar tot a la seva àvia. Com hauria pogut saber Rover que havia sigut de l’àvia del nen durant tot aquell temps? Quan el van embruixar només havia estat amb ella un o dos mesos. Però, em pregunto què en devien saber, de tot això, Psamathos i Artaxerxes…

L’àvia (molt sorpresa de veure el gos de retorn amb aquell bon aspecte i sense que l’hagués atropellat un cotxe o esclafat un camió) no entenia de què diantres li parlava el nen, encara que ell li va explicar exactament tot el que sabia una vegada i una altra. Va captar, amb un esforç considerable (és clar que era una miqueta sorda), que el gos s’havia de dir Roverandom i no Rover, perquè així ho havia dit l’Home-de-la-Lluna («Quines idees més estranyes que té el nano, la veritat»), i que, després de tot, ja no li pertanyia a ella sinó al nen Dos perquè la mama l’havia portat a casa amb les gambes («Molt bé, estimat, si així ho vols. Però jo em pensava que l’havia comprat al fill del germà del jardiner»).

No us he explicat tota la seva discussió, és clar. Va ser llarga i complicada, com sempre que totes dues parts tenen raó. Tot el que voleu saber és que el van anomenar Roverandom després d’això, i que va pertànyer al nen i va tornar, quan la visita a casa l’àvia s’havia acabat, a la casa on s’havia assegut una vegada a la calaixera. Mai va tornar a fer aquest tipus de coses, evidentment. Passava temporades al camp, però la majoria del temps el passava a la casa blanca del penya-segat, vora el mar.

Va arribar a conèixer el vell Psamathos molt bé, mai prou bé per deixar de banda la P, però prou bé perquè, un cop es va haver convertit en un gos gran i digne, el desenterrés de la sorra i del seu son i tinguessin moltes i moltes xerrades. De fet, Roverandom es va convertir en algú molt llest, va gaudir d’una reputació local immensa i va viure tota mena d’altres aventures (moltes de compartides amb el nen).

Però les que us he explicat van ser segurament les més insòlites i emocionants. Només Tinker diu que no se’n creu ni una sola paraula. Quin gat més gelós!

FI





JOHN RONALD REULEN TOLKIEN (Bloemfontein, Sud-àfrica, 3 de gener de 1892 — Bournemouth, Anglaterra, 2 de setembre de 1973) fou un filòleg, professor universitari, poeta, i novel·lista anglès. Va ensenyar anglosaxó (1925-45) i llengua i literatura angleses (1945-59) a la universitat d’Oxford.

És impossible de separar la seva faceta d’erudit, amb estudis sobre Chaucer i el poema heroic Beowulf, de la seva obra de novel·lista, que ja va començar mentre era estudiant a Oxford, i que continuà, segons deia ell mateix, solament «per a la seva pròpia satisfacció i amb poques esperances que aquell treball pogués interessar ningú».

La composició d’El Senyor dels Anells durà des del 1936 fins al 1949, i mentre hi treballava va escriure El hòbbit (1937), que féu servir com una introducció per als seus fills.

Tolkien va escriure altres obres com a introducció o complement del món mitològic creat per ell, potser el producte més impressionant que ha sorgit mai de la imaginació d’un sol home. A El Silmaríl·lion (1977), per exemple, Tolkien pretenia narrar la creació mitològica del seu món, la història dels elfs i dels humans fins al moment en què comença la narració d’El hòbbit; i a Els fills d’en Hurin (2007), Tolkien pretenia narrar una part de la història dels Edain (els homes), centrant-se en la figura d’Hurin i la seva descendència.

El 2008 The Times va situar l’escriptor anglès en sisena posició del seu llistat dels «50 escriptors britànics més importants des del 1945».





Notes


[1] Rover, en anglès, vol dir ‘vagabund’, ‘rodamón’. (N. del T.) [Torna]



[2] Roverandom ajunta el nom rover, que vol dir ‘vagabund’, ‘rodamón’, i l’adjectiu random, que vol dir ‘fortuït’, ‘producte de l’atzar’, ‘aleatori’. Es fa referència, doncs, al que diu el protagonista algunes pàgines abans: «Mai saps el que et passarà a continuació, un cop t’enredes amb bruixots…». (N. del T.) [Torna]



[3] Personatge d’una cançó infantil anglesa (Old Mother Hubbard) que conta la sorpresa que va tenir la mare Hubbard en tornar a casa i descobrir el seu gos mort ressuscitat i dempeus sobre les quatre potes. (N. del T.) [Torna]



[4] Humpty Dumpty és el protagonista d’una cançó infantil. Es tracta d’un ou que va caure d’un mur i es va trencar en milers de bocins, i que ja mai ningú va poder reconstruir. (N. del T.) [Torna]



[5] Britannia, a part del nom llatí, és la figura que simbolitza la Gran Bretanya i el seu Imperi. Representa una dona que aguanta un trident i porta un casc, i encara es pot veure gravada a les monedes angleses. (N. del T.) [Torna]



[6] Igual com, a la lluna, molts dels apel·latius dels personatges tenen moon com a denominador comú (moon-dog, el gos lunar, per exemple), a la Profunda Mar Blava, la majoria d’apel·latius utilitzen l’arrel de mermaid (‘sirena’), mer, per designar tota mena de personatges: mer-folk (poble de sirenes i tritons), mer-king (el rei tritó), mer-children (els nens sirena o del mar), mer-dog (gos sirena o gos marí)… És molt difícil, per no dir impossible, de trobar una correspondència en català que conservi l’espontaneïtat i que s’entengui tan immediatament com la idea original. (N. del T.) [Torna]



[7] Tradueixo així limpet (‘mol·lusc’, ‘gasteròpode’), que també designa el funcionari que s’enganxa al càrrec eternament (N. del T.) [Torna]



[8] Aquí retrobem el sentit original de rover, ‘vagabund’, ‘errant’, aquí sea-rover o llop de mar. (N. del T.) [Torna]



[9] S’entén que els nens marins (the mer-children) tenen cua de peix. (N. del T.) [Torna]





