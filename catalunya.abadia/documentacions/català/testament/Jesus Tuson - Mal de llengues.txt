Mal de llengües és una defensa aferrissada de la llibertat lingüística i una denúncia dels prejudicis (de la gent del carrer, d’alguns il·lustrats i, sobretot, dels inductors de la confusió) que tendeixen a menystenir algunes llengües.

Al llarg del llibre l’autor passa revista a dicotomies com ara llengües «fàcils» o «difícils»; «suaus» o «aspres»; amb «molts» o «pocs» parlants; llengües «de comunicació» i «de silenci»; «internacionals» o «regionals».





Jesús Tuson





Mal de llengües


A l’entorn dels prejudicis lingüístics



ePUB v2.0

Calamanga 14.11.13





Títol original: Mal de llengües

Jesús Tuson, 1988

Edició digital: Calamanga (v1.0)

Segona edició: EpubCat (v2.0)

ePUBCat base r1.3





No deixem morir arbres que han estat esplendorosos

ni trenquem la canya que s’esberla.

JOAN BASTARDAS





PRINCIPI


Podríeu, tal vegada, imaginar-vos un ecòleg feliç fent un llibre sobre les inacabables sabanes d’Àfrica, sobre un conjunt d’illots que suren a l’Oceà Pacífic o sobre les selves d’una Amazònia que ignora petjades humanes? De segur que l’ecòleg feliç farà un llibre plaent. Ara, imagineu aquest mateix ecòleg escrivint sobre els abocadors de runa i escombraries, sobre l’extinció dels boscos, sobre els aerosols que fan minvar perillosament la capa d’ozó o sobre la desaparició de les zones humides on prenen alè els ocells en les seves llargues, llarguíssimes migracions. Tot això ve a tomb d’una petita confidència: aquest llibre no ha estat còmode d’escriure, i ni les seves ironies han pogut amagar del tot la tristor, ni la confiança obligada envers la humanitat ha pogut vèncer la irritació davant l’estultícia d’alguns dels meus congèneres. No ha estat còmode d’escriure, perquè les llengües humanes són objectes delicats i, si no els defensem i en tenim cura, poden morir, i morir amb elles una part substancial de la nostra memòria; potser tota la nostra memòria. Cal tenir-ne cura, perquè les llengües humanes, totes les llengües del nostre món sense cap excepció, ni tenen punys, ni amaguen en el fons de les seves estructures armes secretes i mortíferes. Són del tot innocents, i ho ignoren tot sobre l’agressió i les preeminències. Les llengües no tenen parlaments ni organismes internacionals per dirimir conflictes; les llengües desconeixen els conflictes perquè ni tenen intel·ligència ni tenen voluntat. Hi ha, però, qui té voluntat i té poder, i fa de les llengües bandera; i hi ha qui s’ho creu i cau en el parany de l’agressió, caient també, sense saber-ho, en els paranys d’una mala educació multisecular que ens voldria fidels a esquemes preconcebuts. I vet aquí que el món dels humans és ple de prejudicis.





1. BAIXA, GALILEU!





DE CASOLANA LÒGICA


No desvetllaré pas secrets amagats si us dic que els humans, especialment si estem ociosos, ens passem bona part de la vida opinant i donant consells, a tort i a dret, a tothom que té, potser, la desgràcia de compartir el nostre veïnatge. Tampoc és cap secret que qualsevol d’aquestes opinions, emeses en unes circumstàncies irrepetibles d’espai i de temps per una persona irrepetible, impliquen per força xarxes molt envitricollades de suposicions i de creences. Els lògics i els filòsofs del llenguatge, sempre entossudits a complicar-nos una existència que voldríem pacífica i planera, ho saben molt bé: jo puc dir-vos, amb la més candorosa de les ingenuïtats, que En Pere canta. Això, però, pressuposa l’existència d’un subjecte, conegut nostre sens dubte, a qui escau el nom Pere i no pas cap altre; i també hem de donar per entès que hi ha una activitat, relativament definida, anomenada cantar. Per acabar-ho d’adobar, vós i jo hem d’entendre o bé que la melomania d’en Pere és del tot puntual i s’esdevé ara mateix o bé que, malgrat el silenci que ens envolta, en Pere fa de la cançó la llei de la seva vida. En cas contrari, és a dir, si una o més d’aquestes pressuposicions no funcionés, vós protestaríeu: No és en Pere; és en Pau; o bé: No canta; ronca. Ho fa sempre quan dorm; o bé: Ni és en Pere, ni canta; és el meu lloro; o bé, finalment: No és cert: ensinistra micos. Tanmateix, no heu protestat, i això vol dir que la meva expressió s’ha acoblat a tot un grapat de condicions prèvies (siguin les que siguin) que vós i jo donem per satisfetes.

No són només els lògics i els filòsofs els qui ens volen complicar l’existència. Els físics i els neuròlegs s’hi afegeixen i, amb armes de coneixement poderoses, malmeten les nostres esperances de vida tranquil·la i ens deixen despullats davant del llenguatge i del coneixement que voldríem reflectir amb les nostres paraules:

«Suposeu ―explica Bertrand Russell― que assistiu a una cursa i que en el moment adequat dieu: Ja han sortit! Aquesta exclamació és una reacció al medi i és feta per demostrar coneixement si d’altres la fan al mateix temps. Considereu ara el que s’ha esdevingut realment segons la ciència. La complicació és gairebé increïble. Podem dividir-ho en quatre etapes: primera, allò que s’ha esdevingut en el món exterior entre els participants de la cursa i els vostres ulls; segona, allò que s’ha esdevingut en el vostre cos des dels ulls al cervell; tercera, allò que s’ha esdevingut en el vostre cervell; quarta, allò que s’ha esdevingut en el vostre cos des del cervell als moviments de la gorja i de la llengua que han constituït la vostra exclamació. D’aquestes quatre etapes, la primera pertany a la física, i especialment a la teoria de la llum; la segona i la quarta pertanyen a la fisiologia; la tercera, per bé que teòricament pertany també a la fisiologia, de fet és matèria pròpia de la psicologia a causa de la nostra manca de coneixements dels processos cerebrals. La tercera etapa engloba els resultats de l’experiència i de l’aprenentatge. Us permet de parlar, cosa que els animals no fan, i de parlar anglès, cosa que un francès no fa. Aquest esdeveniment immensament complicat és, tanmateix, l’exemple de coneixement més simple que hom pot donar».

L’exemple de coneixement més simple! Cridar Ja han sortit! és un joc de ximplets si el contraposem a l’expressió d’un judici com ara aquest: La inseguretat ciutadana és la gran malaltia dels nostres temps. En aquest cas, no es parla d’uns fets que s’esdevenen davant dels nostres ulls: potser ni tan sols s’han produït uns fets; o només en tenim notícia a través d’una cadena llarguíssima i poc fiable; o es titlla globalment de «inseguretat ciutadana» una sèrie de tràngols que abans eren considerats com a successos independents els uns dels altres… L’expressió «inseguretat ciutadana» pressuposa, a més, tot un munt de creences sobre com s’ha d’organitzar la res publica i també pressuposa unes expectatives sobre tot allò que esperem de les nostres vides fugisseres: el doctor Livingstone (suposo) tenia un concepte ben diferent del nostre sobre la «inseguretat ciutadana», per posar-ne un cas.

Els lògics i d’altres científics són especialistes en allò que hom ha designat amb el mot «desfamiliarització»; val a dir, la tasca feixuga d’allunyar-se de les coses quotidianes i de no donar per fet que els nostres actes són senzills. Paradoxalment, el millor procediment per establir una distància desfamiliaritzadora és fer per manera d’acostar-se als nostres actes tant com sigui possible i fer servir uns instruments (tècnics o mentals, segons els casos) que ens deixin veure augmentats aquests objectes i que ens permetin unes anàlisis minucioses en què es revelin les estructures dels nostres comportaments. Les complicacions dels lògics i d’altres científics no són gratuïtes: les nostres interaccions verbals són del més complex i ells en fan l’anàlisi implacable; no s’inventen res.

Tota opinió té, com a rerefons, un espai o marc de coneixement, i no podrem fer-ne l’anàlisi sense referir-nos-hi. Quan Ptolomeu proclamava el geocentrisme, inseria les seves tesis dins del marc de l’astronomia alexandrina, mancada d’instruments d’observació fiables i, en el fons, amarada d’homocentrisme. I les resistències contra la revolució de Copèrnic i de Galileu són del tot comprensibles perquè era repugnant acceptar, és clar, que el fill de Déu pogués haver nascut en un petit racó de l’Univers.





DE LA IGNORÀNCIA A L’IRRACIONALISME


És ja tradicional entre els lògics la distinció entre els judicis de fet i els judicis de valor. Els primers tenen una propietat inquietant: es poden sotmetre a prova pública, i qui no hi estigui d’acord haurà de romandre lluny de la comunitat dels assenyats. Si dic: El dia 17 de novembre de 1986 va ploure a Saní Genis dels Agudells, faig un judici que es pot comprovar: o bé va ploure, o bé no va ploure. I la feina és molt senzilla: consultarem els arxius del servei meteorològic, ho esbrinarem entre els veïns més memoriosos de Sant Genis o passarem enrere els fulls fidels de la nostra agenda. Ara, si la prova, un cop feta, ha resultat positiva, es dóna per segur el fet de la pluja i tindrem tot el dret a arronsar les espatlles si un ximplet qualsevol ens diu que això no és veritat.

Hi ha judicis com aquest que impliquen només l’experiència comuna dels fets. Dic comuna perquè si sóc jo, tot sol, qui s’entesta a assegurar el fet de la pluja, i ni ho confirma el servei meteorològic, ni ho abonen els meus veïns, llavors faré bé si prenc la iniciativa d’autoexcloure’m de la comunitat dels assenyats.

Hi ha, però, d’altres judicis de fet la demostració dels quals és, com a norma, competència dels especialistes. Són els judicis científics. Si un físic diu: El coeficient de dilatació absoluta d’un líquid és igual a la suma del coeficient de dilatació aparent del líquid i del coeficient de dilatació cúbica del recipient que el conté, fa un judici que es pot sotmetre a comprovació i que és considerat vàlid entre els científics, i serem entenimentats si no ens entossudim a portar-los la contrària.

D’una banda, l’experiència comuna i, de l’altra, la ciència són espais prou segurs perquè els judicis que s’hi insereixin tinguin garanties de veracitat. El fet de la pluja és incontestable si ha estat verificat a bastament, i el coeficient de la dilatació absoluta dels líquids es donarà per bo mentre funcioni la física actual, o mentre no es descobreixi un univers possible en què les lleis físiques siguin menys tossudes. Els judicis de fet no donen lloc al prejudici, a les creences, a les opinions o manies personals. Les coses són així i cal creure-hi.

Amb els judicis de valor tot és diferent. Si dic: L’art neoclàssic és lleig o Rebeca era pèrfida, mai no tindré cap possibilitat de saber si l’he encertada: els gustos són escadussers, les persones són inescrutables i els límits de les nostres capacitats discriminatòries ens haurien de fer dubtar més sovint del que és habitual. Els judicis de fet ―ho he dit abans― es fonamenten en l’experiència col·lectiva; en canvi, els judicis de valor poden bastir-se o no sobre un consens: L’art neoclàssic és lleig podria ser patrimoni comú dels amants de l’art nouveau, així com El gòtic és lleig ho era d’uns neoclàssics que enguixaven i dauraven les velles i venerables catedrals tant com podien. En el vessant individual, els judicis de valor donen indicis sobre els gustos personals I també sobre l’educació rebuda, viscuda o no com a part essencial d’un mateix: M’agrada el peix i No puc suportar la gent competitiva en serien els exemples, respectivament. És per això que els judicis de valor són, per força, projeccions de qui els fa; són part del nostre autoretrat, perquè amb ells expressem les nostres actituds davant del món, dels esdeveniments i de la gent. Públicament, som allò que fem I, molt principalment, allò que diem.

Els judicis de valor són o positius o negatius I en són diverses les fórmules: sense o amb l’element marcador de la negació (m’agrada / no m’agrada); amb un adjectiu que hom considera, o no, pejoratiu i que funciona com a predicat (és lleig / és bonic); amb adverbi positiu o no (escriu bé / escriu malament); amb un verb ara favorable, ara desfavorable (progressa I repapieja). Són presentacions lingüístiques diverses; però amb una mateixa finalitat: la d’inclinar el judici en una direcció o en una altra. Aquesta inclinació de les balances judicatives té poca transcendència ètica quan les nostres opinions impliquen coses i esdeveniments sense participació de persones. Quant a les primeres, ningú no s’hi juga res si diu que li agraden les sabates de pell pentinada o que troba força costerut el camí que puja de Mercadal a El Toro. Quant a les segones, tampoc passa res si opinem desfavorablement sobre l’allau de neu (per sort, sense víctimes personals ni danys materials) que s’ha esdevingut a la banda sud dels Encantats, o sobre la xafogor d’un migdia canicular. Sense implicacions personals, la vida judicativa seria una bassa d’oli… i probablement ens semblaria tan avorrida com un oceà tot glaçat.

Els problemes ètics dels judicis de valor esclaten quan hi ha pel mig la gent, amb les qualitats i obres que els atribuïm, i quan valorem els pobles, les seves accions i les seves característiques. I potser serà útil i oportú de fer ara una distinció imprescindible: la gent i els pobles poden ser judicats sobre la base de propietats ara circumstancials, ara permanents i inalienables. Dir d’algú que parla massa darrerament i que s’ha engreixat amb excés, o dir d’un poble que els dos últims anys segueix una política suïcida, és fer judicis més o menys puntuals que en cap cas no tanquen la porta a un esdevenidor en què el nostre amic recuperarà la temperança verbal i el pes que li eren habituals, o en què el poble de les nostres preocupacions tornarà a la política assenyada dels bons temps. El problema és més greu en el segon cas: el de les opinions sobre les propietats permanents, aquelles que, amb justícia, representen trets essencials de les persones i dels grups humans.

Imagineu una expressió com aquesta: En Pau és un pesat, sempre ho ha estat i sempre ho serà. Això val tant com una impugnació a la totalitat i vol dir que aquesta persona ha de ser exclosa del nostre entorn per sempre més. Li hem atribuït una qualitat negativa i ho hem fet sense donar-li cap esperança de reforma.

Tanmateix, de vegades perllonguem l’expressió i hi afegim: però té molts diners, o bé: però és bo de mena. Ara li hem obert una porta, interessada o no, amb la qual cosa el judici inicial ha quedat esmorteït: la impugnació és només parcial.

Hi ha, però, els límits; allà on el judici no deixa alternativa i on no hi ha lloc per a la salvació folla del clau roent: tot sovint, els judicis de valor s’amaguen darrere les fórmules dels judicis de fet (és una subversió curiosa, i sovint calculada) i donen com a trets negatius algunes característiques que abans he adjectivat d’inalienables, essencials o permanents relatives a les persones i els pobles. Hom diu que aquest és orellut, és baix, és gitano, és negre, és dona… En cap d’aquests casos no ens trobem davant d’uns judicis purament descriptius: uns fets ben naturals d’ordre biològic són presos com a base per a la discriminació i l’insult, tot i que, racionalment, les característiques ara esmentades no tinguin res a veure amb la bondat o la perversitat. La denúncia d’aquests judicis és molt senzilla: si us diuen En Jaume és baix (i el to és de menyspreu), podeu respondre: D’acord; això és un fet. Què més? De segur que no insistirà amb És que només fa metre quaranta-dos; més aviat contestarà: És que no m’agrada: no el puc sofrir. Quedarà, doncs, desvetllada la intenció veritable del nostre interlocutor i l’ús espuri d’una fórmula de judici factual.

Quant als judicis sobre els pobles, no és infreqüent que algú sentenciï sobre la capiquadratura del poble alemany, sobre la ineptitud dels negres de Rhodèsia per a les sublimitats del pensament abstracte o sobre la gasiveria dels escocesos. En tots aquests casos, hi juguen els estereotips d’una mala educació, les manies classificatòries, la necessitat de viure amb etiquetes ben enganxades que ens deixin tranquils, sabent qui és cadascú per avançat, cosa que ens estalvia les molèsties d’esbrinar-ho per nosaltres mateixos. Les classificacions ens deslliuren del coneixement veritable i són, doncs, una taxonomia de la ignorància; dit d’una altra forma, són el resultat de la frustració de les nostres expectatives: hauríem volgut que els forasters haguessin ballat amb les nostres melodies i no ho han fet; són, en conseqüència, desagraïts, mal educats i estranys: són, justament, els forasters.

Els meus judicis de valor sobre els estereotips han estat, fins ara, massa suaus, per bé que no condescendents. Els estereotips són causats per una tendència a l’egocentrisme (probablement inherent a nosaltres mateixos) que, si no és sàviament frenada, derivarà cap a l’heterofòbia i, àdhuc, cap a la paranoia: en el fons, la dinàmica egocentrista té com a final la destrucció de l’egocentrista, el seu aïllament estèril.

Paral·lelament, els poders tenen tendència a promoure l’etnocentrisme, i això té com a resultat l’emergència de l’etnoheterofòbia, Podi als estrangers (el xovinisme), que, en la seva darrera fase de desenvolupament, podrà portar un poble al racisme ras i curt, a la histèria de l’autoexaltació i a la bogeria de l’extermini dels altres humans.

Definitivament, els feixismes no són sinó la versió més radical de la mentalitat heteròfoba i poden ser entesos com un aprofitament sistemàtic i programat de les nostres tendències, amagades o no, d’odi envers tot allò que és diferent: les altres races, els altres pobles, les altres religions… Aquesta mentalitat es nodreix en la idea de la pròpia superioritat, és fomentada sobre la base d’amenaces hipotètiques provinents de l’exterior i, tot plegat, revela la incapacitat per a la convivència (o els interessos polítics i econòmics de no voler conviure-hi).

L’etnofòbia organitzada i promoguda no vol la riquesa de la pluralitat, l’harmonia de les voluntats diferents.

L’etnòfob només se sent còmode amb aquells que li són semblants, amb aquells que afalaguen els sentiments propis; còmode amb una retòrica ensordidora que no deixa sentir les paraules interiors; les paraules que xiuxiuegen inseguretat, mesquinesa i incultura. Per a l’etnòfob, els altres pobles amenacen la integritat pròpia i és per això que cal combatre’ls fins a la seva extinció. Ja ho deia Rousseau: «La por i la feblesa són la font de la crueltat».

He parlat més amunt dels «meus judicis de valor». I potser heu pensat que, de cop i volta, m’havia embolicat en una mena de cercle viciós: si els judicis de valor són inverificables, com és possible rebutjar-ne uns mitjançant d’altres? Només hi ha una solució per sortir d’aquest cul-de-sac: bastir un sistema de principis ètics que tinguin valor d’axiomes; és a dir, proposicions que no cal demostrar perquè hom les ha de considerar veritables per necessitat, sigui per raons d’estricta supervivència (si els altres són tan racistes com jo em poden exterminar), sigui perquè creiem, ben de cor, en un igualitarisme essencial. Podem doncs proclamar, sense que ningú tingui cap dret a demanar-nos-en les justificacions, que tots els humans som iguals i que no hi ha preeminències entre races, per posar-ne un cas. I podem proclamar això mateix pel que fa als pobles i a les característiques que els defineixen com a tals: la seva cultura i la seva llengua com a elements sobre-sortints.





LA TERRA TOVA DE LES LLENGÜES


Hem arribat ja a les llengües. Deia Gabriel Ferrater que «tothom té idees sobre el llenguatge i, com que la majoria d’aquestes idees són supersticions absurdes, el lingüista no té cap més remei que combatre-les o, com a mínim, oblidaries». Hom pot pensar que el lingüista és un personatge ben estrany que, en el clos de casa seva o en l’agitació brogidora dels departaments universitaris, parcialment esmorteïda per les parets folrades de volums gruixudíssims, compta i recompta fonemes i morfemes, regira estructures sintàctiques i dissecciona els mots per tal de trobar-hi sentits amagats. N’hi ha que ho fan i que deixen per a l’hora del cafè les converses sobre la vida i la mort. D’altres, però, s’estimen més de no incórrer en esquizofrènies i volen anar d’impurs per la vida, abraçant llengües i parlants, assumint que són humans i que la lingüística com a ciència del llenguatge dels humans s’ocupa, també, del món i de la gent que hi viu. El lingüista, si així ho vol, farà santament si s’enfronta a les «supersticions absurdes» i, potser més que cap altre especialista, podrà argumentar contra la ignorància o contra la barbàrie (que de tot n’hi ha). Els seus coneixements tècnics i la modulació lingüística dels seus axiomes ètics li forniran la plataforma necessària des de la qual podrà contribuir a la construcció d’un món on els parlants no siguin menystinguts pel fet de ser pocs, de viure arraconats o de fer servir la seva llengua.

La tipologia de les opinions lingüístiques és molt variada: hi ha qui veu com a essencials les diferències quantitatives (llengües de molts o de pocs parlants; amb moltes o poques paraules); qui es creu amb autoritat per discriminar les llengües sobre la base d’un sentit més o menys musical (llengües dolces o aspres; clares o fosques); qui pontifica sobre el grau més gran o més petit de complexitat (llengües difícils o fàcils); qui creu que hi ha llengües curtes (monosil·làbiques) i llargues… Totes aquestes opinions vénen viciades d’origen perquè hi ha el partidisme de la llengua pròpia, presa com a punt de referència no reconegut: si el color vermell ens xoca és perquè vivim immergits en els blaus del cel i del mar, en el verd de la natura i en el color torrat de la terra; és per això, més o menys, que ens sobta un camp de blat, ple de roselles.

Algunes d’aquestes opinions prenen la forma de judicis de valor («L’alemany és una llengua aspra»); d’altres són pseudojudicis de fet: si algú diu que l’esquimal té pocs parlants, pot voler dir que aquesta llengua no és ben bé una llengua, que és una relíquia o un abscés empipador. El veritable judici de fet seria, més aviat, aquest altre: «La llengua èsquimo té, miler amunt, miler avall, 85.000 parlants». Malgrat tot, opinions com les que he esmentat són poca cosa si considerem la tipologia de les opinions induïdes; de les que es poden difondre des d’un poder amb intencions mai confessades de debò: es diu que hi ha llengües de cultura, internacionals, aptes per a la literatura, la redacció de les lleis i per al comandament dels exèrcits; llengües de progrés capaces per al diàleg amb els ordinadors més sofisticats… i llengües amb les quals no es pot fer res de tot això. I, si en el cas anterior hi havia el partidisme de la llengua pròpia, ara hi ha els intents de la consolidació i engrandiment de l’estat i de la seva àrea d’influència. Ningú no ens vol salvar; només ens volen fidels, uniformes i productius.

Amb graus diversos, el prejudici lingüístic (innocent o programat) és una manifestació del racisme aplicat a les llengües i als seus parlants. El meliquisme lingüístic pot portar a l’exaltació de la pròpia llengua i aquesta, sense saber-ho ni demanar-ho, es veurà obligada a acomplir tot de funcions per a les quals no estava preparada: de ser un instrument neutre per a la comunicació, l’expressió del pensament i la consolidació dels humans com a éssers intel·ligents, esdevé estendard, eina de dominació i àdhuc d’extermini: una llengua, considerada més apta que d’altres, pot produir la mort de moltes llengües; pot ser imposada i convertir-se en instrument de silenci.





ENTRE LA IGNORÀNCIA I LA MALVOLENÇA


Alguns sociolingüistes tenen diferents maneres de definir «prejudici lingüístic» i, en general, això és degut al fet que els seus estudis prenen direccions específiques i, per tant, creen definicions ad hoc; és a dir, amb unes finalitats que són les dels seus objectius d’investigació. Hom diu, per exemple, que hi ha prejudici lingüístic quan l’oient espera conèixer, mitjançant la parla, l’origen social, el nivell educatiu i d’altres dades sobre el seu interlocutor. En aquest cas, l’interès es desplaça del contingut del missatge a la seva forma («accent», usos sintàctics’, lèxic emprat, etc.) i aquesta dimensió formal és contemplada com a indici que pot desvetllar informacions que el parlant no volia donar, si més no d’entrada: vull que m’entenguis, no que em despullis. Penso que aquesta actitud prejudicativa és vàlida si és honesta per alguna raó: un metge podria trobar indicis sobre l’estat d’un malalt escoltant aquesta dimensió formal (s’estan fent estudis, per exemple, sobre l’entonació dels depressius profunds), o un dialectòleg hi trobarà elements preciosos per a l’estudi de les varietats sistemàtiques dins d’una llengua. Si no hi ha, però, una justificació benfactora o científica, l’atenció a la forma és una intromissió deslleial i s’assembla molt a la xafarderia, o al treball vergonyós d’algunes investigacions pèrfides.

En d’altres casos, s’entén per «prejudici lingüístic» la minusvaloració que fan els parlants que han abandonat una determinada llengua (o que es troben disposats a fer-ho). Això es podria anomenar autoprejudici i, en més d’una ocasió, ha estat designat amb paraules com ara autoodi o deslleialtat lingüística. Tot plegat, aquesta minusvaloració no és sinó una forma de justificar l’adéu-siau, el sentiment que aquesta llengua no em serveix, potser la mandra o la incapacitat per treure’n tot el suc… i, prou sovint, encara que mai no es digui, no és sinó un mètode per trobar el reconeixement que hom no ens dóna (som tan importants!) i per obrir espais editorials més poblats (i més rendibles) que no pas el nostre.

Els professionals de les definicions entenen, en general, que un prejudici és un acte de precipitació, una expressió agosarada, i que la persona que n’és la responsable actua sobre la base d’indicis insuficients i moguda per afeccions selectives irracionals. Un prejudici, diuen, és un acte de simpatia o d’aversió i té com a causa la manca de coneixement fiable (aquesta és, com ja sabem, la interpretació benvolent del prejudici, perquè també hi ha qui es tanca la porta del coneixement fiable i no escolta raons). És evident que podem parlar de prejudici només si hi ha diversitat d’opinions: si en algun moment tothom, sense exclusions, hagués cregut que els infants feien via des de la Place du Tertre, no hauria tingut sentit de referir-s’hi. El prejudici es fa palès en el desacord i és font de desacord: «Estem en desacord sobre els criteris que judiquen els valors humans ―diu John Wilson, un lògic― perquè desconeixem moltes coses sobre els humans i perquè no admetem la nostra ignorància i ens estimem més de fer servir els nostres prejudicis […]. Més coneixement i experiència sobre les coses i la gent a qui donem o neguem valor, d’una banda, i menys prejudici, de l’altra, són els camins que ens conduiran a l’acord que perseguim».

I ara em permetreu que sigui lliure, volgudament, en la definició de «prejudici lingüístic»: ho faré d’una manera descriptiva, poc acadèmica i, com en el cas dels sociolingüistes, orientada a les finalitats d’aquesta obra, que són, alhora, de denúncia i de construcció. Puc entendre que un «prejudici lingüístic» és una desviació de la racionalitat que té la forma de judici de valor emès bé sobre una llengua (o alguna de les seves característiques), bé sobre els parlants d’una llengua (en tant que parlants), generat directament, sigui per la ignorància, sigui per la malvolença, ajustat a estereotips maniqueus i dictat pel neguit que ens produeixen les diferències.

Els prejudicis lingüístics són, doncs, una subclasse dels prejudicis i afecten llengües i parlants que algú pot considerar estranys a diferents nivells: (1) ara perquè els parlants empren una llengua que li és poc o gens coneguda, (2) ara perquè parlen una variant de la llengua que no és aquella en què es troba instal·lat qui prejudica. És obvi que els secessionismes lingüístics (que solen ser programats) es fan forts en els prejudicis originats per la ignorància del caràcter variat d’una llengua ―el cas (2)― i tracten d’elevar aquestes diferències al grau (1). I pot arribar el moment en què hom no entengui els parlants d’una altra varietat perquè ni tan sols es pren la molèstia d’escoltar-los: senzillament, són eliminats de l’àmbit de la comunicació.

La vella controvèrsia, avui ja superada, entre la ingenuïtat geocèntrica, elevada a superstició, i la veritat indefugible d’un planeta petit i arraconat ens hauria de fer humils, perquè la ciència ens parla, cada cop més, de l’abast inexhaurible de la nostra ignorància. Però la ignorància suprema, avui, és la de ser, encara, fills de Ptolomeu, instal·lats en l’egocentrisme i l’etnocentrisme, entossudits a fer de nosaltres mateixos, i no de l’ésser humà, la mesura de totes les coses. Cal que Galileu vingui a descobrir-nos, sense pietat, la nostra dimensió exacta i ens doni un lloc precís, captaires entre captaires o sobirans entre sobirans, dins l’univers plural dels parlants. Baixa, Galileu!





2. LES VELLES PETJADES DE L’ETNOLATRIA





PLATÓ TAMBÉ S’ENDORMISCAVA


El sentit del temps, això ho sabem amb certesa i a desgrat, és inexorable. La imaginació humana, però, es pot permetre llicències il·lusòries i mirades enrere, ni que siguin momentànies. I la tasca dels historiadors, la reconstrucció de les arrels, és justament una defensa del record, una lluita contra el flux intolerant de les hores.

Posats, doncs, a recuperar el record, cal fer ara un breu recorregut saltat (i no sempre ordenat), informal (i, si voleu, frívol) sobre la història d’alguns despropòsits lingüístics: cal reivindicar, també, la memòria dels disbarats; així no farem el ridícul repetint algunes pàgines grotesques de la història.

He dit més amunt que, molt probablement, l’egocentrisme és part de nosaltres mateixos. Podríem ara especialitzar una mica les paraules i afirmar que tots tenim una tendència, més o menys forta, envers els prejudicis lingüístics. Si això és cert, si és humà opinar sobre les llengües i sobre els parlants, també deu ser veritat que la història de les opinions sobre el llenguatge és, en part, una història sobre el prejudici lingüístic.

En aquest bagul dels records històrics, hi trobarem una mica de tot: des d’uns prejudicis que s’expressen per primera vegada i única fins a la creació i difusió d’estereotips persistents que arriben, des de molt lluny, fins als nostres dies; des de les opinions innocents sobre la musicalitat de les llengües fins a les pseudo-argumentacions que volen demostrar la força i la claredat d’uns idiomes contra el salvatgisme dels patois o la inutilitat d’allò que hom encara anomena les langues régionales. Ja ho deia Diderot: parlez françois au sage.

Com sempre, les primeres notícies, hem d’anar-les a buscar en el doll inexhaurible de les reflexions clàssiques, en les obres dels grans mestres que, tot i ser-ho, de vegades donen senyals de cansament, es relaxen i ―com deia Horaci parlant d’Ho-mer― fan una clapadeta, que, això sí, se’ls pot perdonar «si l’obra és llarga».

No recordo qui (potser Ciceró?) va restablir-ne l’equilibri i, al seu torn, va considerar que aliquandu-lus Horatius dormitat; això és: «algunes vegades, l’Horaci fa una clapadeta». El gran Plató va seguir de prop l’exemple involuntari d’Homer i en el diàleg Cràtil ens va deixar una petita mostra de relliscada lingüística. El problema de Cràtil és aquest: cal veure si les paraules, concebudes com a imitació de les coses, poden donar-nos uns indicis veritables que ens obrin les portes del coneixement de la realitat. La dificultat, però, és que, d’imitacions, n’hi pot haver de bones i d’imperfectes i que, a més, és possible d’imitar totalment una cosa o només parcialment. És per això que les paraules no són un camí fiable si volem arribar a l’essència de les coses; ni tan sols ens poden apropar a les idees. Aquest és l’estat del problema en l’època de Plató; però, en els orígens, els noms eren els noms-de-les-coses, els veritables i correctes ―cosa que es fa palesa, segons Sòcrates, si retrocedim als noms arcaics―, aquells que el Legislador, coneixedor de la naturalesa de les coses, hi havia atorgat: eren els noms immutables, que ningú no hauria d’haver gosat canviar. Però, ¿qui o quins havien estat els responsables de les desfiguracions?

Aquells que «en lloc d’ocupar-se de la veritat ―diu Sòcrates― s’estimen més fer figures de dicció»: ras i curt, els poetes. És aquesta la primera mostra històrica que tenim a l’abast sobre la proscripció d’uns usos lingüístics i és, potser, la més greu: noteu que no es tracta de bandejar el canvi perquè hom cregués que les paraules noves fossin més lletges que les antigues; el que aquí es blasma és un canvi contra natura, la gosadia d’uns humans que s’han desentès de les prescripcions divines: canviar les paraules era, si fa no fa, com canviar les lleis (també immutables perquè els déus les havien ajustades a la naturalesa dels humans) i, doncs, era incórrer en el pecat màxim: Yhybris dels tràgics, l’orgull humà que gosa prendre als déus el foc de l’Olimp. És aquest el destí gloriós dels poetes, capaços de tornar-nos unes paraules que els déus s’haurien volgut reservar per sempre més.

Ironies de la vida, les «desfiguracions» dels poetes van servir de model a una nova desfiguració i van ser precisament els usos literaris allò que la tradició gramatical (més aristotèlica que no pas platoniana) va promoure com a norma de bona educació lingüística dins d’una nova manera d’entendre la correcció: ara, les paraules, deslligades del vincle natural amb les coses, no n’eren més que els rètols convencionals. L’artifici retòric podia tirar al dret amb la consciència ben tranquil·la. Conquerida, però, la muntanya dels déus, els gramàtics ens han volgut fer viure, permanentment, a l’Olimp. No tots, però. Els primers gramàtics, els alexandrins, confegiren unes obres la finalitat de les quals era l’accés a les obres antigues, depurades d’aquelles intromissions lingüístiques amb què la transmissió tradicional les havia llastades. Eren instruments filològics dirigits, en darrer terme, a l’estudi i a la interpretació dels vells poetes i de cap manera reguladors dels usos quotidians. Amb tota probabilitat, les necessitats de la retòrica van fer el primer pas cap a la desfiguració de la desfiguració, i el mateix Quintilià va descriure el grammaticus com l’home que posseïa la ciència per ensenyar a parlar correctament i (herència dels filòlegs alexandrins) per ensinistrar els alumnes en les tasques d’interpretació dels poetes. Quintilià, però, ho deixa tot molt clar: el gramàtic comença la seva tasca «tan bon punt el nen ha après d’escriure i de llegir».

El decurs de la història, tot sovint ple de simplificacions i d’empobriments, acabaria lliurant-nos unes obres gramaticals concebudes ―i ara sense matisos― com «l’art de parlar i d’escriure correctament una llengua» (així, per exemple, l’Académie Francaise), definició que sovint és completada amb uns punts de referència: parlar i escriure «com ho fan els millors escriptors i la gent educada». Aquest era l’Olimp a què abans em referia. I vet aquí el prejudici en què ha viscut llargament el món d’Occident: el de creure que només era bona la llengua robada als déus, sense advertir que, com deia Sapir, «quan es tracta de la forma lingüística, Plató passeja juntament amb el porcater macedoni i Confuci amb el caçador de cranis d’Assam».





DE FIL VULGAR, AGULLA LLATINA I PANTERES FUGISSERES


D’una banda el pes de les auctoritates o escriptors modèlics i de l’altra el prestigi de les gramàtiques llatines (la de Donat i, molt especialment, la de Priscià) van ser elements determinants en la llarga pervivència del llatí. Durant tot de segles, el llatí, herència històrica, record de temps gloriosos i llengua d’intercanvi, va ser la llengua per definició i, quan el Renaixement va obrir els ulls a mons diversos, les llengües noves van ser examinades amb els patrons de les gramàtiques velles.

El temps, però, no havia passat en va: durant els segles que hom ha qualificat de «foscos» («foscos» on i per a qui?), el llatí dels escriptors es va anar allunyant dels models ciceronians (una bona part dels textos que ofereixen Quintilià i Priscià són extrets de les obres de Ciceró) i, a parer dels gramàtics renaixentistes, es va corrompre. És per això que Laurentius Valia, l’autor de la primera gramàtica humanista del llatí, Elegantiarum linguae latinae libri sex, composta l’any 1444 i publicada el 1471 (seixanta edicions fins a l’any 1550!), s’exclamava d’aquesta forma contra els pervertidors de la llengua llatina: «Fins quan, cavallers, fins quan permetreu que la mare de les lletres sigui senyorejada pels gals! ^Permetreu que la llatinitat sigui dominada pels bàrbars? Fins quan haureu de veure amb els vostres ulls sense pietat que tot és profanat? ¿Potser fins al moment en què s’hagin esvaït les restes dels nostres fonaments?». El to catilinari (Quousque tàndem…?) va produir efectes fulminants i la gent lletraferida va començar a sentir vergonya d’escriure Sòcrates albus currit bene («Sòcratesel blanc, corre bé»): en poc menys d’una centúria van aparèixer prop de vuitanta gramàtiques llatines, entre les quals les de Nebrija, Erasme, Despauterius, Linacre i Melanchthon, totes elles, si fa no fa, de conjormitate amb Priscià i amb l’estil de Ciceró.

Tot plegat, això hauria estat perfecte si només hagués afectat la llengua llatina. Si del que es tractava era de recuperar, per motius de gust, educació i prestigi social, la puresa del llatí dels antics, contra els usos instrumentals dels avis escolàstics, s’havia triat una bona via: mancats dels models orals que una llengua viva forneix, el camí obligat de les gramàtiques llatines era el model escrit i, doncs, era del tot legítim que hom triés els bons escriptors, consagrats per la pervivència secular de les seves obres. El prejudici, però, de la literatura com a llengua bona va créixer de mida tan bon punt els gramàtics van posar el fil de les llengües dites «vulgars» (és a dir, les que parlava tothom) a l’agulla llatina i les van sotmetre als patrons de les gramàtiques clàssiques. Cal no oblidar un altre prejudici: en el temps de l’humanisme i en els anys subsegüents, una llengua era reputada valuosa si havia desvetllat l’interès dels gramàtics. Així, doncs, les llengües vulgars només podien assolir el prestigi del llatí si eren sotmeses a la descripció gramatical i si hom podia descobrir-hi les mateixes parts de l’oració, els mateixos casos, les mateixes possibilitats d’expressió literària. En síntesi, el prejudici humanista, perllongat en el Renaixement, era aquest: tota llengua és bona… si els savis de la gramàtica així ho avalen; prejudici que és viu encara als nostres dies quan alguns obren els ulls de bat a bat si els dius que totes les llengües tenen gramàtica, tot i no tenir-la continguda en un volum relligat amb pell.

L’escriptura com a ús bo de la llengua, la literatura com a pauta excelsa. I més: el bandejament dels vulgarismes i dels estrangerismes. Aquestes gramàtiques no es limiten a proposar models positius, sinó que blasmen els «vicis de dicció» sense discriminar el que és genuïnament dialectal (i, per tant, propi de la llengua, en alguna de les seves dimensions geogràfiques i històriques) d’allò que és un ús francament descurat; sense distingir el barbarisme cru d’aquell altre ben cuit en els fogons seculars de l’assimilació i de l’analogia; sense acceptar que, ultra el conservadorisme venerable de l’escriptura culta, hi ha la realitat present i brogidora d’una llengua viva i, doncs, en un procés d’evolució indeturable, fidel a no sabem quins designis interns de canvi.

Malaurada la llengua que només és lleial al seu passat.

Malgrat tot, aquestes gramàtiques del Renaixement, marcades amb el segell indeleble de les auctoritates literàries, van desvetllar l’amor envers les llengües vulgars (o, potser, van ser la conseqüència d’una estimació creixent). Un dels exemples primerencs d’aquesta afecció, i tal vegada el més explícit i combatiu (però també el més contradictori i amarat de prejudicis), va ser l’immortal Dante a De vulgari eloquentia, obra de començaments del segle XIV, on clareja una sensibilitat lingüística nova, barrejada amb l’escòria d’unes opinions insostenibles sobre les parles i els parlants de la península itàlica. Entre parèntesis, un avís adreçat a tots aquells «savis» secessionistese, pel que es veu i s’ha vist, tenen molt clar què és llengua i què és dialecte: quan Dante es refereix a les varietats itàliques (que normalment anomena vulgaris) i parla de la gent d’Apúlia, Roma, Spoleto, Toscana, Gènova…, diu: linguae hominum variantur; això és: «les llengües dels homes difereixen». Aquest ús de «llengua» només es pot interpretar, desinteressadament, d’una forma: «llengua» hi vol dir «manera de parlar». I aquest ús va ser el general i sense intencions amagades per a la majoria dels autors que hom ha volgut adduir com a prova concloent d’unes barreres tan volgudes com imaginades.

Fora ja del parèntesi, Dante té un projecte ambiciós: trobar, entre les parles itàliques, aquella més noble en què sigui possible la dignitat literària i, doncs, el tractament dels grans temes: segons que diu, les armes, l’amor, la justícia i l’amistat. Un cop examinades les parles itàliques, Dante arriba a la conclusió que cap d’aquestes no té prou mèrits perquè hom pugui fer-la servir com a instrument preferent de la literatura.

Tanmateix, la pantera negra metafòrica que Dante perseguia, la «llengua vulgar il·lustre», es pot ensumar ara aquí, ara allà; i és per això que la construcció d’una llengua literària haurà d’aplegar el bo i millor d’aquest ventall complex constituït per les «mil parles, potser més, que hi ha en aquest petit racó del món». Les passes d’aquesta construcció, però, són acompanyades d’un rosari d’opinions inacceptables i és per això que l’escrit de Dante té tot l’aire d’una petita antologia del prejudici, com ara veurem.

La llengua dels romans ―diu Dante― és la pitjor de totes, «la qual cosa no pot sorprendre’ns perquè es tracta d’una gent corrompuda que fa ferum»; els habitants d’Aquileia «sembla que eructen quan parlen»; els sards «imiten la gramàtica [és a dir, el llatí] com si fossin micos»; els sicilians, gloriosos en el passat, però ara cruels i gasius, tenen una parla massa lenta; els d’Apúlia, massa aspra; els toscans «estan obnubilats amb la seva llengua plena d’estupideses». Al Laci, uns dialectes són «femenins» (els homes que els parlen semblen dones) i d’altres «masculins» (i les dones «ens fan dubtar de la seva condició i, àdhuc, de si pertanyen a l’espècie humana», cosa que, és clar, no diu Dante dels homes que, per la seva parla, semblen dones: tot sovint els prejudicis s’enganxen com les cireres).

Aquesta és l’albada bromosa d’uns prejudicis que arriben fins als nostres dies. També avui hom parla de llengües «aspres» i de llengües «femenines» (com aquell grup de mestres difícils de reciclar ―és històric!― que no volien acostar-se a una pronúncia francesa del francès, perquè això feia… marieta). Recordeu que, seguint la línia del temps, Carles I diria allò tan conegut: «Cal parlar amb Déu en castellà; als amics, en francès; als enemics (d’altres versions diuen “al cavall propi”), en alemany; a les dones, en italià (d’altres transcripcions hi afegeixen: “als ocells”, en anglès)». Val a dir, llengües diferents per a funcions diverses, com a conseqüència d’una concepció que atribueix, a priori i sense cap fonament, qualitats morals i estètiques a les llengües: religiositat, companyonia, energia, gentilesa i, en el cas de l’anglès, potser volubilitat i lleugeresa. I no són històries velles. Superada, de bon tros, la primera meitat del nostre segle, Dàmaso Alonso (d’altra banda un excel·lent estudiós de la literatura i un amant de les llengües) escrivia això en comentar una coneguda glossa de San Millàn de la Cogolla, comparada amb les primeres mostres en les llengües italiana i francesa:

«Tres primeros murmullos de tres grandes lenguas, cuya literatura llenara el mundo. Y miro, y pienso si habrá sido casualidad. ¿O no es, más bien, que tenia que ser así, porque de lo que està lleno el corazón habla la boca? España, Francia, Italia… ¡Oh, no!: no ha sido casualidad que las primeras frases francesas que conservamos sean militares y políticas (genio de Richelieu, glorias de Austerlitz). Ni que las primeras italianas miren a los bienes materiales (recuérdense las burlas contra banqueros genoveses, en nuestras letras clásicas, pero no se olvide tampoco cuánto oro de Venecia hay en los cuadros de Tiziano). Y no puede ser azar, no. O, si acaso lo es, dejadme esta emoción que me llena al pensar que las primeras palabras enhebradas en sentido, que puedo leer en mi lengua española, sean una oración temblorosa y humilde. El César bien dijo que el español era lengua para hablar con Dios. El primer vagido del español es extraordinario, entre los de sus hermanas. No se dirige a la tierra: con Dios habla, y no con los hombres». Vós mateix…





AL SAVI, PARLEU-LI EN FRANCÈS


L’associació entre les llengües i uns trets que hom els adjudica es va desfermar en el Romanticisme; però, la seva llavor, ja l’havien plantada, poc abans, alguns il·lustrats amb la divisió maniquea entre llengües més bones i llengües menys bones. Mirem-ho amb un exemple prou representatiu d’una obra força influent. Al volum novè de l’Encyclopédie aparegué, l’any 1765, l’article «langue», segons que sembla redactat per Nicolas Beauzée. Deixant ara de banda els prejudicis dogmàtics sobre l’origen del llenguatge, examinem el problema de la diversitat lingüística: l’autor es mostra partidari de la unitat de les llengües, d’allò que és universal i comú a tots els parlants; però després d’aquesta declaració de bones intencions, davant l’evidència d’una pluralitat de llengües, vol establir-ne la classificació. Hi ha, diu, les llengües «anàlogues» i les llengües «transpositives»: aquestes (entre les quals hi ha el llatí i l’alemany) es caracteritzen per un ordre oracional lliure, per les possibilitats de l’hipèrbaton; les altres ―les «anàlogues»― segueixen l’«ordre natural» (hi ha analogia entre una suposada successió dels pensaments i l’ordre oracional), i són l’espanyol, l’italià i, òbviament, el francès. És clar, diu l’autor, que tota llengua té els seus mèrits i que els seus parlants hi troben «tot allò que és necessari per a l’expressió del conjunt dels pensaments»; però, i cita paraules de Denis Diderot, hi ha, d’una banda, llengües aptes per a l’oratòria, el teatre, la fabulació i la mentida (el grec i el llatí) i, de l’altra, una llengua apta per a «instruir, il·luminar i convèncer». Aquesta llengua és, no us ho penseu gens ni mica, el francès: una llengua apta per a les ciències. Un segle i mig més tard, Charles Bally ironitzava contra el mite de l’ordre natural:

«Alguns punts de vista massa generals i discutibles es perpetuen perquè forneixen de certesa l’esperit o afalaguen l’orgull nacional. No hi ha res de més fàcil que atribuir a un idioma les qualitats de lògic, clar i vés a saber què. Però en la majoria dels casos el que es caracteritza és un poble, no pas la llengua. A més, els mateixos fets provoquen sovint judicis sorprenentment dispars. Per exemple, el francès ordena els elements de l’enunciat per determinació creixent (une table longue de deux metres); l’alemany, per determinació decreixent (ein ztaei Meter langer Tisch): excel·lent ocasió per a pretendre que una d’aquestes construccions és més “lògica” que no pas l’altra; només que per uns és l’alemanya i pels altres la francesa».

Tanmateix, Beauzée discrepa en un punt del maniqueisme de Diderot i afegeix que «la dimensió analítica del francès no ens impedeix pas d’expressar el fervor, l’eloqüència i l’energia; només ens priva d’una manera de fer-ho»: el francès és, doncs, una llengua clara i, alhora, eloqüent i, «si mai el llatí deixés de ser l’idioma comú dels savis europeus, la llengua francesa haurà de tenir l’honor de la preferència». Vet aquí el xovinisme.

Cal advertir que Diderot i Beauzée parlen de llengües com el grec, el llatí, l’italià, el francès, l’alemany, l’espanyol… i que, decantades cap a les ciències o cap a les lletres, totes aquestes llengües tenen un segell de noblesa, especialment si brollen de la ploma d’un homme de génie. El problema és tot un altre amb les llengües dels pobles «aliens»: «l’ús habitual d’articulacions rudes és l’indicador d’un poble salvatge i incivilitzat». Uns quants anys abans, el 1751, James Harris publicava el seu Hermes i dividia les llengües en dos blocs: d’un costat, a les nacions més sàvies i amb idees més nobles els corresponien «llengües més exactes i riques»; de l’altre, els pobles mesclats i compostos posseïen llengües no analògiques. Amb tot, l’anglès, que pertanyia a aquest segon grup, guanyava en «abundor» el que li mancava en «bellesa». Al marge d’això, restaven d’altres pobles com ara els orientals: pobles tiranitzats, «les idees dels quals són servils i abjectes», per la qual cosa «les seves paraules són, també, abjectes». Com ha escrit Louis-Jean Calvet, durant el segle XVIII és freqüent l’oposició entre la civilització europea i la barbàrie dels altres pobles: el primitivisme d’aquests és contemplat «com una forma inacabada de la nostra perfecció». Vet aquí l’etnocentrisme Els fonaments del discurs prejudicatiu ja estaven posats, i ni més ni menys que per l’autoritat de l’Encyclopédie: feta la diferenciació, que hom acceptava sense discussió, entre llengües «primitives» i llengües «de cultura», assumida la idea de la superioritat de les llengües «anàlogues» i sentenciada l’excel·lència d’un idioma capaç d’esdevenir «internacional», només calia passar a l’acció: proposar el francès (prèviament consagrat en el temple de la saviesa) com a llengua de la llibertat i de la Revolució, en contrast amb els patois, que, com ha estudiat Mathée Giacomo, eren considerats un obstacle per a la circulació de les idees revolucionàries i, fins i tot, usats amb finalitats subversives!! Velles històries? Sentirem ara (som l’any 1949) les paraules de Deixonne, pare de la Llei sobre l’ensenyança «de les llengües i dialectes locals», encara en vigència: «la llengua, la literatura, el folklore, la història d’una regió constitueixen una riquesa que ningú no té el dret d’arrabassar a les nacions que en són les dipositàries. Però no seria enriquidor, sinó empobridor, substituir per un idioma local, encara que fos parcialment, la nostra llengua nacional i els seus recursos prodigiosos; la nostra llengua nacional que ha estat reconeguda universalment com el vehicle d’un pensament capaç d’ultrapassar les fronteres i el temps». I és per aquesta raó que hom pot fer, si vol, una horeta setmanal d’occità, de bretó, de català… Santa Mare Generositat!

Ni tan sols el geni de Rousseau no va poder defugir uns estereotips que configuraven l’àmbit d’opinió de la seva època. A l’Essai sur l’origine des langues, de 1782, referint-se a les llengües dels primers humans, establia diferències entre les llengües a causa… del clima, amb la qual cosa no feia sinó continuar una línia que havia començat a l’Essai de Condillac, de 1746. Condillac havia deixat anar la idea que el clima determinava el caràcter dels pobles i que aquest deixava la seva empremta en les llengües. Aquestes idees, amb alguns canvis d’estil, van ser reproduïdes a l’Encyclopédie i les seves ressonàncies arribaren a Rousseau, el qual les va recrear sota la forma d’una bipolaritat: llengües del nord, llengües del sud.

Les llengües del nord, aspres, cridaneres i clares; les del sud, eloqüents, vivaces i fosques. Això, pel que feia a les llengües dels primers humans. Quant a les modernes, el francès, l’anglès i l’alemany, llengües del nord, eren reputades fredes, fetes per al raonament i la cooperació; les del sud, en canvi, eren llengües «per a parlar dels misteris sagrats, donar les lleis al poble i menar les multituds» (l’àrab i el persa n’eren els exemples).

Les primeres, valuoses en l’escriptura; les segones, en la parla. Aquesta depressió climàtica va ser sens dubte persistent i fins i tot Ferdinand de Saussure va fer la seva petita relliscada en afirmar que «el clima i les condicions de la vida poden arribar a influir en la llengua». Tanmateix, li’l-lustre lingüista ginebrí va reconèixer que les llengües dels lapons i dels finesos eren més vocàliques que l’italià. En aquests primers anys del nostre segle, a l’altra banda de l’Atlàntic, Franz Boas, el gran mestre de l’antropologia lingüística, confessava tenir dubtes raonables sobre la responsabilitat del clima en el tarannà de les llengües i ironitzava d’aquesta guisa: «Alguns han postulat que el clima plujós i borrascós de la costa del Pacífic-Nord provocava una situació catarral crònica entre els seus habitants, i que aquesta situació era la causa de la pronúncia gutural i de l’aspror de les seves llengües; en canvi, la suavitat del clima californià era la responsable del caràcter eufònic de les llengües d’aquesta zona. No crec ―afegia Boas― que unes investigacions minucioses puguin avalar aquesta teoria». Rousseau, tanmateix, no va incórrer en xovinismes. Al seu parer, les llengües de la llibertat eren les llengües sonores i harmonioses, les llengües del sud, nascudes de les passions; el francès, en canvi, no era sinó una llengua per als «xiuxiuejos de divan», incapaç de commoure un poble. Tot plegat, el bon Rousseau va caure en el prejudici contrari.

El bon Jean-Jacques Rousseau, i també Wilhelm von Humboldt. El fundador de la Universitat de Berlín, diplomàtic, polític i teòric eminent de les relacions entre pobles, cultures i llengües, va escriure l’any 1822 una obra breu a l’entorn de les formes gramaticals i sobre la seva incidència en la gènesi de les idees on es reflecteixen prejudicis semblants als que estic presentant; però aquesta vegada pretesament avalats pel gran coneixement que Humboldt tenia de l’estructura i tipologia de llengües molt diverses. Diu Humboldt que la facultat humana del llenguatge s’ha desenvolupat de forma progressiva i que cal reconèixer diferències de grau entre les llengües. Això, però, no és cap obstacle a l’hora de considerar que «tota llengua es presta als usos més ajustats i també als més delicats i perfectes». Aquestes propietats de les llengües deriven del fet que totes tenen els mitjans necessaris per expressar les relacions gramaticals; és a dir, els papers o funcions que les paraules acompleixen dins d’una oració (agent, objecte, instrumental, etc, per posar-ne uns exemples). No obstant això, hi ha llengües amb formes gramaticals i sense, i aquest és el nus de la qüestió. Les llengües sense formes gramaticals, aquelles en què és l’ordre el marcador de les funcions, imposen als seus parlants una tasca suplementària: la d’establir-hi les relacions gramaticals. En canvi, les llengües amb formes gramaticals, és a dir, les flexives o desinencials, donen ja fetes les relacions i alliberen l’esperit dels seus parlants perquè puguin enlairar-se per les vies excelses del pensament abstracte: «la nació que faci servir una llengua com les primeres podrà ser, en molts aspectes, intel·ligent, hàbil, plena de sentit pràctic per als afers de la vida quotidiana; però el desenvolupament lliure i pur de les idees i el plaer del pensament abstracte no poden brollar d’una llengua com aquesta». Sí, en canvi, d’una llengua flexiva, com ara… l’alemany.





UNS, AL TRON; ELS ALTRES, A LA TRONA


La persistència d’aquest maniqueisme lingüístic en els grans escriptors de la Il·lustració i del Romanticisme europeus té una versió més modesta i casolana, si voleu, en les apologies, excel·lències o defenses de les llengües. Fóra, però, injust traslladar sense matisos els retrets dels rics als pobres i ficar-los a tots en un mateix calaix de sastre, perquè és clar que hi ha apologies i apologies. Posats, doncs, a fer les distincions necessàries, hem de considerar que és un el cas de les llengües «fortes» i tot un altre el de les llengües «febles». Més encara: una llengua forta es pot enfrontar a la resta de les llengües reputant-les inferiors i incapaces d’una vida normal. Això és imperialisme lingüístic, i és el cas del castellà a Amèrica, del francès a l’Àfrica, de l’anglès a l’índia i a l’Amèrica del Nord… En serà la mostra aquest text del segle XVIII, escrit per Lomonosov sobre el rus (i adduït per Seriot): «Sobirana de moltes llengües, la llengua de Rússia és gran davant de totes les llengües d’Europa no sols per la immensitat dels llocs on regna, sinó, més encara, per les seves dimensions i opulència».

Però també una llengua forta pot contendre amb una altra igualment forta: això és competència, i en són els exemples el castellà contra el francès al segle XVIII o el francès contra l’anglès als nostres dies. Ho veurem en les paraules de dos il·lustrats. Als Orígenes de la llengua española (1737), Gregori Mayans rebutja els paral·lelismes entre llengües fets per Bouhours, el qual havia arribat a la conclusió que el francès era millor que l’espanyol i l’italià, i diu: «Sepa, pues, todo buen espanol y todo el mundo que tenemos una lengua abun-dantísima y suave, y que podemos usar de ella con la mayor propiedad y energia, con brevedad, sublimidad, elegància, armonía y, por decirlo en una palabra, con elocuencia». L’actitud de competència es manifesta, també, a l’obra de Capmany i la podem resumir amb un text de l’Excelencia de la lengua castellana (1786): «el vulgo en Francia no se explica con tanta afluència de palabras, variedad de dichos y viveza de imàgenes como el vulgo de Espana; ni sus poetas […] son comparables con los nuestros en la abundància, energia y delicadeza de expresiones afectuosas, y sublimes pinturas que varían al infinito»…

Ben diferent és el cas de les llengües febles, lluitant com poden (i, en general, poden poc) contra la força i, de vegades, el prestigi social, cultural i militar de les llengües poderoses. Això ni és imperialisme ni és competència; és supervivència o defensa, tot i que, prou sovint, aquestes obres apologètiques manlleven les argumentacions prejudicatives de les seves germanes grans i cauen, al seu torn, en la desgràcia maniquea.

Potser no simplificarem gaire si ara establim una tipologia d’aquestes defenses i, grosso modo, considerem que n’hi ha de tres classes, amb els prejudicis que hi són associats (exemplificarem amb les defenses de la llengua catalana). Un és el cas de l’esquizofrènia: davant l’embranzida de la llengua forta a la qual són reconeguts (molt sovint de bon grat) els latifundis de la ciència, de l’educació, dels mitjans de difusió i dels usos judicial i administratiu, la llengua feble reclama un lloc en el temple de la poesia. Mireu, si no, aquest text paradigmàtic de Tomàs Forteza (1886) on fins i tot el temple és compartit: «Impere en hora bona en l’alcàçar de la Ciència la llengua castellana, sens que per açò negue un setial à sa germana desfavorida; mes les portes sagrades del temple de la Poesia queden à les dues francament obertes». Com ha remarcat Joan Solà, una de les característiques d’aquests textos apologètics és «l’acceptació o la defensa de la reclusió del català a la vida familiar i al terreny de la poesia». D’alguna manera, doncs, alguns escriptors donen per bo que la seva llengua és «transpositiva» i que no pot servir per a l’expressió pública i com a vehicle de les ciències. Al capdavall, s’accepta gairebé l’emmudiment.

En d’altres textos, la reacció defensiva ultrapassa la mesura i la llengua és elevada en solitari al cim altíssim de la perfecció absoluta. L’any 1814, Josep Pau Ballot publicava en el pròleg de la seva Gramàtica y apologia de la llengua cathalana: «Es la llengua cathalana no sols propria y verdadera llengua, sino sensilla, clara, pura, enèrgica, concisa, numerosa, fluida y natural; y es tan sentenciosa, cortesana y dolça […] que no hi ha llengua que ab mes breus paraules diga mes alts y millors conceptes, tenint en tot una viva semblança ab sa mare la llatina». Adjectius que recorden els d’un text molt anterior de Joan Batiste Ballester (1667), adduït per Vicent Pitarch, i que és força eloqüent: «Que sia la llengua valenciana millor que totes les d’Europa, en après de la llengua santa, que és la hebrea, a no haver-ho jo defensat en públiques conclusions, no m’atreviria a estampar-ho; i és cert, perquè ademés de la gràcia, brevetat, concisió, més que lacònia, i energia sua, és molt sentenciosa, significativa, conceptuosa i aguda, i té en-fàtica valentia, força i magestat en ses paraules». Una mena de cofoisme solipsista que es fa fort en l’allau d’adjectivacions indemostrables amb què es canten les suposades excel·lències d’una parla per sobre de totes les altres.

Entre la timidesa i l’exaltació (dos intents de voler nedar en inferioritat de condicions i contra corrent) hi ha una tercera via, més ideal que no pas real, vistes les circumstàncies tan adverses: la valoració de la llengua pròpia com una més i amb els mateixos mèrits que qualsevol altra, tot i la manca de conreu i, doncs, el seu estat d’empobriment. És el cas de bona part dels escrits apologètics catalans dels segles XVIII i XIX. Un exemple primerenc i previ al desplegament de les idees il·lustrades (que en el cas d’algunes opinions lingüístiques són força fosques, com hem pogut veure), ens el forneix Agustí Eura (Eura, i no Bastero, com va demostrar amb contundència Modest Prats, tot i que alguns encara no se n’han assabentat) a la Controvèrsia sobre la perfecció de l’idioma català, de poc abans de l’any 1731: «per no deurer res, lo Idioma cathalà a qualsevol altre». El reguitzell de declaracions sobre la igualtat lingüística es faria llarg i només n’adduirem uns exemples, prenent-los de les aportacions textuals de Pitarch. Carles Ros, a Cualidades y blasones de la lengua valenciana (1752), fa una estricta declaració d’equilibri: «Alabar cada nación su lengua es tan natural que, de lo contrario, faltarían sus individuos a la obligación de buenos patricios. Apasionarse tanto a ella, sublimàndola sobre todas, seria vèncer se de su maternal afecto. Por tanto, no es mi pretensión en este escrito, probar que nuestro idioma valenciano sea el mejor, ni tan bueno como el que mas; sí solamente manifestar sus Cualidades y algunos blasones…». Lluís Galiana, en la carta adreçada a Carles Ros que obre Rondalla de Rondalles (1768), estableix l’equiparació entre el català i el castellà en aquests termes: «no solo es apreciable por ser breve y agraciada, sino también por ser capazoda aquella majestad que se da a la castellana, tan pròpia para hablar de asuntos seriós, como reputada siempre por glòria especial de este idioma». I Marc Antoni d’Orellana, a Valencià antigua y moderna, declara en diverses ocasions que no vol menysprear cap llengua («todas tienen su particular mérito») i que la de València «no madrugó menos que las otras en pulirse y mejorarse, elevàndose a clase de lengua muy elegante».

Són només, com he dit abans, petites mostres de la tendència potser majoritària: ni timidesa, ni exaltació; equilibri. Equilibri en les declaracions de principis; desgavell, però, en les argumentacions que hom usava per defensar un igualitaris-me que, per principi, mai no s’hauria d’haver posat en dubte… si les circumstàncies haguessin estat unes altres. Desgavell en les argumentacions, a causa d’una ignorància creadora de mites: el català, la llengua més semblant a la mare llatina, segons Eura; llengua breu, dolça i suau, en la majoria dels autors. Cal, però, perdonar-los perquè volien defensar una llengua que s’estava morint.

Opinions com aquestes, etèries, apassionades i inverificables, es troben avui dia escampades pertot i conformen el nostre bagatge, gran o petit, d’estereotips. Són l’herència d’un Romanticisme exaltador de les glòries provincials (siguin les «províncies» les que siguin), amb tants matisos com vulgui cadascú. Ara, però, deixarem aquesta història, també desgavellada, i girarem els ulls al nostre món present. Tanmateix, valdria la pena deixar anar, ja des d’ara, un avís innocent: cal que no carreguem damunt les espatlles de les llengües les nostres manies persecutòries; cal que no els fem fer una tasca per a la qual no han estat mai dotades. Una bandera és una bandera; una llengua, no.





3. ELS TENTACLES LLUNYANS D’UNA EDUCACIÓ POTINERA





«INIÀLUDAM»


El present dels prejudicis és força complex; però si ens entestem a posar-hi una mica d’ordre serà bo el remei de triar la via in crescendo: des d’aquells prejudicis que palesen la ignorància no volguda a aquells altres en què juga la ignorància responsable i, més encara, la promoció educativa de la ignorància. Tota moneda té les dues cares inevitables i, de la mateixa manera que la història de la lingüística podia ser re-formulada, fa una estona, en negatiu com una història dels prejudicis lingüístics, ara també la història de l’educació pot ser contemplada, en molts aspectes, com la història de la promoció de la ignorància. No ens enganyéssim pas: llevat d’excepcions heroiques (o molt imaginatives), l’educació no és res més que la transmissió dels estereotips que fan funcionar les col·lectivitats humanes. Torno a insistir-hi: llevat d’excepcions heroiques. O molt imaginatives.

El camí in crescendo comença amb els prejudicis innocents, la responsabilitat (o irresponsabilitat) dels quals és patrimoni de persones que han estat l’objecte passiu d’una educació convencional fornidora de models per a la pervivència de l’etnocentrisme; d’una educació que lloa les glòries pàtries, ens vol instal·lar en el millor dels mons possibles i no voldria pas que traguéssim el nas fora d’unes fronteres que hom desitjaria tancades amb pany i forrellat. Cal ser tendre amb el mal educat involuntari, però alhora caldrà ser implacable amb la mala educació i amb els «educadors». Aquests, els deixarem per a uns altres capítols; ara anem amb els estereotips de la mala educació lingüística.

Podem convenir que els prejudicis populars més persistents són tres i en tots els casos prenen la forma, ja ens ho podíem imaginar, d’una dicotomia: hi ha llengües fàcils i llengües difícils; llengües suaus i llengües aspres; ara amb molts parlants, ara amb pocs. No cal dir que aquesta darrera parella és publicitada pels somniadors d’imperis, adelerats a augmentar o, si més no, a mantenir el nombre dels seus fidels. Però també deixarem per a més endavant els somniadors d’imperis, juntament amb els seus mestres missioners.

La primera de les dicotomies esmentades és, ben bé, una fotesa. Diuen que Edward Sapir, el gran lingüista i antropòleg nord-americà, va assolir un domini acceptable del japonès en qüestió d’una setmana. És clar que no som pas, per desgràcia, Edward Sapir i que tampoc és aquesta la manera correcta de plantejar seriosament el problema de la facilitat. Però almenys l’exemple ens obliga a començar amb unes preguntes: fàcil o difícil per a qui?, ¿amb quines condicions naturals (hi ha gent més o menys dotada per a la música, les matemàtiques, les llengües…)?, ¿amb quines actituds i predisposicions (hi ha gent curiosa, oberta, amb ganes d’aprendre…)? El que és cert és que els qui titllen una llengua de «difícil» no són gent especialment procliu a aprendre-la: són persones còmodament instal·lades en el monolingüisme i se senten neguitoses si al seu voltant n’hi ha d’altres que parlen una llengua altra que la seva.

Llengües difícils? Ara en veurem una de ben difícil, agafats de la mà experta de Sapir. La llengua chinook (del riu Colúmbia, als actuals Estats Units d’Amèrica) es caracteritza pel seu altíssim grau de síntesi; tant que hi funcionen els mots-oració. Vegeu-ne un: iniàludam. I ara seguirem de prop les passes de Sapir, per tal de no perdre’ns: i- vol dir «passat recent»; -n- és igual a «jo»; -i- val pel pronom de tercera persona, referit a objectes (més o menys, «ho»); -á- significa «ella»; -l- és un senyal cap al segment anterior i vol dir que -á- s’ha d’entendre com a «beneficiària»; -u- es pot interpretar com a «moviment amb què el parlant s’allunya d’allà on era»; -d- vol dir «donar» (i no us penseu pas que el català i el chinook pertanyen a la mateixa família lingüística); finalment, -am- significa «venir». Ja tenim les peces del trencaclosques; ara només ens cal arribar, d’un salt, a la visió global de la imatge reconstruïda: He vingut per donar-li-ho a ella. ¿Molt difícil? Pregunteu-ho a un parlant del chinook: us dirà que som nosaltres els qui ens compliquem la vida innecessàriament, ¿què dirien els nostres avantpassats, els de les apologies i defenses de la llengua, davant una de tan «breu» com el chinook?

Iniàludam, doncs, vol dir He vingut per donar-li-ho a ella. ¿I què us sembla si fem ara un petit exercici de «desfamiliarització» amb aquesta oració traduïda que, tot s’ha de dir, fem funcionar com si buféssim i les ampolles sortissin soles? Comencem: He s’oposa a has i ha, la qual cosa significa «primera persona». I com que aquestes tres formes s’oposen, globalment, a hem, heu i han, he significa, a més, «singular». Però, com vós i jo sabem, totes sis formes ocupen un espai limitat, d’un costat, per havia, havies…, i, de l’altre, per hauré, hauràs… En conseqüència, he és un senyal que ens diu: l’acció que s’expressa a continuació haurà de ser entesa en relació a un passat immediat que gairebé frega el present. Continuem: vin- vol dir «desplaçar-se cap a un altre», sota la forma d’una variació (tècnicament un al·lomorf de ven-); -(g)ut representa «perfecció de l’acció» que, en d’altres casos, ves per on, té la forma -at (trencat) o -it (dormit). Així, doncs, ja sóc aquí. Per vol dir «finalitat» (i el nostre amic del riu Colúmbia s’estranyaria d’aquesta marca, perquè a ell no li calia). Don- es pot interpretar com a «fer que alguna cosa passi d’una persona a una altra» i -ar no vol dir res, llevat de ser una marca que els gramàtics llegeixen «primera conjugació». Li té el sentit de «beneficiari»; ho significa «objecte»; a, com diria Sapir, «no és fàcil de definir satisfactòriament» i, segons els contextos, vol dir ara «direcció», ara «lloc», ara «beneficiari». Precedint ella, vol dir això darrer i, un altre cop, el nostre amic chinook s’estranyaria: els parlants catalans s’estimen la redundància o, potser, els destinataris dels regals. Finalment, ella: aquesta forma, oposada (només gramaticalment) a ell, vol dir «femení»; oposada a elles (només gramaticalment, també), vol dir «singular» i, per sobre de tot, significa «persona».

El trencaclosques, ja el teníem fet d’antuvi, però potser ha estat útil desfer-lo per comprovar que, o bé totes les llengües són fàcils, o bé totes són endimoniadament difícils. Jo m’inclinaria, més aviat, per això darrer: no hi ha menys o més dificultats; hi ha sempre una dificultat immensa, perquè les llengües són mecanismes d’una complexitat esfereïdora. El que ens hauríem de plantejar és com, miserables mortals, arribem a fer-nos-en els amos. Potser és que no som miserables mortals. Potser som déus!

I vet aquí que el chinook i el català són iguals… per al chinook nadiu i per al català nadiu, respectivament.

Aquest ha de ser el plantejament equitatiu del problema i no el de les tres preguntes que fèiem abans (per a qui, amb quines condicions i amb quines predisposicions). Per al parlant nadiu no hi ha llengües difícils: això, ho saben molt bé els lingüistes i els psicòlegs; però sobretot ho saben els parlants nadius. Vull dir que encara s’ha de demostrar que els nens xinesos o alemanys triguin més a parlar que els nens catalans, castellans o francesos.

Cal que ens fem iguals als altres i que admetem que la «dificultat» o la «foscor» d’algunes llengües és només un fantasma, creat per l’omnipresència de la llengua que ens és «fàcil» i «clara». I la qüestió, òbvia, que hi ha llengües que ens són costerudes, sigui per la nostra inhabilitat, o perquè el temps d’aprendre llengües potser ja ens ha passat, no ens ha de fer perdre de vista, en cap moment, que totes les llengües són, per als seus parlants, les seves llengües.





«PARLEN AB LO GASNATE»


La segona de les dicotomies que funcionen com a prejudicis populars qualifica les llengües ara de suaus, ara d’aspres, per bé que tot sovint es fan servir d’altres etiquetes, especialment per al pol pejoratiu (¿sempre serà més fàcil l’insult que l’elogi?): recordeu que Dante, parlant del volgare d’Aquileia, s’hi referia en termes d’eructe. Agustí Eura escrivia a la seva Controvèrsia: «Se proba la bondat del idioma cathalà; de articularsen aquells instruments, que pera parlar ha destinat la naturaleza, com es la llengua y llavis […], a diferencia de altres idiomas que parlen ab lo gasnate…». I Marc Antoni d’Orellana, en un text molt divulgat en què compara la parla valenciana amb la dels catalans i els mallorquins, escrivia aquesta perla: «La habla catalana y mallorquina es violenta, fuerte, áspera y rasgada y con cierta especie de greguesco, tiene más de gutural [“lo gasnate” d’Eura] y ciertos ímpetus duros, broncos y violentos, no desemejantes a aquel desapacible sonido que solemos decir “margall”, que les hace arrojar las voces con cierta fuerza y resabio muy perceptible, con desagrado de quien les oye». És difícil de trobar, en tan poques ratlles, una acumulació tan rica de qualificacions pejoratives. És, tal vegada, l’expressió de l’aversió; de l’odi a les diferències; de la decisió de rebutjar les possibilitats d’intercomunicació: no són com jo, i és per això que em molesta la seva parla, i ells mateixos em molesten.

En casos com aquests, l’egocentrisme té una versió molt peculiar: el fonocentrisme. Convertim en punt de referència absolut els patrons fonètics que ens són familiars: aquests seran la norma i les altres parles no seran sinó rareses, capricis i, àdhuc, aberracions que podem ridiculitzar sense pietat. La parella suau/aspre admet, tanmateix, variacions significatives: «suau», «dolça» i «musical» representen valoracions positives; però la «suavitat» pot anar massa lluny i és per això que hom parla de llengües «femenines» (recordeu Dante i els dialectes del Laci). A partir d’aquest punt, caldrà fer un joc de mans perquè, ja ho sabem, aquests prejudicis funcionen com a dicotomies: ara, l’altre membre de la parella perdrà l’aspror i haurà de guanyar connotacions positives. Hi haurà també, doncs, llengües «virils» i «enèrgiques», aptes per a l’oratòria, el comerç, el comandament dels exèrcits. Les dones, ja se sap, a casa.

Aquesta transposició de les categories sexuals a les llengües és un cas sorprenent d’antropomorfisme: és clar que les llengües no tenen sexe; però hi ha qui no es queda tranquil si no resol els misteris tot reduint-los als patrons d’allò que li sembla conegut i, doncs, ho barreja tot. Es aquest el procediment perfecte per a passar del misteri al desgavell. Perquè, a més a més, és clar que els esquemes mascle-superior/femella-inferior són traslladats a les llengües i és d’aquesta forma que el nostre món estimat pren la forma d’un harem, potser d’un galliner.

En el panorama lingüístic del món, però, hi ha casos ben especials. Explica Mary R. Haas que en la llengua koasati (a l’actual Louisiana) hi havia diferències sistemàtiques entre les formes que usaven les dones i les que feien servir els homes. Amb un exemple n’hi haurà prou: si les dones pronunciaven un mot acabat per vocal nasal o per consonant nasal o líquida, els homes canviaven aquest so i, en el seu lloc, hi posaven una -s (ka/kas: «ell diu»; iltocihnós: «no treballis»). Aquesta és la valoració que en feien els indis grans: «Un dels meus informants ―diu Haas― pensa que la parla de les dones és més bona que la dels homes. Diu que les dones parlen “amb més facilitat, més a poc a poc i més suau. Sona bonic. La parla dels homes té massa sss”». El jovent, però, va anul·lar les diferències (a favor de les formes segones, tot s’ha de dir).

Un cas semblant ens l’explica Sapir en un estudi breu sobre la llengua yana, del nord de Califòrnia: les formes femenines són més curtes i les masculines més llargues (en són exemplesss, p’atc" / p’adja: «neu»; t’ial" / Vida: «estrella»). El que és més curiós és que «les formes masculines són emprades només pels homes quan s’adrecen als homes, mentre que les formes femenines les usen les dones tant si parlen amb els homes com amb altres dones i, també, pels homes quan s’adrecen a les dones. Dit d’una altra manera: les formes femenines s’usen, si fa no fa, tres vegades més», la qual cosa explicaria, potser, el seu escurçament. Dins una llengua, doncs, pot haver-hi diferències d’ús d’acord amb el sexe dels parlants, cosa que ha remarcat Robin Lakoff en estudiar el lèxic, tot i ser el problema lèxic una qüestió a part, ben lluny dels dos casos que he presentat en què les diferències recolzaven sobre una morfologia classificadora del sexe del parlant.

Aquests casos especials són fets de llengua, són dades la interpretació de les quals seria ben agosarada; és per això que el mateix Sapir parlava, sense gaire convicció, d’un possible simbolisme: les formes breus podrien haver jugat com a marcadores de «una consideració inferior». Ara bé, també ens podríem treure de la màniga d’altres interpretacions simbòliques, la validesa explicativa de les quals dependria exclusivament de la imaginació de l’intèrpret: un sentit més gran de l’economia entre les dones, posem per cas. Tothom sap avui (més ben dit, ho sap tothom que ho vulgui saber) que l’estructura de les llengües no abona interpretacions de cap tipus: ens podem trobar llengües analítiques (el xinès) i sintètiques (el llatí); amb tendència al monosil·labisme o al polisillabisme; amb tres o set vocals; amb moltes o poques possibilitats afixals, etc. Cap d’aquestes característiques no es pot associar amb trets culturals, físics o de qualsevol altre tipus.

Els exemples del koasati i del yana ens ofereixen una mostra de variació (determinada pel sexe dels locutors) dins una llengua i tenen el caràcter, com ja he dit, de fets objectius. Però la comparació valorativa entre llengües diferents és una història ben diversa: instal·lat en la seva llengua, que o bé queda al marge del problema o bé és reputada superior i, doncs, enèrgica i viril, les altres llengües són titllades ara de superiors, ara d’inferiors, i això depèn, tot sovint, del grau de simpatia o antipatia que hom atribueix als pobles i als parlants. No cal dir que, en aquestes valoracions, hi tenen un paper fonamental els elements ideològics i les afinitats circumstancials del prejudicador amb moviments que poden tenir molt a veure amb les tràgiques fantasmagories del feixisme.

Tanmateix, les llengües no entenen res de tot això. «Suaus» o «aspres»? Els humans tenim tots uns instruments petits i sensibles anomenats «cordes vocals» que produeixen el to de les veus, més agut o més greu segons cada persona; més net o més rovellat segons els esforços fets pel parlant, o a causa d’alguna inflamació.

I també són nostres les cavitats supraglòtiques, responsables d’un conjunt complex de ressonàncies que configuren el timbre de cada veu. Les llengües, en canvi, ni tenen cordes vocals ni cavitats supraglòtiques: les llengües són sistemes a l’abast dels parlants, i els sistemes, pel que sé, no tenen sexe, ni són suaus, o enèrgics, o bonics; són xarxes de relacions, i en cap dels casos il·lícites.





«YO NO PODRÍA EJERCITAR MI FACUNDIA»


La tercera de les nostres dicotomies populars diu que hi ha llengües amb molts parlants i llengües amb pocs parlants. Això, ningú no ho pot negar, com ningú no negarà pas que AL món hi ha, sens dubte, més cavalls que no pas balenes blanques. El que passa és que, com que els parlants d’una llengua mai no s’han pogut prendre la molèstia d’anar pel món fent recomptes lingüístics, haurem de creure que n’hi ha hagut d’altres que els han fet la feina i els han fet arribar els resultats d’algun recompte… tot sovint arrodonit cap a la banda alta, si és això el que interessa. En aquest cas, la innocència del parlant no és sinó la cara bona d’una altra de dolenta: la dels patrocinadors de les xifres. Ens trobem, doncs, davant un CAS típic d’ignorància induïda.

El problema que ara plantegem és de tipus numèric (tot i que les interpretacions de les xifres fredes són molt sovint interpretacions enfebrades), i és per això que ara jugarem una estona amb els números. Diuen que, al món, hi vivim cinc mil milions de persones, enreixades per cent setanta-una fronteres estatals. D’altra banda, i ara els càlculs són poc fiables perquè cap organisme cultural internacional no s’ha pres la molèstia d’esbrinar-ho, hom diu que el nombre de llengües del món oscil·la entre les tres i quatre mil (alguns apugen la xifra fins a les sis mil). Aquest marge escandalós té causes diverses: la indiferència que acabo d’esmentar n’és una, i també les dificultats a l’hora d’agafar unes tisores hipotètiques que permetin decidir què és llengua (diferent de les altres) i què és dialecte d’una llengua (per cert que alguns secessionistes, gent lingüísticament inculta, tenen amagades aquestes tisores màgiques i fan els mapes de les llengües amb una seguretat que només és comparable amb la seva estultícia).

Ara farem un parell d’operacions senzilles. El total de LA població humana, dividit per tres mil, ens dóna una mitjana de poc més d’un milió sis-cents mil parlants per llengua. I més encara: dividit el nombre de llengües (tres mil) pel nombre d’estats (cent setanta-un), tenim una mitjana de disset coma cinc llengües per estat, cosa que posarà més neguitosos encara els amants i militants del monolingüisme. Si de normal tenen tendència a acceptar, com a excés màxim, una llengua per estat, ¿què faran amb les dues mil vuit-centes vint-i-nou sobreres? Fins i tot, des del seu punt de vista, cent setanta-una llengües (una per a cada estat) són massa llengües, i el mal menor, davant la impossibilitat d’anar pel món amb una de sola, serà acceptar les deu o dotze més parlades (ells, però, amb la seva en tenen prou).

Continuem amb els números. En el moment actual, les dades sobre el nombre de parlants de cada llengua són força variables si atenem a les estadístiques i, en general, recolzen sobre censos antics (de les dècades dels seixanta i dels setanta) que, en el millor dels casos, han estat extrapolats amb la finalitat d’obtenir una pintura més fiable del panorama lingüístic actual. Amb tot, cal tenir present que en unes zones del món l’explosió demogràfica és molt forta, mentre que en altres indrets hi ha tendència al creixement zero. Ara, doncs, farem llistes de parlants, de més a menys, prenent les xifres de quatre obres relativament recents: a la primera columna, les que ens dóna la Géographie des langues de Roland Breton (1976), que treballa sobre dades del 1961 (Atlas Nadorov Mira, publicat a Moscou l’any 1964) i sobre l’obra més recent de Kloss i McConnel (Composition linguistique des nations du monde, Quebec, 1974); a la segona columna, les dades de The Languages of the World, de Kenneth Katzner (Londres, 1977), que treballa ―o ha treballat― per al govern federal dels Estats Units (i, doncs, deu haver tingut accés a les fonts més precises que avui es pot imaginar, ni que sigui per motius de política exterior) i ha pogut comptar amb quaranta-tres col·laboradors i informants de centres oficials, universitats d’arreu del món i d’altres institucions; a la tercera columna, hi figuren les dades de Les langages de l’humanité (París, 1983), de Michael Malherbe; finalment, a la quarta columna, les xifres de Langue et société (Quebec, 1986) de Jacques Leclerc. Prendrem les xifres de Katzner com a element ordenador, de més a menys i, com es pot suposar, aquestes xifres expressen milions:

xinès (800-780-700-632)

anglès (320-288-320-352)

espanyol (210-225-190-263)

hindi (250-180-280-250)

rus (150-142-160-194)

bengalí (130-125-125-150)

àrab (130-120-130-150)

portuguès (120-105-130-132)

alemany (105-100-90-120)

japonès (110-100-110-117)

francès (80-75-70-80)

italià (60-60-65-66)

coreà (50-50-52-59)



Fins aquí, algunes llengües el nombre de parlants de les quals ultrapassa els cinquanta milions. Baixem ara, de cop, i mirem unes quantes llengües situades entre els quinze i els cinc milions:

[les xifres corrresponen als estudis de Breton (1976), Katzner (1977), Malherbe (1981) i Leclerc (1986)]

hongarès (13-12-12-13 milions de parlants)

txec (10-10-10-11 milons)

tagàlog (9-10-17-15 milions)

búlgar (9-8-9-9 milions)

quítxua (12-7-10-10 milions)

català (8-6-6,5-8 milons)

nepalès (10-6-8-10 milions)

eslovac (5-5-4-5 milions)



I ara, només quatre per sota del milió:

nahuatl (1-0,8- /-1 milió)

basc (1-0,7-0,8-1 milió)

gal·lès (0,7- 0,6 -0,8 -/ milió)

navaho ( /-0,1-/-/ milió)



Finalment, les xifres d’algunes llengües amb molt pocs parlants, segons les dades de Katzner (que, tot s’ha de dir, pel que fa a algunes llengües que coneixem, no sempre sap defugir l’anecdotari i les trivialitats): el lapó (35.000 parlants), el sioux (20.000), el cherokee (10.000), el hawaià (7.500), el fox (5.000)… i encara hi ha llengües al món que compten només amb uns quants centenars de parlants i fins i tot amb unes desenes, i que són usades per la generació dels més vells i, doncs, condemnades a la desaparició.

Deveu haver pogut comprovar que les xifres, de vegades, ballen molt. Hi ha unanimitat en casos com el txec; hi ha concordança aproximada en casos com l’italià; hi ha, però, diferències sorprenents pel que fa al tagàlog i al hindi, degudes sens dubte a les dificultats dels censos.

D’altra banda, davant de les oscil·lacions de l’anglès, l’espanyol i el rus, per posar-ne tres exemples, cal assenyalar que tot depèn de si es consideren parlants només els nadius o si s’hi inclou la gent que té aquests idiomes com a segona llengua (sigui triada, sigui imposada): molt sovint, els recompta-dors de les llengües milionàries funcionen com els leucòcits i fagociten estadísticament les llengües «petites» tot defensant-se ells mateixos de no se sap quin perill. En tenim un exemple paradigmàtic a «Los alegres guarismos de la demolingüística», conferència que Gregorio Salvador va pronunciar l’any 1983 i que ha estat recollida dins el llibre Lengua española y lenguas de España (1987). El seu autor vol sotmetre a examen la famosa xifra dels tres-cents milions de castellanoparlants; però, un cop ha passat revista al desgavell real dels números, dóna com a orientativa la xifra corresponent al «número de habitantes del mundo hispànico» (266 milions l’any 1981; 303 l’any 1985). No n’hi ha prou, però, amb aquestes quantitats, força discutibles, d’altra banda, perquè el «món hispànic» és, no cal dir-ho, el món dels «estats hispànics». Gregorio Salvador mira cap al futur i, de la mà de Dàmaso Alonso, somnia l’any 2000, quan el nombre dels qui parlaran castellà (llengua que em sembla tan bona com qualsevol altra) arribarà als 500 milions.

El que és curiós (potser sospitós?) és que, arrodonides per dalt, amb generositat i cap al futur, les xifres dels castellanoparlants, Gregorio Salvador passi a examinar «las otras lenguas de España» i que comenci amb aquestes paraules: «Por supuesto, no voy a hablarles del gaélico, del sindhi o del qui-congo, cuyas cifras de hablantes, arriba o abajo, poco nos pue-den importar, sino de las otras lenguas de Espana, que ésas sí que nos interesan y nos afectan». Per començar, és sorprenent que una persona que s’atorga a si mateixa el títol de sociolingüista manifesti el seu desinterès envers algunes de les llengües del món. Tot hauria quedat més polit així: «cuyas cifras de hablantes, arriba o abajo, no son ahora matèria de examen…».

La qüestió, tanmateix, no és aquesta, i haurem d’esbrinar en quin sentit hi ha unes llengües que interessen i afecten l’autor. L’afecten perquè s’hi han posat en marxa processos de normalització que, segons ell, porten cap a la creació de llengües artificials («académicas»), allunyades de la realitat viva. I quina és la realitat viva? En el cas del basc, la mútua incomprensió entre uns dialectes que, segons Salvador, són llengües diferents; en altres casos, com el gallec, és la parla viva que rebutja les artificiositats normalitzadores (el català és considerat un cas a part… i, sort, dic jo ara, que la normalització fabriana ja està feta! Si no, les crítiques foranes que va rebre Fabra en el seu moment serien ara el pa del dia d’abans de cada dia i ens acusarien d’anar pel nostre món construint un esperanto).

Gregorio Salvador (i no us penseu pas que tingui jo el gust de conèixer-lo; més encara: de tant en tant diu coses molt raonables, com quan considera una potineria allò de la creació de càtedres de «Lengua y Literatura valencianas» i de «Lengua y Literatura catalanas: modalidad balear»: «todo esto ―diu Salvador― no ya para un romanista, sino para cualquier aprendiz de filólogo, resulta entre risible e irritante») pren com a punt de referència les dades de Breton (català, 8 milions; gallec, 3 milions; basc, quasi un milió) i fa mans i mànigues per refer els càlculs… a la baixa. Al català li atorga, i vol calcular amb generositat, entre sis i sis milions i mig; al gallec, una mica més de dos milions; al basc, poc més de sis-cents mil. No li discutiré pas les xifres, perquè no tindré prou paciència per fer els meus recomptes personalment, ni la vida em donarà el temps necessari; el que m’agradaria saber és per què en un cas s’arrodoneixen els milions tenint com a punt de referència el total dels habitants del món hispànic i en d’altres casos hom es pren la molèstia de filar prim a la baixa. ¿Per què, posats a recomptar tres-cents (o cinc-cents) milions de parlants sembla com si fessin nosa les llengües «petites» i algú ha de perdre el temps esgarrapant un milionet de parlants per aquí i dos-cents mil parlants per allà? ^És el neguit davant la diferència i la fe en un món que hom no pot entendre si no és com un conjunt d’estats?

Tot és, però, molt clar: «hay una tendència, creciente en los últimos decenios, a considerar como un drama la desaparición de lenguas minoritarias. Y yo he de decir algo que en estos tiempos se tiende a percibir como agresivo: que esa desaparición yo no la considero un drama [permeteu-me un incís: és clar, com que la seva no es troba en perill de desaparició…! ], sino todo lo contrario […]. Sin la paulatina y constante desaparición de lenguas minoritarias, a través de los si-glos, la atomización lingüística seria de tal envergadura que esta misma reunión que estamos celebrando resultaria del todo imposible […] y, por supuesto, yo no podria ejerckar mi facundia fuera de los limites estrictos del casco urbano de mi pueblo natal». Aquesta és, molt probablement, la qüestió de fons: la de la llibertat que hom s’atorga d’anar per un món divers parlant una sola llengua. Si voleu sentir les meves conferències, parleu com jo i deixeu estar les vostres menudències. Hi ha, també, una altra qüestió de fons: la que ens portaria a parlar de la insensibilitat de l’egocentrisme i de l’etnocentrisme Pel que fa al nombre de parlants, és freqüent l’argumentació a favor de les llengües multimilionàries sobre la base d’unes possibilitats hipotètiques de comunicació. Des del punt de vista de les estadístiques, és clar que els parlants del xinès mandarí es poden comunicar amb més gent que no pas els qui tenen com a llengua pròpia (pobres!) l’anglès. Ja es veu, intuïtivament, que això de les estadístiques no acaba de lligar (de ben segur que coneixeu l’acudit sobre aquell poblet de cent habitants, l’amo del qual tenia cent vaques, mentre que els altres no en tenien cap: les estadístiques donaven com a feliç resultat que cada habitant tenia una vaca). Pel seu costat, els grecs només (només?) poden parlar amb deu milions de persones, i un castellanoparlant es pot comunicar amb tres-cents milions. Qui i quan? Cal baixar dels núvols estadístics per trepitjar la bona terra de la realitat: els parlants normals (no els altíssims executius, els diplomàtics i els catedràtics), els qui treballen cada dia a peu pla i surten de casa, pugen al metro, arriben a l’oficina i, si de cas, estiuegen en un apartament de la costa (tercera línia de mar) a vuitanta quilòmetres de casa seva, aquests no somnien milions; i tenen prou sort si poden comptar amb els dits de les mans el grapat d’unes bones amistats que fan la vida agradosa. Cal veure-hi clar: si hom necessita una altra llengua, ja l’aprendrà de grat i sense complexos; i el que no es pot fer (perquè no és ètic) és valorar les llengües de més a menys a causa del nombre dels seus parlants: una llengua és el patrimoni d’un poble, és part dels seus senyals d’identitat. I, en qüestions d’identitat, les estadístiques no hi tenen res a dir, res a veure.





4. LA PRESUMPCIÓ (VOLGUDA?) DE LA IGNORÀNCIA





LES ESQUERDES DE LA SAVIESA


El nostre camí in crescendo puja ara un esglaó. Aquest símil de l’escala ja era conegut i usat pels antics grecs, aplicat a la creixença del coneixement: tot començava per la peira o habilitat d’ús; en un segon esglaó, hi descansava l’empeiria, és a dir, el coneixement pràctic; una mica més amunt, la téchne (l’ars dels llatins), un coneixement qualificat; finalment, Yepisteme o ciència, patrimoni exclusiu del filòsof, aquell que coneixia les causes de les coses: tots sabem viure a les nostres llars; però el coneixement dels urbanistes és tota una altra història. Tanmateix, hi ha camins i camins, escales i escales. I el camí que he triat no és aquest camí del coneixement: és el camí que va de la ignorància a la irresponsabilitat culpable. És, doncs, una baixada als inferns, que ara es detura en el purgatori.

La gent de cultura (fins i tot els savis) no tenen pas el costum d’incórrer en grolleries: és clar que les afirmacions sobre la bondat o la maldat de les llengües són fora de lloc! Però cal admetre ―diuen― que no totes les llengües són iguals: unes són més riques i d’altres més pobres; no debades hi ha llengües amb una literatura esplendorosa i, en canvi, n’hi ha d’altres en què només trobareu unes quantes cançonetes populars per a les noces, la collita i els comiats cap a unes terres d’oh mai no es pot tornar. Tot plegat, poca cosa: històries dels indis del Sol que es pon. La gent del carrer no té el plaer de saber si el vocabulari de l’anglès és més ric que el de la llengua kwakiutl, o si en sànscrit hi ha més literatura que en swahili, o si el llatí té gramàtica i l’alt aragonès no en té. Tampoc disposen d’elements de judici per a discernir què és llengua i què és dialecte (i si hi veuen alguna diferència i això els porta a la valoració positiva de la primera i negativa del segon, és, òbviament, perquè algú se’ls ha begut l’enteniment). Els judicis de valor que es couen en la dimensió culta són més subtils, i l’esquena dels prejudicadors voldrà recolzar en el mur sòlid de la ciència o, almenys, de l’estadística. Però, ben sovint, el punt de recolzament no és res més que la paret esquerdada dels sofismes més grollers.

He dit més amunt que cal ser tendre amb els qui han estat l’objecte passiu d’una mala educació i que, alhora, cal ser implacable amb els responsables de la mala educació. Això em porta, d’una manera inevitable, a plantejar una qüestió d’ordre: no us penseu pas que a alguns ens agrada això d’anar pel món estenent la roba bruta dels altres o fent servir l’índex per assenyalar pífies alienes. Us ben asseguro que és molt més plaent fer com l’ecòleg feliç que mira només el vessant bonic de totes les coses. Perquè és clar que hi ha aquest vessant, i és clar que els savis diuen coses belles i encertades, gairebé sempre. A estones, però, una sensació vagarosa de responsabilitat intel·lectual (o una follia més o menys persistent) ens pot empènyer cap a la crítica, potser cap a la denúncia, d’opinions no prou matisades, nascudes d’una mala educació multisecular que alguns han fet seva sense fer l’exercici necessari de la desfamiliarització. La gent culta, i fins i tot els savis, són al capdavall pobres humans com vós i jo, que ni tan sols tenim el consol de la saviesa. Dit això, cal fer passar pel sedàs algunes opinions dicotòmiques per destriar la ganga que, o bé ens volen vendre com a veritat indiscutible o bé acceptem com a dogmes de fe.

Deia l’inevitable Sapir (inevitable, perquè els mestres de debò sempre ho són): «No cal dir que el simple contingut del llenguatge està íntimament relacionat amb la cultura. Una societat que no té cap coneixement de teosofia no necessita tenir cap nom que la defineixi; els aborígens que no havien vist mai un cavall, o que no n’havien sentit parlar mai, es van veure obligats a inventar o manllevar una paraula per a l’animal quan el van conèixer. En el sentit que el vocabulari d’una llengua reflecteix amb més o menys fidelitat la cultura que serveix, és perfectament cert que la història de la cultura i la història de la llengua es mouen per línies paral·leles. Però aquesta mena de paral·lelisme superficial i estrany no té un interès real per al lingüista excepte en tant que l’aparició o el manlleu de noves paraules ajuda incidentalment a explicar els corrents formals de la llengua. L’estudiós del llenguatge no hauria de cometre mai l’error d’identificar una llengua amb el seu diccionari». Vet aquí, en les paraules que he subratllat, la denúncia del prejudici.





PROHIBIDES LES FINESES GRAMATICALS; TAMBÉ, LES PARAULES DE CADA DIA


Hom dóna per fet que hi ha llengües amb moltes paraules i d’altres amb un cabal lèxic més aviat esquifit. I més encara: de vegades es diu ―i s’escriu― que les primeres tenen un vocabulari ric per a les nocions abstractes, mentre que les segones només anomenen els objectes concrets i els esdeveniments presents. Dit d’una altra forma: unes són les llengües de cultura, aptes per a respondre a les exigències del progrés, i les altres són les llengües «primitives», aquelles en què «no es pot parlar de química nuclear», com deia aquell polític, sense saber, però, que d’aquesta suposada matèria no se’n pot parlar en cap de les llengües del món, perquè la química podrà ser adjectivada de «orgànica» i de «inorgànica», però només la física admetrà el qualificatiu de «nuclear» o de «atòmica». Sigui com sigui, no em costaria gens ni mica de concedir que un diccionari de l’anglès sigui més voluminós que un diccionari del paiute, llengua ameríndia parlada avui per unes dues mil persones escampades per diversos indrets dels Estats Units.

Tanmateix, en la llengua paiute es poden fer distincions molt subtils com les que ens explica Swadesh: en aquesta llengua, quan hom parla d’un objecte, és obligat d’expressar si és visible o no; com també és obligat en kwakiutl (i ara el deute és amb Boas) d’expressar si la casa a què us referiu és visible o no i, a més, si és situada a prop de la primera persona, de la segona, o de la tercera, tot amb un sistema d’afixació molt ric.

Un tercer exemple, qualificat per Benjamin Lee Whorf de «finesa gramatical»: en les llengües algonquines (chippewa, cree, cheyenne, menòmini, fox i d’altres) hi ha quatre persones pronominals (és a dir, una primera, una altra segona i dues terceres), la qual cosa resol, de bon antuvi, moltes de les ambigüitats de les nostres llengües. Els algonquins ―diu Whorf― podrien explicar la història de Guillem Tell d’aquesta forma: «Guillem Tell va cridar el seu fill i li4 va dir que portés el seu3 arc i fletxes i ell els va portar a ell. Ell el va posar dret a ell i va col·locar una poma sobre el seu4 cap…». Com podeu comprovar, en aquesta llengua «seu» no admet confusió de cap mena, perquè es fa diferència entre Guillem Tell (marcat com a «3») i el seu fill (marcat com a «4»).

Així, doncs, algunes llengües en què, potser, encara no es pot parlar de física nuclear, o d’handbol, o de com es fa el soufflé de formatge, tenen fineses inimaginables per a aquells que parlem algunes de les poderoses llengües indoeuropees.

Tornant a la suposada pobresa del lèxic, és força discutible que les avaluacions numèriques tinguin cap rellevància lingüística: per principi, una llengua té exactament les paraules que ha de tenir; les que han de fer servir els parlants per anomenar els objectes i els conceptes que tenen validesa en el seu entorn. Tot sovint, les «mancances» lèxiques no són res més que l’indicador d’una invasió i d’un desplaçament, i serà la cultura imposada la que ofereixi tot d’objectes i de nocions inhabituals per als desplaçats. Vet aquí la causa de les «mancances».

Mirem-ho amb un exemple: Carlos Gonzàlez Echegaray, autor del primer estudi sobre la llengua bujeba, de Guinea, expressava així les seves dificultats, enfrontat a l’estudi del vocabulari (i sóc jo qui subratlla): «Por una parte, la inexistencia en las lenguas africanas de una multitud de vocablos nuestros, debido a que los conceptos correspondientes a aquéllos no existen entre gentes de civilización primitiva. A veces también ocurre el caso contrario, en ocasiones tratándose de nombres de plantas, animales, utensilios y costumbres propias del país. Otras, incluso en dènominaciones abstractas distintas de las tomadas de la cultura occidental. Por otra parte, existen bajo el aspecto de equivalencia de conceptos diferen-cias de matiz en ambos idiomas, y a veces de amplitud de conceptos, con lo cual se puede dar el caso de series de conceptos en espanol, que pueden enfrentarse a otros análogos del bujeba, pero sin que exista una adecuación absoluta entre ambas series». I això que l’autor havia fet professió d’imparcialitat en declarar: «Consideré primordial despojarme de toda clase de prejuicios y resabios provenientes de mi formación tradicional y europea…». El text és una mostra eloqüent de com, posats a estudiar un vocabulari, no es pot prescindir de veure’l per referència al lèxic d’una llengua coneguda (i això que Ferdinand de Saussure havia dit, a començaments del nostre segle, que un signe assolia un determinat «valor», dins el propi sistema lingüístic).

No es pot parlar de la inexistència o de les mancances: una llengua ―torno a dir-ho― té les paraules que ha de tenir i fóra superflu que hi hagués noms per designar nocions desconegudes. És com contemplar una ampolla de Cabernet Sauvignon i exclamar: Quin greuge, no té grosella!

En altres circumstàncies, els contactes entre pobles diferents i el trànsit d’objectes, costums i idees pot fer necessari un increment del vocabulari. En aquests casos, hi ha sistemes diversos per donar noms a les coses noves: o bé adoptar (tot adaptant-los fonèticament i morfològicament) els termes estrangers o bé creant un nom nou (sovint pel procediment de la composició) sobre la base de dos o més termes del cabal lèxic autòcton.

Hi ha, però, solucions molt imaginatives, com les que ens mostra Carme Junyent en parlar-nos de la normalització lingüística del swahili, llengua bantu oficial a Tanzània que, a més, funciona com a lingua franca a l’Àfrica oriental. Julius Nyerere, president de Tanzània i primer impulsor de la normalització lèxica en els camps de la ciència i de la tecnologia, ha sabut empescar-se solucions diverses: en alguns casos, acceptant préstecs tradicionals de l’àrab i de l’hindú (adaptats); en d’altres, recorrent al procediment de la composició (en swahili, un avió és ndege ulaya, literalment «ocell europeu», substituint així el préstec eropleni); finalment, aprofitant les arrels i els recursos morfològics de la llengua per crear termes especialitzats. Mirem alguns dels exemples de Junyent: uba-guzi «discriminació, racisme» (de -bagua «separar»); mapin-duzi «revolució» (del causatiu de pindua «fer la volta»); kuji-tegema «autonomia» (de tegema «recolzar-se en» i l’infix del reflexiu -ji-); unyonyaji «explotació» (de -nyonya «mamar» i el sufix -ji, de «professió»). «Aquests pocs exemples ―diu Junyent― poden ser suficients per “demostrar” que l’argument de la poca adequació de les llengües africanes ―i de totes les llengües en general― per expressar determinats conceptes és una fal·làcia. Totes les llengües tenen recursos per respondre a les necessitats dels seus parlants, i si un terme per a un objecte o concepte determinat no existeix, doncs es crea». ¿Com es pensen alguns que llengües tan sàvies i de cultura com algunes de molt conegudes han arribat a construir pomme de terre («patata»), erizo de mar («garota»), eggplant («albergínia») i blat de moro?

Tot això ens porta de dret a un segon aspecte del problema lèxic: el de l’existència o no de mots amb què designar les nocions abstractes. En aquest cas, el prejudici frega el racisme i, tot sovint, hi cau de ple. Aquesta és una qüestió important perquè implica, d’una banda, que algunes llengües «pobres» tenen, a més a més, un altre «desavantatge»: només funcionen per a la vida immediata, la qual cosa pot voler dir que els seus parlants… amb prou feines arriben a ser humans. Recordeu que al segle il·lustrat es feia una diferència entre les llengües europees (tant si eren analògiques com transpositives) i la resta: llengües «de pobles abjectes». En aquest cas, el prejudici ha arribat als nostres dies sota la forma espúria de noves transposicions i extrapolacions del pensament romàntic (l’herència de Humboldt, desviada dels seus plantejaments inicials i aprofitada per menysvalorar alguns pobles). És el cas esfereïdor de Heinz Schulte-Herbrüggen, el qual després de lloar algunes llengües indoeuropees (entre aquestes no n’inclou cap de les eslaves) pel que fa a l’expressió de la temporalitat, la qual cosa palesa «un desarrollo mental y lingüísticozado», ens remet a una llengua del grup ewe (de Togo, Ghana, etc.) «que no se ha desprendido aún de la visión inmediata de la realidad y tampoco ha adquirido un concepto de tiempo […]. Esto refleja, desde luego, un estado muy rudimentario y elemental de evolución mental colectiva». I més endavant, referint-se ara al lèxic, declara amb la seguretat més irresponsable que els pobles primitius viuen lligats de mans i peus a les coses immediates, «sin reconocer aún la relación de causa y efecto», i tenen un nom per a cada objecte, ignorant «los términos genéricos màs sencillos, que presuponen el mas mínimo esfuerzo de abstracción». Per exemple: «los esquimales de Groenlàndia tienen tantas expresiones para “pescar” como objetos pescan, y los indios Klamath, tantas palabras para “comer” como clases de alimentos comen. Los bantu tienen un verbo especial que expresa “andar sobre un suelo resquebrajado por la sequedad”. Vestigios de rasgos arcaicos de evolución mental se hallan también…».

El racisme de Schulte-Herbrüggen, format (és una manera de dir-ho, és clar) a diferents universitats d’Alemanya en el període nazi i, després, professor (també és una manera de dir-ho) en algunes universitats d’Espanya i Xile, és un racisme que no s’amaga: a la seva obra és freqüent l’expressió, per exemple, de «idiomas de negros». Tanmateix, és sorprenent com poden sobreviure alguns clixés en autors l’evolució mental dels quals és molt més avançada: Michel Malherbe diu això de la llengua dels esquimals: «En general, en el cas de les llengües pertanyents a pobles de cultura bastant primitiva i propers a la natura, el vocabulari relatiu als animals o a la mateixa naturalesa és molt estès. Semblaria com si el sentit de l’abstracció estigués en estat embrionari. Per exemple: hi ha dues paraules diferents per a designar “la neu que cau” o “la neu caiguda”». Ara serà veritat que per créixer en saviesa ens haurem de deslligar de la natura, purs i eteris, i prendre la forma informe dels arcàngels! ¿I què hi tenen en contra de nosaltres, que disposem d’un terme per a cada aliment, per a cada esport, per a cada mitjà de locomoció, per a cada herba medicinal del nostre entorn, i que sabem distingir la roba de llana, de cotó, de lli, de fil, de seda…?

El que no diu Schulte-Herbrüggen (i sí que ho diu Malherbe i molts d’altres) és que l’esquimal té al seu abast una llengua riquíssima quant a les possibilitats de sufixació i que té sis casos nominals que, ves per on, hauran de servir per a alguna cosa. Quant a les llengües bantu (el swahili ―ja esmentat―, el kikongo ―de Zaire, Congo i Angola―, el kirundi ―oficial a Burundi―, el shona ―de Zimbabwe―, el tonga ―de Zàmbia― i moltes altres llengües), tenen curiosament un prefix u- que classifica com a «abstractes» els noms i és per això, ves per on, que poden dir ubaya («maldat»), udogo («petitesa»), uzuri («bellesa»), urefu («longitud»), umoja («unitat») i moltes coses més. Ja se sap: quan un aspecte d’una llengua fa nosa perquè no encaixa en els esquemes preconcebuts, el millor que es pot fer és ignorar-lo, intencionadament. Tota aquesta gent hauria fet santament de llegir Franz Boas, expert en llengües «no presentables»: «El fet que una llengua no faci servir paraules generals no prova una incapacitat per formar-les; vol dir, senzillament, que el sistema de vida d’un poble és tal que no les fan servir; però les crearan tan bon punt les necessitaran». I, un altre cop, Sapir: «El boiximà més humil de Sud-àfrica parla amb un ric sistema simbòlic que és, en essència, perfectament comparable amb la parla d’un francès culte». Aquesta és l’herència de la lingüística moderna, i tota la resta és pura ganga.





VOLEU ESCRIURE LA «DIVINA COMÈDIA» EN SWAHILI?


Fa uns quants mesos, Julian Marías escrivia en un rotatiu això que ara us transcric: «La idea, muy difundida hoy entre lingüistas, de que todas las lenguas son equivalentes, y en todas ellas se puede decir todo, es una suposición gratuita y, por supuesto, nada “positiva”, nada empírica. A los que dicen eso habría que preguntarles: ¿Cómo lo saben? ¿Se hubiera podido escribir la Crítica de la razón pura, en ningún dialecto alemàn del siglo X? ¿Se puede escribir en swahili el Fausto o la Divina Comèdia? ¿Es imaginable la obra de Quevedo, Unamuno, Ortega, en la lengua del Poema del Cid o incluso del Arcipreste de Hita?». De debò que és una llàstima, perquè, ¿podia escriure Ramon Llull les seves obres de filosofia neoplatònica, de ciència, i la poesia i la novella… en la llengua catalana del segle XIII?

Deixaré de costat la impertinència dels salts temporals, locals i culturals; no sense dir, però, que avui és igualment impensable l’escriptura de la Divina Comèdia en llengües tan «dotades» com l’alemany, l’italià i el castellà, cosa que representaria, em sembla, un argument que no agradaria al deixeble d’Ortega. Cal no barrejar temps diversos i cultures diverses i cal tenir molt present que les posicions culturals sobre el món no poden viatjar d’un lloc a l’altre, ni d’un temps a l’altre si no és per les vies de la distorsió; és per això que els maridatges impossibles que expressa Julian Marías farien riure qualsevol estudiant d’antropologia i qualsevol persona que tingués nocions elementals d’història de la cultura.

Més greu, però, és l’acusació contra els lingüistes, en la seva dimensió de defensors de la igualtat entre les llengües. Com que no tinc constància dels coneixements tècnics que sobre lingüística pugui tenir el deixeble d’Ortega, hauríem d’esbrinar, en primer lloc, si la desigualtat que ell defensa rau en els nivells fonològic, morfològic, sintàctic o lèxic de les llengües. Dubto molt que es vulgui referir als tres primers, perquè, per exemple, no penso que tingui la intenció de defensar l’anglès per sobre del castellà pel fet que el primer tingui més fonemes vocàlics que el segon; o vindicar el sànscrit per sobre de l’italià en atenció a la major «riquesa» flexiva de l’antiga llengua de l’índia. El problema és, al capdavall, el del lèxic, que és, com ja sabem molt bé, el nivell menys important pel que fa a les possibilitats expressives de les llengües.

I ara us explicaré una història ben curiosa. Sembla que, al segle XVIII Gregori Mayans va voler fer un diccionari català (la història, l’expliquen Antoni Comas i Mila Segarra) i, per començar, va triar trenta mil mots castellans amb l’esperança de trobar-ne els equivalents catalans. Les seves expectatives es van veure frustrades quan va comprovar que només li’n sortien tres mil de catalans. El que és sorprenent és que, al segle següent, Pere Labèrnia pogués confegir un diccionari força voluminós amb unes cent mil entrades.

Què havia passat? S’havia produït una desclosa esplendorosa del lèxic? ¿Havia despertat el poble, de cop, i s’havia llançat, amb passió, pels camins de la creació de paraules? Res de tot això. Potser Mayans tenia mandra i Labèrnia no. O el primer no tenia coneixements i competència lèxics i el segon sí. En totes les llengües es pot dir tot allò que interessa culturalment els seus parlants, i, si s’obren nous móns en un moment donat, noves paraules vindran per força a segellar els nous conceptes. Julian Marías i d’altres com ell haurien d’haver llegit amb reverència les paraules d’Émile Benveniste, aquest, sí, un gran lingüista: «El pensament xinès ha elaborat categories tan específiques com el tao, el yin i el yang; però no és, per això, menys capaç d’assimilar els conceptes de la dialèctica marxista o de mecànica quàntica, i és que no hi ha cap mena de resistència o obstacle en l’estructura de la llengua xinesa. Cap tipus de llengua no pot, per ell mateix, afavorir o impedir l’activitat de l’esperit. Els vols del pensament estan més lligats amb les capacitats humanes, amb les condicions generals de la cultura i amb l’organització de la societat que no pas amb la naturalesa particular de la llengua».

Les paraules que he sotmès a discussió no són res més que una petita mostra d’un prejudici molt estès: aquell que expressa diferències entre les llengües a causa de l’existència o de la suposada inexistència d’una literatura prestigiosa i d’obres mestres del pensament humà. Voldria dir d’entrada (i voldria que quedés molt clar) que la literatura valuosa, siguin quins siguin els camins que l’hagin portada als cims de la glòria, és un guany inestimable per a la humanitat i, més en concret, per a tots aquells que poden gaudir directament d’aquests tresors. Això, mai no ho negarà cap lingüista. Però cal destriar amb cura la llengua, patrimoni de tot un poble, dels productes individuals (o d’un grup molt restringit) que són les obres literàries. A més, cal tenir molt present que aquestes obres es fan dins de la llengua i no al marge i que, en conseqüència, és la llengua que les fa possibles i no a l’inrevés; de manera que cap literat ni cap estudiós de la literatura no tindran mai el dret de mirar-se la llengua de cada dia com un objecte miserable, que fa nosa i del qual cal allunyar-se tant com sigui possible. Hi insisteixo: la literatura més excelsa pressuposa la llengua, les paraules quotidianes, les estructures lingüístiques que un poble, amb paciència i sense adonar-se’n, ha anat creant dia rere dia.

Sobre la base indefugible de la llengua creix l’esplendor de la literatura, i en són les causes les capacitats humanes, les condicions generals de la cultura i l’organització de la societat, tal com deia Benveniste. És d’aquesta forma que ens podem explicar el fenomen literari com una confluència de factors diversos, entre els quals ― ai las! ― no podem oblidar, de cap de les maneres, la promoció que faci un estat d’unes obres determinades, escrites en una de les llengües de l’estat: és a dir, en la llengua oficial d’un estat. Com també cal no oblidar les validacions internacionals del Premi Màxim que, gairebé sempre, recauen en les llengües «conegudes», amb la qual cosa sempre trobarem que unes llengües són valorades perquè «tenen» literatura de prestigi mundial i d’altres són ignorades o menystingudes perquè «no tenen» aquesta glòria, que, tot s’ha de dir, és purament aliena no solament a la qualitat de les obres (que seran genials o vulgars per elles mateixes, abans després del Premi Màxim), sinó també, i sobretot, aliena a la llengua en què puguin haver estat escrites. Els qui valoren les llengües sobre la base de la literatura sembla que ignoren (i això és greu) que la immensa majoria de les llengües humanes, durant tota o la major part de la seva existència, han estat parlades, i no pas escrites.

És per això que els qui parlem llengües romàniques, per exemple, som els hereus lingüístics dels analfabets llatins i no pas de Ciceró i de Virgili.

La tasca prodigiosa que han fet les llengües, sense cap excepció, no ha culminat amb les obres mestres de la literatura i del pensament filosòfic, sinó amb una altra de molt més esplèndida encara: la de fer possible el desplegament de la humanitat; és a dir, ser el factor decisiu per a l’emergència del simbolisme que ens fa éssers pensants, cosa que ens permet un grau altíssim de cooperació i d’organització social. Entre d’altres factors de què ens podrien parlar els biòlegs, el llenguatge ens ha fornit elements d’una importància cabdal i ha permès que ara jo em pugui considerar (com vós i com tothom) homo sapiens sapiens i no pas australopithecus robustus.

Els lingüistes, gent que solen estimar-se totes les llengües i que fan mans i mànigues per no perdre mai de vista els elements essencials que hi ha sota la fullaraca, ja fa temps que han après a descriure i no pas a prescriure. I també a valorar uniformement les estructures de la parla i de l’escriptura, en el benentès que aquesta és considerada, amb tota justícia, un fenomen derivat: podem imaginar (i trobar) sense cap esforç llengües sense escriptura; però foren inimaginables unes obres escrites sense el suport de les parles corresponents, potser ja mortes, però necessàriament vives en algun moment de la història.

El problema que es planteja és, en el fons, el següent: dins de cada llengua hi ha uns usos (literaris o no) que, segons els prejudicadors, són lloables i d’altres que són mereixedors del menyspreu i de la riota. Els primers són propietat dels homes cultes i educats, dels qui tenen «cura de la llengua»; els segons són cosa de la gent del carrer, més aviat illetrada, que s’expressa amb quatre clixés, tot i que, de tant en tant, hom els reconeix algunes gràcies i vivacitats en l’ús de la llengua. Els gramàtics clàssics i els seus epígons actuals (més en unes llengües que no pas en altres) no dubten a titllar de «vulgarismes» expressions que trobem cada dia en la parla de la gent del carrer. Jo, però, dubtaria de la legitimitat d’aquesta dicotomia perquè les diferències entre les parles anomenades «culta» i «vulgar» no es poden establir sinó amb dificultats, són molt lluny de ser lingüísticament satisfactòries i depenen, en gran mesura, de l’existència d’unes institucions educatives uniformistes i del rebuig de les diferències dialectals. Deia Leonard Bloomfield (que he parafrasejat en les ratlles anteriors) que, «des del punt de vista científic, una comunitat petita de gent, parlant una llengua uniforme i, per sobre de tot, sense escoles ni escriptura, no distingiria entre els usos “bons” i els “dolents”, i també que una persona que ha après a dir I seen com a forma de passat corresponent a I see ha après tant com aquell que diu I saw. Senzillament, ha après una cosa diferent».

Les valoracions diferenciadores poden arribar molt lluny; tant que fins i tot poden caure en el pou negre del racisme (recordeu, si no, les opinions paradigmàtiques de Schultz-Herbrüggen). Ja Sapir havia dit, l’any 1921, amb la lucidesa de sempre: «Als Estats Units hi ha uns quants milions de negres que no saben cap altra llengua a part de l’anglès. És llur llengua materna, la vestidura formal de llurs pensaments i sentiments més íntims. És tant llur propietat, tan inalterablement “d’ells”, com del rei d’Anglaterra». Estudis de fa pocs anys han vingut a demostrar, com explica Akmajian seguint els treballs de Labov, Burling i Dillard, que l’anglès dels negres americans, considerat com a no estàndard, «està tan governat per regles i és tan lògic com l’anglès estàndard», i que les variacions que hi podem trobar es troben també, d’una manera anàloga, «en la parla espontània de tots els dialectes de l’anglès americà».

Fóra aconsellable fer provisió d’equanimitat davant els usos diversos d’una llengua i, més encara, caldria acceptar els parlants tal com són i tal com sonen, a menys que facin declaració expressa en favor de la descurança i que la portin a la pràctica en un acte de provocació. Aquests, però, no són el comú dels parlants genuïns, ni els qui volen aprendre una nova llengua, amb esforç i bona voluntat. És per això que els paràgrafs anteriors no es poden interpretar com una invitació a la deixadesa, com una proclama que convida a la laxitud lingüística. Són, més aviat, una defensa de tots els registres lingüístics: dels més solemnes (i àdhuc arcaistes, si així ho vol l’autor) i dels més espontanis i col·loquials. Perquè la unitat estructural de cada llengua és el regne lliure de les diferències; és l’espai que permet el capteniment més sublim i el més casolà. I fóra útil (i tranquil·litzador) que tots n’aprenguéssim la lliçó i que estiméssim, sense restriccions, les formes variades d’una parla.





ELS ÀNGELS PARLEN FRANCÈS; ELS MORTALS, NOMÉS VALÓ


Això darrer em porta de forma prou natural a la consideració d’un altre prejudici: aquell que s’expressa en la lloança de les llengües i en el menyspreu dels dialectes. «Llengua» i «dialecte» són noms que els lingüistes fan servir molt sovint i que tenen l’estatus de termes tècnics dins l’àmbit de la disciplina. Els lingüistes tindran sempre la precaució de fer coincidir aquests vocables amb realitats (sempre que això sigui possible) o amb abstraccions útils per a la delimitació dels àmbits o dominis lingüístics i mai no assignaran a «llengua» i «dialecte» els colors vius o foscos de les valoracions personals.

Amb tot, aquests termes tècnics s’empren sovint amb dificultat, en part per causes alienes a la lingüística, en part per obstacles objectius. Joan Veny ha expressat amb precisió els elements que lluiten contra la clarificació d’aquests conceptes: «Termes aparentment simples [els de “llengua” i “dialecte”] s’amaren de complexitat a causa dels diversos valors semàntics de què s’han cobert, de l’aplicació d’aquests conceptes a llengües diferents o de la dificultat de destriar un dialecte dels altres».

En general, els especialistes en la matèria donen diversos valors a «dialecte», segons els casos: un d’històric o genètic i un de sincrònic o descriptiu, tot i que això es podria entendre com una simplificació excessiva. En el primer cas, hom parla del català, castellà, francès, italià, etc, com a dialectes del llatí; és a dir, donant al terme «dialecte» un valor genètic o de filiació. En el segon cas (i això és el que ara ens interessa), s’entén per dialecte una varietat d’una llengua, al costat d’altres varietats. Però aquesta formulació planteja problemes greus: ¿què ens autoritza a afirmar que dues parles (o més) pertanyen a la mateixa llengua? I més encara: ¿hi ha, d’un costat, la llengua i, de l’altre, els dialectes de la llengua, és a dir, les varietats?

La primera pregunta només es pot respondre de forma temptativa, per la via de l’aproximació: podem dir que dues parles són constitutives d’una mateixa llengua si acompleixen els tres requisits que Joan Veny enumera: «(1) la comprensió recíproca; (2) l’homogeneïtat estructural; (3) llur adopció per la mateixa comunitat social». Veny, que defuig el simplisme, no amaga que aquest conjunt de criteris «toparia amb problemes pràctics» en el moment de# la seva aplicació. Per exemple, no costa gens d’imaginar que la comprensió recíproca depèn en gran mesura de la bona voluntat dels interlocutors, de l’existència o inexistència de prejudicis i dels tipus de relacions entre les diferents àrees d’un mateix domini lingüístic (sense oblidar, és clar, la influència de possibles campanyes secessionistes). A més, la comprensió recíproca és qüestió de graus: potser ara tens una mica de dificultat; però d’aquí a dues setmanes els problemes seran dats i beneïts; potser ara tens moltes dificultats i trigaràs sis mesos a vèncer-les, potser un any.

El segon requeriment de Veny (l’homogeneïtat estructural) és un factor l’avaluació del qual és competència del lingüista o del dialectòleg, i són aquests els qui determinaran si dues parles es diferencien o no en aspectes rellevants: aquí hi ha un fonema de menys; algunes formes verbals són lleugerament diferents; els demostratius tenen tres formes (i no dues); un deu per cent del lèxic no és comú, etc. Malauradament, no s’han establert uns criteris numèrics com ara aquests: fins a tres fonemes diferents, dialecte; a partir de quatre, llengua. He dit «malauradament» i hauria d’haver dit «assenyadament», perquè les diferències lingüístiques són difícilment quantificables i els criteris numèrics, és clar, sempre serien arbitraris en casos com aquests.

Quant al tercer requisit (l’adopció comunitària), els problemes són encara més punyents perquè s’hi immisceixen unes ratlles artificials que anomenem fronteres estatals (o «provincials»), fetes sense la més mínima pietat lingüística. Mireu, si no, com és de quadrat el mapa d’Àfrica. O compareu els mapes polític i lingüístic de la nostra vella i estimada Europa. Pot passar (i passa tot sovint) que una frontera estatal divideixi una comunitat de parlants. A partir d’aquest moment, metròpolis diverses seran pols d’atracció i la seva parla es podrà convertir en «model» de parla, diferent per a cada una de les zones ja segregades. A més, els mitjans de comunicació i els aparells educatius controlats per cada metròpoli tendiran a proposar patrons lingüístics diferenciats, amb la qual cosa els pobles a banda i banda de la frontera aniran perdent, cada cop més, les possibilitats de mantenir les condicions expressades en el primer dels requisits: la comprensió recíproca. Ja veieu, doncs, que les dificultats per destriar allò que és un dialecte al costat d’altres dialectes i allò que és llengua diferent d’una altra són quasi insalvables.

Siguin quins siguin els problemes de la delimitació entre llengües i dialectes, els lingüistes i els dialectòlegs, amics de les realitats i no de les fantasmagories, no tenen per norma l’avaluació valorativa de les parles diverses: no hi ha cap dialecte que pugui ser considerat millor que l’altre, i qui pensi el contrari haurà de trencar-se el cap (i se’l trencarà, sens dubte) en la recerca d’unes mides que li permetin de quantificar uns avantatges imaginaris. I allò que hom anomena estàndard, o bé no és sinó un dialecte magnificat per l’administració, l’escola i els mitjans de comunicació, o bé no és altra cosa que una varietat social que tot sovint s’ha edificat sobre les bases del dialecte prestigiat. Caldrà, però, no confondre les coses: l’estàndard no és la llengua, òbviament: és una varietat més que haurà estat privilegiada per raons extralingüístiques (de lingüístiques, no en trobaríeu cap ni una) i que, tot s’ha de dir, podrà ser molt útil en el cas que la comunitat vulgui romandre unida superant les diferències entre els dialectes (és el cas italià). L’estàndard podrà tenir, fins i tot, una utilitat decisiva des del punt de vista de la política lingüística: si una llengua es troba en perill d’extinció, l’estàndard podrà salvar-la. I, si és aquest el cas, alguns parlants tindran la responsabilitat de fer una tria potser dramàtica, especialment pel que fa als models de llengua dels grans mitjans de comunicació: o salven la llengua gràcies a l’estàndard, o perden els dialectes i, amb ells, la llengua (¿és aquest el cas del català?).

Al marge d’aquest gran ventall de problemes, hi ha qui tria la via més curta i, amarat de maniqueisme, sentencia la diferència entre llengua i dialecte tot adjudicant a la primera els avantatges d’una valoració positiva. És clar que vós i jo sabem molt bé que això no té sentit perquè la llengua (si arribàvem a posar-nos d’acord sobre el seu status) no podria ser sinó el conjunt dels elements essencials que trobaríem en els dialectes. Però els prejudicadors ho tenen tot molt clar: solen dir que una llengua és allò que té molts parlants, escriptura, literatura de gran volada (des de l’època medieval, si pot ser) i un estàndard fet (i com més antic millor). Només els falta enumerar algunes altres condicions que, tanmateix, sortirien si els punxéssim: uns poders legislatiu, judicial i executiu i, a més, un exèrcit al darrere. Un cop més, és «llengua» la que és oficial d’un estat. Val la pena de transcriure unes paraules de Joan Veny en què ens relata un cas sorprenent: «En francès, per exemple, en el segle XVII, època de fixació de la llengua, del bon usage, és quan la paraula patois, usada sovint amb el sentit de “parla popular”, adquireix un valor desfavorable, s’envileix; l’status de llengua A [alta] atribuït al francià (= francès) codificat, normativitzat, enfront del de la llengua B [baixa] endossat al való, dialecte familiar, es pot observar en una moralité de Lieja, del mateix segle, on personatges populars, com la mare i la filla, que intervenen en la peça, parlen en való, mentre que l’àngel que se’ls apareix s’expressa en francès, llengua superior, considerada més pròpia d’un personatge sobrenatural». Així, doncs, no sols un exèrcit al darrere; la mateixa cort celestial!

L’existència o inexistència d’un estàndard, i de la resta de condicions que hom exigeix a les parles per assolir el nivell de «llengua» plantejaria problemes als prejudicadors: ¿era llengua o no ho era allò en què va escriure Plató?, ¿parlava una llengua Ciceró?, ¿el Quixot, va ser escrit en llengua o en dialecte?, ¿el català, era un dialecte abans de la reforma fabriana i, de cop, es va convertir en llengua? Perquè si l’existència d’una escriptura normalitzada i d’una literatura culta fossin les condicions indispensables per gaudir del títol de «llengua», el panorama lingüístic del món es veuria reduït de tres o quatre mil a uns quants centenars de llengües, cosa que xoca contra l’evidència. El problema que alguns es plantegen (bé, no sé si se’l plantegen, perquè solen anar pel món amb esquemes preconcebuts, i més aviat ho tenen tot resolt de bon antuvi) és, al capdavall, el d’un canvi qualitatiu il·lusori. Tothom deu saber que la gent es fa adulta, de debò, quan arriba a vint-i-un anys (¿potser ara a divuit, segons la nova llei de la majoria d’edat?), i si són homes, un cop fet el servei militar, la qual cosa explicaria de manera perfectament empírica i concloent el perquè de la immaduresa de l’altre sexe… Amb els dialectes deu passar una cosa anàloga: esdevindran llengües quan hauran assolit una fita semblant.

¿I quina o quines són les fites necessàries, el moment gloriós del canvi qualitatiu? Ho veurem amb aquesta petita i clàssica perla ideològica de Ramon Menéndez Pidal, a qui, d’altra banda, ningú no voldrà arrabassar l’enfilall dels seus mèrits com a filòleg pacient i eruditíssim: «Castilla, al emanciparse de la tradición de la corte visigoda tan seguida en León, al romper con una norma común a toda Espana [la legislació del Fòrum Iudicum], surge como un pueblo innovador y de excepción. Retengamos esta característica que nos explicarà la esencia del dialecto castellano. Y añadamos una curiosísima coincidència: Castilla, que, caracterizada por su derecho consuetudinario local, se opone al derecho escrito dominante en el resto de Espana, es la región que da la lengua literària principal de la Península». El pas, doncs, de dialecte a llengua (mots que he subratllat en el text) no es concep sinó amb la mediació d’un fet aliè a totes dues: un fet polític. Agafeu un dialecte i poseu-hi un bon raig d’empenta històrica; no feu res més: la llengua està servida. És clar, però, que els savis són molt més pacients i tenen la serenor que dóna l’estudi dels temps passats: durant tot de segles, l’empenta històrica inicial anirà fent forat i vindran les conquestes, els descobriments, les colonitzacions (evangelitzadores, no caldria sinó), l’engrandiment i enriquiment del bressol originari (o d’una nova metròpoli, feta ad hoc), l’art, la literatura, l’estat modern… i la llengua oficial.

Un cop més, els lingüistes i la gent de bona voluntat haurien de posar les coses en el seu punt: si algú vol dir que una parla no li agrada, que ho digui així de clar; si algú vol menysprear la gent que parla diferent, que faci servir l’insult sense embuts. Tothom, però, hauria de ser instruït per fer servir les paraules amb justícia: un dialecte no és una desgràcia i no és motiu per al complex d’inferioritat fer-lo servir, perquè la llengua comuna no pot ser res més que la coincidència essencial dels dialectes, aquell denominador comú que ens aplega i que, tard o d’hora, farà que la solitud del nostre campanar soni amb veus semblants en una polifonia inextingible.





5. LES PSEUDO-RAONS DELS NOUS CIVILITZADORS





LA FORÇA DE LA IGNORÀNCIA I LA IGNORÀNCIA DEL PODER


He arribat al darrer esglaó, més enllà del qual no trobarem sinó el buit. Perquè aquesta grada postrema porta a un abisme en què la tendresa és negada; allà on la humanitat esdevé barbàrie i les paraules es poden tornar crits, i els crits, cops. Rara vegada podrem fer recaure la responsabilitat de la mala educació en la gent que la pateix, en aquells que han estat instal·lats, sense saber-ho, en el primer esglaó del nostre itinerari. També haurem d’excusar, potser, alguns savis perquè l’estimació a la pròpia llengua pot enfosquir-los l’enteniment fins al punt de fer-los cantar lloances fora mesura. I perquè, en ocasions, les coordenades en què han fet la seva tasca no sempre han afavorit la llibertat de pensament i d’expressió: «Castilla, levantisca y ambiciosa en su política, revolucionaria en el derecho, heroica en su epopeya, fue la región màs innovadora en el lenguaje. Y así como su prodigiosa vitalidada a ser el eje de las empresas nacionales, su dialecto había de erigirse en lengua de toda la comunidad hispánica», escrivia Rafael Lapesa (a qui tampoc arrabassarem els seus mèrits poc discutibles com a filòleg i la seva estimació envers llengües diverses) l’any 1942… tot i que aquestes paraules es tornaran a imprimir el 1980 i són molts els qui van haver d’aprendre-les de memòria tal com ell les havia recollides, aproximadament, del seu mestre Menéndez Pidal. Aquests tics d’amor a la llengua pròpia, barrejats amb les limitacions circumstancials d’una època, no són exclusius dels autors esmentats: Viktor V. Vinogradov, gramàtic soviètic i un dels innovadors formalistes russos, escrivia això, segons Seriot, l’any 1945: «El poder i la grandesa de la llengua russa són el testimoni irrefutable de les grans forces vitals del poble rus, de la seva gran cultura i del seu gran destí històric. La llengua russa és reconeguda unànimement com la llengua gran d’un poble gran».

Són les ressonàncies, a què ja he fet al·lusió més d’una vegada, d’aquell desig romàntic que volia la identificació entre llengua i poble. El que és sospitós és que aquesta simbiosi circular, gràcies a la qual un poble fa una llengua i una llengua un poble, mai no és plantejada a la baixa: som un poble modest i és per això que la nostra llengua és humil; som un poble petit i la nostra parla és curta. Les identificacions es fan, més aviat, amb el patró de la grandesa, i les fa qui pot fer-les; és a dir, el poder d’un estat que és fort, o que vol viure encara en la nostàlgia d’un imperi.

Avui, a les acaballes del segle XX, cap lingüista de debò no avalaria amb les seves paraules l’ideari romàntic ni dedicaria tan sols una mínima part de la seva intel·ligència, molta o poca, a lloar una llengua i un poble per sobre de qualssevol altres. Hom ha après la serenor i l’equitat; hom ha entès que les diferències entre parles i humans són, només, menudències, qüestions d’estil. Els poders, però, ni són tan lúcids, ni solen ser gaire amics de l’autocrítica, i o bé mantenen inèrcies multiseculars (¿ho veurem ―ho estem començant a veure― amb les celebracions transoceàniques que ens preparen?), o bé donen versions noves als vells estereotips. Ara, cap estat poderós i modern (o que es cregui poderós i modern, o que hagi de proclamar una força que no té) no anunciarà que la seva llengua oficial és la més clara, la més dolça, la més fàcil i la que té més paraules. Ara el món és un espai obert i no hi ha lloc per a les potineries (llevat de casos extrems i no fàcilment guaribles), i és per això que els nous arguments per cantar les excel·lències de les llengües ens volen afalagar pel cantó pràctic: alguns idiomes seran (i d’altres no) «internacionals», de «comunicació» i de «progrés».

No us faré una interpretació gaire brillant si us dic que, tot plegat, la grandesa no és sinó la cara lluent de la inseguretat; una manera de resoldre els dubtes per la via més expeditiva: la de la ignorància. I potser són aplicables aquí unes paraules força pessimistes del lògic John Wilson: «El desig dels homes envers el coneixement és més aparent que no pas real. El seu desig bàsic és la seguretat, i fer-se preguntes porta al dubte i la inseguretat. Perquè cal dubtar de la veracitat d’una frase per poder-nos preguntar honestament sobre aquesta frase amb la ment lliure: si hom està segur de la veracitat d’una expressió, amb prou feines arribarà a una conclusió diferent. És per això que molta gent troba més còmode i senzill de mantenir l’enteniment tancat.

Quan manifesten i defensen les seves creences, no ho fan amb el desig científic i racional de conèixer, sinó amb la finalitat de persuadir-se ells mateixos amb la persuasió dels altres: d’aquesta forma, creixerà el seu sentiment de certesa i de seguretat».

Les paraules de Wilson ens parlen de l’univers petit, d’uns homes que es tanquen en ells mateixos i que tenen por a la veritat, a viure en una situació permanent de provisionalitat. Però també les podem projectar, i amb més raó, cap a la dimensió gran, perquè la seguretat de la ignorància ha estat sempre el millor recurs per a menar les multituds. Simplificant-ho tot una mica, sabem que hi ha dues maneres de controlar un poble: n’és una l’opressió; l’assimilació ideològica n’és l’altra. El primer dels mètodes no ens interessa pas aquí perquè l’estat que es vol poderós i modern farà mans i mànigues per tal d’estalviar-se unes formes cavernícoles i barroeres que, a la curta o a la llarga, generaran crits d’alliberament difícils de silenciar. Les formes directes d’opressió només podran ser momentànies i seran útils per a aquella economia salvatge que vol beneficis escandalosament grandiosos en períodes de temps excessivament curts. En canvi, l’assimilació ideològica com a mètode de consens, tot i ser més lenta, és molt més segura i garanteix, amb l’adhesió mental d’un poble, períodes molt més llargs de domini econòmic. Semblarà paradoxal, però un estat modern promourà alhora la instrucció i la ignorància: caldrà comptar amb tècnics ben preparats, experts monogràfics en disciplines diverses i rendibles (vet aquí una de les causes del menyspreu que el poder manifesta envers les «humanitats») i que no estiguin en condicions de dubtar, de preguntar-se si allò que fan té alguna mena de sentit i per a qui el té.

I ara tomarem al nostre vell problema: la ignorància es nodrirà d’estereotips, d’allò que és bo (nosaltres) contra allò que és dolent (els altres); dels qui som civilitzats contra els qui són primitius; dels qui som tres-cents (o sis!) milions contra els qui ni tansi sols existeixen (i és que, en qüestions d’ignorància, alguns poders «petits» no s’estaran de seguir les passes dels «grans»). Quant a la parella llengua-poder, també funciona (o vol funcionar) l’assimilació ideològica creadora de consens, perquè l’estat modern no és amic de la diversitat i manté ben fondes les arrels de l’esperit jacobí: en aquest cas ja no us diran que deixeu de parlar la vostra llengua «regional», «perifèrica» o «autonòmica»; us parlaran dels avantatges internacionals d’una llengua oficial, de la llengua «de tothom», la que us permetrà de salvar mars i oceans i, fins i tot, de servar vida i salut.

I, si us penseu que això darrer és una broma, llegiu atentament l’anècdota i les conclusions de Gregorio Salvador; no us estalviaré ―tot i que la citació serà més llarga del normal― ni un bri de la seva retòrica:

«Hace poco he leído una historia real que parece màs bien la relación de una pesadilla. Un dia de 1921 la policia encuentra en una calle de Filadèlfia a una mujer de veintitantos anos que llora desesperadamente, que se arana, que se mesa los cabellos y que mezcla sus gritos con sonidos que forman palabras absolutamente ininteligibles. Como los policías no entienden nada y estiman que aquello no es asunto de comisaría, la conducen a un hospital psiquiàtrico. Allí la calman con los medios que fueran habituales en la època, pero los arrebatos se reproducen y no deja tampoco de emitir secuencias de sonidos que resultan indesciífables. Queda recluida, los médicos se van olvidando del caso y ella se convierte en un ser desolado y mudo, que va espaciando cada vez màs la articulación de aquellas sílabas extrañas. Y pasan 48 aíñs; en 1969 una enfermera de origen lituano entra a prestar servicio en aquel hospital. Y un dia oye musitar algo a la enferma y descubre, sorprendida, que lo que està hablando es lituano. Casi recién llegada, como inmigrante, a los Estados Unidos, sin saber una palabra de inglés ni de ninguna otra lengua, aquel ya lejano dia de 1921 había perdido a su hijo de pocos años y de ahí su desesperación. La historia es sobrecogedora y siniestra. Y siniestros son todos esos movimientos y esfuerzos, ahora frecuentes, por reduir a las gentes en lenguas minoritarias, por alentar de un modo u otro el espíritu de campanario, por querer transmutar la babelización de maldición divina en bendición cultural.

»De eso me gustaria ponerme a hablar ahora. Pero me he pasado del tiempo que calculé. Con tantos millones de exceso, yo me he excedido en los minutos. Les ruego que me disculpen. Y confio en que algunos de mis guarismos sirvan por lo menos para alegrarlos a ustedes. Dijimos que los 300 millones del programa televisivo podrían ser muy bien, hoy por hoy, 275. Los suficientes para que ninguno de nosotros pueda córrer el peligro de vivir la aterradora historia de la joven lituana, esos 48 años de irremediable soledad lingüística. A cualquiera de nosotros, antes de las 48 horas, nos la hubiera remediado, con toda seguridad, alguna enfermera puertorriqueña».

¿Veieu com la pietat d’alguns pot arribar a voler-vos estalviar el sofriment? ¿Enteneu, ara, que defensar una llengua minoritària, segons alguns, és un moviment sinistre, és a dir, anormal, funest, que només port portar-vos la desgràcia i la follia? ¿Heu notat que promoure la diversitat lingüística és viure encara en el pecat original de l’orgull contra l’Altíssim i que cal que tornem al Paradís de la llengua única? I ara no voldria pas que les meves paraules fossin objecte de mala interpretació o que algú pensés que és el moment dels delers pamfletaris. Que ningú no cregui que hi ha, ara, unes llengües bones (les petites, les maltractades) i d’altres que tenen la desgràcia de ser molt milionàries: ni les llengües prevariquen, ni les llengües fan bondat, com vós i jo sabem; el que no es pot admetre, de cap de les maneres, és un discurs pretesa-ment benfactor que oblida (volgudament?) allò essencial: si una gent parla una llengua diferent de l’oficial, no ho fa per molestar els altres o per barrar el pas als parlants d’altres llengües, o per mantenir atavismes folklòrics; ho fa perquè ho ha de fer així, amb les, mateixes raons amb què els molt milionaris parlen la seva llengua; que no la parlen perquè són molts, sinó perquè és la seva. I això ni ho han de justificar els grans, ni ho haurien de justificar els petits; ni tan sols els benfactors professionals haurien de gosar anar pel món regalant els seus consells salvavides. ¿És tan difícil d’entendre-ho, tot això?





LA COMPLEXITAT, LA COMPLICACIÓ I EL NEGUIT


Hom parla sovint de la «complexitat» lingüística del món; però, segons qui empri aquest mot, podríem entendre que vol dir «complicació». Ja sabem que a alguns la varietat els fa nosa. És curiós com, de vegades, la riquesa és negada. La qüestió de la «complexitat» depèn del punt de vista: ja fa anys vaig conèixer un poliglot autèntic que parlava més de dues dotzenes de llengües i us ben asseguro que s’hi trobava de gust, en aquest món tan divers. Però alguns monolingües declarats i militants ho veuen tot molt diferent des de la seva impotència volguda. Per a la immensa majoria de la humanitat la qüestió de la «complexitat» lingüística, ras i curt, no existeix. Pregunteu-ho a la immensa majoria dels qui parlen portuguès, alemany, francès, castellà, anglès, japonès i tantes altres llengües; feu enquestes pels poblats d’Àfrica i d’Àsia els habitants dels quals saben, això sí, que hi ha d’altres parles, però no pas que al món hi ha més de tres mil llengües. Potser vaig molt errat; però, fins i tot si es donés el cas que tots els humans coneguéssim l’status lingüístic mundial, serien molt pocs proporcionalment els qui viurien capbussats en la «complexitat». Potser continuo equivocat, però tinc la sospita que la immensa majoria de la població mundial neix amb una llengua i viu i es mor amb aquesta llengua. A tot estirar, amb dues llengües. I d’això, no se’n pot dir «complexitat».

Parlarem ara de la simplificació. Tot sovint, fem servir dues etiquetes bipolars per expressar la sort i la desgràcia: hi ha «llengües amb estat» i «llengües sense estat». Aquesta divisió, que no negaré pas, potser és còmoda si algú vol fer l’esborrany d’una part del problema: el que es planteja en un territori divers on una llengua oficial és proposada com a llengua «de tothom» mentre que les altres abasten «només» uns fragments del territori de l’estat. A nivell mundial, però, caldria fer una tipologia més primfilada: en primer lloc, sí, les llengües sense estat, que són majoria aclaparadora, i més si tenim en compte que n’hi ha més de tres mil de contingudes en poc més de cent setanta estats, com ja vam veure. En segon lloc, llengües amb estat; tanmateix, cal introduir-hi dues variants: d’una banda, els estats que només tenen una llengua (i són molts pocs), i de l’altra, els que n’inclouen més d’una (aquests, amb tot de situacions diferents, segons que hi hagi o no una llengua oficial, o més d’una, vàlides en tot el territori o només en una part. I cal no oblidar que una mateixa llengua pot tenir totes les benediccions d’un estat i també que pot viure en un altre estat com a no oficial i de minories). El cas tercer és el de les llengües que són parlades en més d’un estat. I el quart (i darrer), el d’alguns idiomes que, ultra els seus dominis més o menys històrics, són promoguts al rang de «internacionals» o «de comunicació».

Si en voleu els exemples (només uns quants), són aquests: la primera situació és la del quítxua (llengua de dominadors en l’època de l’expansió incaica i avui de dominats), del bretó, del gal·lès, el de la majoria de les llengües autòctones d’Àfrica i Amèrica i el d’algunes més que vós i jo coneixem de prop. El cas d’una sola llengua en un estat és, com ja he dit abans, molt rar i en seria un exemple bastant ajustat el suec a Suècia, tot i que hi ha petites comunitats que parlen suec a Estonià i a Finlàndia i, a més, dins de les fronteres sueques hi ha un contingent de parlants d’altres llengües. Els estats anomenats «plurilingües» són la majoria: amb només una llengua oficial, França, Gran Bretanya, els Estats Units, etc; amb dues o més d’oficials, Bèlgica, Canadà, Suïssa, etc, que tenen diferents ordenacions lingüístiques. Llengües que abasten més d’un estat (amb més o menys diferències dialectals) són el portuguès, l’alemany, l’àrab, el castellà, l’anglès i d’altres. Val a dir que algunes d’aquestes llengües, com ara l’alemany, són efectivament parlades en més d’un estat (les dues Alemanyes, Àustria, etc); d’altres, però, plantegen problemes especials, perquè ningú no creuria, de debò, que l’anglès sigui la llengua de Ghana, el portuguès de Moçambic o el francès de Congo Brazzaville, tot i figurar com a oficials en aquests estats. Finalment, les anomenades llengües «internacionals» i «de comunicació» són, com tothom sap, l’anglès, el castellà, el francès, el rus i no gaires més.

Tot i que podríem arribar a ser amics de les utopies i que ens agradaria tornar a viure en l’estat natural del salvatge rousseaunià (almenys mentalment i idealment, o en les estones rares en què ens és permès de ser un xic maximalistes i, doncs, prescindir de l’inevitable possibilisme), la realitat és que el panorama lingüístic del món és complex de mena; però no pas per ell mateix, sinó per la intromissió de factors aliens a les realitats originals dels pobles i de les seves llengües. Si la realitat lingüística és complexa, això és degut a les superposicions d’uns pobles sobre els altres, a les conquestes i colonitzacions. La realitat lingüística no és sinó una conseqüència de les relacions de domini; una mostra de com la història de la humanitat és, per dissort, una història de desigualtats i d’humiliacions. I les desigualtats i les humiliacions no les fan les llengües: «les llengües ―diu Carme Junyent, experta en la situació lingüística africana― no són coses, les llengües són ficcions; el que dóna cos a una llengua són els parlants: sense parlants no hi ha llengua. I, de la mateixa manera que l’indoeuropeu no existeix perquè ningú no el parla, les llengües que existeixen hi són perquè hi ha qui les parla, i són els parlants, els pobles en definitiva, els qui són forts o dèbils, grans o petits, i no precisament en virtut de llur llengua, sinó, generalment, de la seva capacitat d’agressió».





EL RENTAT DE CERVELL EN LLIBERTAT


La complexitat lingüística del món és malvista pel poder. I, com que el poder no s’estima gens ni mica els competidors, si pogués els esborraria del planisferi: faria desaparèixer les forces econòmiques rivals (o suposadament rivals, o l’enemic creat a posta) i, correlativament, les cultures i les parles diferents. De moment, i de la mateixa manera que l’Àfrica fou dibuixada interiorment seguint els dictats d’una geometria implacable, el món és sotmès a una divisió en macroàrees d’influència i els poders que hi concorren ens fan viure en un equilibri més o menys inestable segons les èpoques, les direccions de l’economia, les necessitats de fonts energètiques o el desenvolupament de la indústria i el negoci d’armament, entre d’altres factors. És en aquest panorama general que cal inserir un problema lingüístic que no és, de cap de les maneres, una bombolla hermètica: si un poble diu «Deixeu-me parlar la meva llengua!», està defensant la pròpia identitat,’la supervivència, l’espai històric; si un poder diu «Parleu la llengua que us proposo; deixeu-vos de rareses minoritàries!», us vol engolir dins la seva àrea d’influència i, a més, us vol engolir amb comoditat.

He dit pàgines enrere que l’estat poderós i modern (tant si ho és, com si s’ho creu, o com si li convé de creure-s’ho) no sol fer pasterades; els poders han après urbanitat i saben, a més, com funcionen els mecanismes de persuasió i com es pot fer que les masses es congreguin a l’entorn dels grans ideals (és a dir, dels «valors» proposats com a desitjables) i rebutgin allò que és aliè, que pot fer pensar, que pot desvetllar la crítica i la dissensió (tot això considerat com a «contravalors», destructors de la «moral» del poder). Noam Chomsky explica el cas de Vladimir Dantxev, un locutor de ràdio soviètic que durant cinc dies va denunciar la invasió de l’Afganistan i va haver de passar un parell d’anys en un centre psiquiàtric de la Unió Soviètica abans de ser reposat al seu lloc de treball. I diu Chomsky, i em sembla que ho fa amb lucidesa: «Aquí això mai no podria passar; cap locutor americà no ha estat mai enviat a un hospital psiquiàtric pel fet d’anomenar “invasió” una invasió americana o de dir a les víctimes que resistissin. Tanmateix, podríem intentar d’esbrinar per què això no ha passat mai. Una possibilitat, si més no una possibilitat abstracta, és que cap locutor americà mai no podrà tenir el coratge de Dantxev, o no podria pensar que una invasió americana del tipus de la de l’Afganistan fos realment una invasió, o que una persona en un estat mental normal pogués dir a les víctimes que resistissin. Si la realitat fos aquesta, hi hauria un nivell d’adoctrinament molt més pregon que l’aconseguit amb el terror soviètic, molt més gran del que Orwell hagués pogut imaginar mai. Això, <|és tan sols una possibilitat abstracta o és un retrat fidel i realista de les circumstàncies en què vivim?». I acaba el seu escrit (significativament titulat «La manufactura del consentiment») amb paraules que fan tremolar: «Per a aquells qui, tossuts, busquen la llibertat, no hi pot haver res de més urgent que arribar a entendre els mecanismes i les pràctiques de l’adoctrinament. Aquests mecanismes són més fàcils de veure en les societats totalitàries que en els sistemes de “rentat de cervell en llibertat” en el quals vivim i que massa sovint servim, conscientment o inconscientment».

També els poders «manufacturen el consentiment» pel que fa a les llengües, i ho fan amb la promoció de la conveniència ¿Quantes vegades hem sentit que hi ha llengües «de comunicació», llengües «internacionals»? ¿I què volen dir aquestes dues qualificacions? Doncs que hi ha llengües dignes d’emmudiment, locals i bàrbares, cosa que, òbviament, no es diu, perquè el poder ha après urbanitat i sap daurar la falç de la collita. Tanmateix, les dues qualificacions són molt fàcils de denunciar, tant des del punt de vista de la lingüística com des del sentit comú més elemental. ¿Hi ha llengües de comunicació? No ho dubtéssiu pas. ¿Quines són aquestes llengües? Totes, sense cap excepció. I si algun prejudicador arribés mai a trobar una llengua que no fos, entre d’altres coses, un sistema de comunicació, faríem bé de fer-li un monument fastuós, perquè hauria descobert un cercle perfectament quadrat. En el fons, quan alguna persona identificada amb la mentalitat lingüística del poder us diu que la seva llengua és «de comunicació», el que us vol dir és que no està gens disposada a comunicar-se amb la vostra; que cal que vós feu un esforç que ell no vol fer. Vegeu com la qüestió de la comunicació esdevé un problema de comoditat desigual. I més encara. La mentalitat lingüística del poder té un partí pris: de debò, hi ha una entitat substancial que és la llengua; la resta només és un conjunt d’accidents, potser tendències subversives contra la unitat.

No voldria pas negar allò que és evident: que hi ha més parlants de l’anglès que de la llengua gal·lesa (en termes absoluts, i si mirem el conjunt del món). Com també és veritat que les deu o dotze llengües que ocupen la capçalera de les estadístiques abasten més de la meitat de la població mundial. Això són fets; però els promotors de la campanya comunicacional no juguen amb els fets, juguen amb la seva conveniència, i és per això que no us inviten a incrementar una llengua milionària diferent de la seva. Seguint amb els fets, i deixant ara al marge que tota llengua és valuosa i desitjable per ella mateixa, és evident que alguns idiomes ens obriran uns camins que d’altres no ens obririen pas: si algú vol ser exportador, agent de turisme, diplomàtic o professor de literatures comparades, és clar que haurà d’orientar els seus esforços en una direcció determinada.

Justament, caldrà veure a quins països voldran dirigir els seus productes o uns viatgers desficiosos per conèixer mons diferents; on volen gaudir d’immunitat civil i penal; quines literatures volen posar en relació. I arribem a la fi d’aquest camí: tota llengua és de comunicació en els indrets en què funciona i als quals hom vol anar per fer petar la xerrada amb la gent que hi viu. Aquesta és la qüestió, i és per això que no té cap sentit que algú pretengui imposar (o ni tan sols suggerir) que cal renunciar a la pròpia llengua… en el propi territori en què aquesta funciona.

Quant a la segona de les qualificacions, des d’un punt de vista lingüístic l’adjectiu «internacional» no pot tenir cap validesa. En tindrà des de les perspectives de la política econòmica, de les relacions macrosportives o d’un intercanvi d’alta tecnologia que molt sovint ignoren les realitats dels pobles i ni tan sols fan l’esforç d’assabentar-se de quines llengües són les parlades en els llocs on deixen les seves petjades indelebles. Una llengua és una llengua i només arriba a ser «internacional» a causa d’una expansió colonitzadora, amb un exèrcit fent d’ambaixador o amb l’espasa troclear de la seva amenaça. Potser, també, gràcies a l’esquer d’una «modernització» que és venuda als anomenats pobles «primitius» per convertir-los en consumidors de l’empori imperial.

La desigualtat entre els pobles té un senyal lingüístic molt clar: «La identificació de préstecs ―escriu Carme Junyent― és una bona guia per al coneixement de la història, especialment perquè són la mostra més palesa de l’imperialisme. No cal aprofundir gaire en el fenomen per adonar-se que el tipus de préstec està sempre en funció de la relació ocupant/ocupat. El poble ocupant pot manllevar termes com banana, tomàquet, etc; però l’ocupat en manlleva molts més, especialment del tipus iudex, lex, pensa… La conclusió no és difícil de treure: el que s’està manllevant, de fet, és la producció d’un poble en un cas i un sistema social aliè en l’altre».





ELS IDEÒLEGS DE LA LLENGUA I LA SUBSTITUCIÓ LINGÜÍSTICA


Davant de les dificultats que suposa la definició de llengua, hi ha qui tira al dret, fuig d’estudi a consciència i diu ―no pas sense unes engrunes de raó― que una llengua és allò que té un exèrcit de terra i una armada que li guarden l’esquena (cosa que ja he suggerit pàgines enrere). La idea és francament lluminosa, però hi manca un ingredient essencial: els ideòlegs de la llengua, que són els acompanyants indispensables de la milícia. Ja vam tenir l’ocasió de veure el cas paradigmàtic del francès, abans i després de la Revolució; un cas que ha sobreviscut al pas dels temps i que fins i tot va arribar al nostre segle i va contaminar un gran lingüista com Antoine Meillet, company de Ferdinand de Saussure: «Amb relació al francès, el bretó és un instrument tan rudimentari i tan poc útil que cap bretó assenyat no podrà ni somiar fer-lo servir com a eina preferent. I no es pot dir que la bombeta elèctrica oprimeix l’espelma o el ble de resina; ni tampoc té sentit lamentar que la segadora perjudica la corbella». Només hi ha un problema: l’il·lustre Meillet ―de qui tants hem après tantes coses útils sobre les llengües― va perdre de vista en aquest cas que les corbelles no poden pensar, mentre que els bretons (i tots els qui s’han trobat, o es troben, en circumstancies semblants) sí que poden pensar i pensen.

Perquè la corbella desplaçada existeix per ella mateixa; però la llengua bretona viu (o malviu) perquè hi ha una gent que la parla. Al capdavall, doncs, menyspreant la llengua bretona, Antoine Meillet desdenyava els seus parlants. O potser se’ls estimava tant, els bretons, que els volia fer progressar pels camins esplendorosos de la llengua i la civilització franceses.

De vegades, la insensibilitat arriba a ser esfereïdora. Morris Swadesh, expert en les llengües autòctones d’Amèrica, va escriure l’any 1946 un estudi sobre les categories gramaticals d’algunes llengües ameríndies.

L’estudi és un model des del punt de vista de la lingüística descriptiva i fins i tot s’hi diu que llengües com el navaho, el wishram, el yana i d’altres no són, ni de bon tros, llengües «primitives»: tot allò que es pot dir en anglès també es pot dir en qualsevol d’aquestes llengües. Fins aquí, tot va bé; però l’estudi comença amb una lamentació: aquestes llengües s’estan perdent. ¿Sabeu per què cal lamentar-ne la desaparició? Aquesta n’és la causa: «condemnades a l’extinció, mai no podran ser adequadament recollides, perquè no hi ha encara el nombre suficient d’investigadors preparats per fer-ho». I vós i jo podríem preguntar, amb les raons més poderoses: Què se n’ha fet, dels parlants? És clar, Morris Swadesh va participar en un projecte per a la integració lingüística dels aborígens americans: ras i curt, es tractava d’alfabetitzar-los en la llengua autòctona per fer que l’abandonessin tot seguit.

Deia fa una estona que, a la «definició» de llengua, li faltava l’ingredient dels ideòlegs. El poder sempre ha necessitat els ideòlegs perquè al poder sempre li ha calgut o bé l’autojustificació de les seves accions (i això deu ser perquè no es poden suprimir alguns racons de la mala consciència), o bé l’adoctrinament, o totes dues coses ben conjuminades. A més, i encara que sigui molt trist de dir-ho, el poder difícilment es pot basar en el no-res: és per això que s’aprofita dels sentiments heteròfobs, d’unes tendències d’odi que tenen en nosaltres mateixos l’únic medi de cultiu imaginable. I com que el poder, que ha après urbanitat, no gosarà tancar amb pany i clau les boques d’uns parlants díscols i minoritaris, perquè això podria provocar reaccions no fàcilment controlables, haurà de jugar amb la persuasió. Ara bé, la gent que mana de debò no ha perdut el seu temps preciós estudiant filosofia. Hi ha d’altres que ho han fet per ells, sabent-ho o sense saber-ho ―com deia Chomsky―, conscientment o inconscientment.

Amb un exemple n’hi haurà prou. Però abans voldria reiterar-vos que no m’agrada gens ni mica assenyalar la gent amb el meu dit: en part, perquè un dit és massa puntual i la gent és molt complexa; en part, també, perquè no tothom és propens a les crítiques i aquestes poden tenir un efecte contrari a allò que hom desitjaria.

Fa uns quants anys, Manuel Àlvar va publicar un escrit titulat «Bilingüismo e integración» i, que jo sàpiga, va ser Joan A. Argente el primer a denunciar-lo amb aquestes paraules: «Així com existeix una “sociolingüística” que es dedica bàsicament a la crítica de les ideologies, n’hi ha una altra que es dedica bàsicament a la producció d’ideologia, en el sentit més instrumental i manipulador del terme. Una mostra diàfana n’és…».

Aquestes paraules són, a parer meu, exactes si tenim present l’escrit en qüestió, en què són freqüents expressions tan allunyades de la lingüística i de la sociolingüística com «lento proceso de quehacer patriótico», per al·ludir al canvi de llengua i cultura en els països americans, o bé «lengua nacional» referint-se al castellà que cal imposar als indis d’Amèrica.

Si no m’erro en les interpretacions, la tesi fonamental de l’escrit d’Àlvar és aquesta: les llengües dels indígenes americans són un factor d’aïllament i d’endarreriment perquè el progrés en aquells països s’expressa en la llengua «nacional»; en conseqüència, cal que els parlants de les llengües indígenes es passin al castellà, amb la qual cosa es podrà produir la integració. Ara bé, i seguint les propostes de Swadesh, caldrà filar prim en el procés de substitució: s’haurà de començar per alfabetitzar-los en la pròpia llengua, perquè molts no saben castellà, i un cop alfabetitzats passar-los a la llengua castellana: «saber la lengua vernàcula escrita es, a la vez, un paso decisivo a la total alfabetización en castellano». Tanmateix, s’haurà de justificar la necessitat d’aquest canvi, perquè en cas contrari semblaria una tasca dolorosa i gratuïta; una imposició pura, simple i sense causa.

L’excusa vol aparèixer com a benfactora: com que l’ensenyament a tots els nivells sembla inviable en les llengües autòctones, «no queda, pues, otra solución que instruir a los indígenas en la lengua nacional para acceder ―a través de ella― hasta los niveles mas altos de instrucción». D’entrada, doncs, l’autojustificació és prou clara: es tracta de salvar el salvatge, d’alliberar-lo del primitivisme i la misèria, de «romper las estructuras que mantienen marginadas a ciertas comunidades».

Les intencions benfactores, però, deixen el pas lliure de seguida a uns objectius que no se saben o no es poden amagar (i sóc jo qui subratlla): «Es necesario que las cosas sean así, para mejora de gentes que viven en estado de misèria y para el desarrollo equilibrado de naciones en marcha, que no pueden caminar con el lastre de cientos de miles de personas ajenas a la obra que la colectividad ha emprendido. Las ventajas indiscutibles y ―ya― insoslayables exigen otros sacrificios». Els sacrificis són, òbviament, 1 abandó de la llengua i cultura pròpies, que, això sí, «no se extinguen por completo, sino que dejan ―como adstrato― algunos elementos que condicionana lengua que se impone o ―como substrato― tienen ecos para siempre en la entonación y en la fonètica». Això està bé: les llengües americanes hauran de morir; però deixaran alguna empremta en la llengua triomfadora. ¿Heu llegit mai un magnífic sonet de Quevedo que comença amb «Cerrar podrí mis ojos la postrera / sombra que me llevaré el blanco dia»? Aquest sonet, que porta el títol afegit de «Amor mís poderoso que la muerte», és un prodigi gramatical: amb la reiteració de les construccions concessives expressa tot allò que sobreviurà malgrat l’acció devastadora de l’Hora indefugible. L’endecasíl·lab final fa esgarrifances: «polvo seran, mas polvo enamorado». I és aquesta la qüestió: les llengües amer-índies sobreviuran més enllà de la riba, deixaran el seu ressò amorós en la llengua «nacional»; el que és ben segur és que seran pols, la cendra consecutiva al sacrifici.

És clar, l’obra empresa per la col·lectivitat s’ho mereixia i, a més, per si algú sentia cremor de consciència, coses com aquesta ja s’havien esdevingut abans: «La situación de la estructura colonial no hace sino crear una nueva ordenación de los grupos, pero la división de los grupos venia desde mucho antes. En última instància, los aztecas no eran otra cosa que un pueblo conquistador, que tenia bajo tributo a otras 371 tribus y poblados, poco propicios al yugo que se les imponía.

Lo que ocurre es que, igual que los nahuas marginaron a las otras culturas, la azteca fue marginada por la conquista». Pàgines enrere he fet una interpretació inicial de l’escrit d’Alvar. Ara cal modificar-la a la vista d’uns materials que he tret —és clar— del seu context, però que allà on formen part del discurs global fan tremolar encara més. Hem arribat a la fi del camí: el que cal és anihilar-se per a la construcció de l’estat; no importa la gent, les seves cultures i les seves llengües; no cal demanar-los la seva opinió i veure si es volen incorporar a les grans empreses col·lectives. Cal incorporar-los-hi perquè cal que l’estat navegui amb bon vent.

Per si no ho sabíeu, la victòria és per al més fort. I la tendresa? I l’ètica? ¿I, fins i tot, l’estètica?





FINAL





UNA NOVA EDUCACIÓ LINGÜÍSTICA; UNA NOVA EDUCACIÓ


En més d’una ocasió, vós i jo hem hagut de plantar cara a la irreverència d’unes opinions i d’unes propostes que menys-tenien llengües i parlants. En nom de les grans empreses hom ha volgut esborrar tot de realitats naturals diverses o, pel cap baix, ha aconsellat els poders perquè ho fessin. Més valdria que tothom prengués nota de les paraules de Popper: «Si es vol que continuï la puixança de la raó i que sobrevisqui la racionalitat humana, mai no ens haurem d’immiscir en la varietat dels individus i de les seves opinions, finalitats i propòsits (llevat dels casos extrems en què la llibertat política sigui en perill). Fins i tot les crides (que tant satisfan des del punt de vista emotiu) a una tasca comuna, per bé que sigui d’allò més excel·lent, no són sinó crides a l’abandó de les diferents opinions ètiques, a l’abandó de les crítiques mútues i dels debats que aquestes opinions generen. Al capdavall, són crides que ens volen fer renunciar al pensament racional».

Per dissort, la història de la humanitat és la història de les «tasques comunes»; d’unes empreses grans on l’individu ha estat sistemàticament oblidat i sacrificat. Una interpretació versemblant de l’esdevenidor humà ens diria, amb molta probabilitat, que els humans no hem estat gaire tendres els uns amb els altres. És per això que el decurs històric dels pobles i dels contactes entre els pobles pot ser entès com una llarga, llarguíssima història de pressions i opressions, una lluita forassenyada en què el més fort ha desfet (o ha intentat desfer) el més feble; potser el més educat, el menys amic de la força, aquell que tenia menys delers expansionis tes. I això no s’ha acabat, ni de bon tros; perquè, en un temps en què ens vanagloriem del nostre grau de civilització, els pobles, les cultures i les llengües continuen en perill. En temps antics, els contactes d’un poble amb els altres van portar a la teorització de la pròpia superioritat ―com explica Louis-Jean Calvet―, cosa amb què es volia justificar la colonització. Avui tot és més subtil i la «civilització» és, en tot de casos, una nova forma de colonització a escala planetària. Perquè, en lloc de promoure el benestar, l’equilibri de la riquesa, la cultura alliberadora i el respecte mutu, hom promou cada cop més les desigualtats entre pobles i l’esperit d’agressivitat entre els humans. I la civilització és associada constantment amb un grau de desenvolupament tècnic tal que la pressió d’un dit sobre un botó pot desfermar els mecanismes complexos d’una bomba molt ben orientada.

La història de la vida i mort de les llengües va en paral·lel amb la història dels dominadors i els dominats:

«En una situación puramente natural ―escriu Óscar Uribe―, cuando los hablantes de dos lenguas distintas se encuentran y desean cocomunicarsentre sí, usan uno de varios procedimientos de apro-ximación que no hay por qué detallar. Pero, fuera de esas situaciones en que el lenguaje es puro y simple expediente para la comunicación, se suele hacer del lenguaje un símbolo del poder de un grupo o de unas sociedades formadas por hablantes de idiomas, de dialectes o de modalidades lingüísticas diferentes. Esto explica el que haya grupos que traten de im-ponerles a los otros su idioma, tanto dentro de las situaciones internas como en las internacionales, y que el multilingüismo de un país revele el delicado equilibrio político de los diversos grupos que en él conviven, así como el multilingüismo mundial revela el equilibrio político presente y la pasada historia política de las diversas sociedades en el àmbito internacional».

És per això que hi ha llengües que creixen (i no pas per un augment sobtat de la natalitat), mentre que d’altres moren (i no pas perquè els homes i les dones hagin deixat d’estimar-se). I per fer morir les llengües no cal assassinar els parlants; no cal fer allò que denunciava l’informe de l’Escola de Berkeley sobre el pas de vint-i-cinc milions de mexicans autòctons a un milió, en només el temps que va des de principis del segle XVI fins al final del mateix segle; n’hi ha prou amb la persuasió, amb l’extensió dels prejudicis i amb la promoció de la desigualtat: hi ha llengües més i menys cultes, més i menys internacionals, més i menys progressistes.

Cal lluitar contra la promoció de la desigualtat i cal promoure l’igualitarisme, tant en els nivells més generals com pel que fa a les llengües. Mireu què explicava Gabriel Ferrater sobre el prejudici de la desigualtat: «La persona mitjanament culta incorre constantment en allò que Leonard Bloomfield anomenava les reaccions secundàries i les reaccions terciàries davant del llenguatge: les reaccions secundàries són, senzillament, les preconcepcions inverificades, mentre que les terciàries són els rampells de còlera histèrica que es donen quan el lingüista les sotmet a verificació i descobreix que són falses. L’exemple clàssic (esmentat pel mateix Bloomfield) és el del colon a l’Àfrica, o simplement de l’estiuejant en un poblet de la muntanya, que torna explicant que els negrets o els pagesos només disposen d’un parell de centenars de mots per a entendre’s (alguns hi afegeixen que fins i tot no arribarien a entendre’s si no completessin la parla amb la gesticulació, la qual cosa no els permet de parlar a les fosques), i que perd l’oremus quan el lingüista dóna fe que tot ésser humà disposa d’un cabal lèxic més o menys semblant al dels professors d’universitat». Ferrater i Bloomfield són dos testimonis més de l’esperit crític que cal exercir contra les impostures, contra la idea que hi ha llengües bones i llengües dolentes, contra la promoció d’una ignorància que fins i tot voldria fer-nos creure que hi ha llengües, cultures i ètnies que encara estan caminant (i molt lentament) cap a la humanització.

Però no sols hi ha el menysteniment d’unes llengües per relació a les altres. També dins una llengua hi ha la promoció d’unes suposades diferències qualitatives i el rebuig d’unes varietats genuïnes considerades com a inferiors. En aquest cas, és especialment punyent el silenci dels lingüistes: «Pel que sabem ―denuncien Newmeyer i Emonds―, cap lingüista no ha pres en consideració les possibles implicacions racistes, o contra la classe obrera, quan defensa que una classe social ha de modelar la seva parla d’acord amb una altra. Alguns han suavitzat les coses en proposar que l’anglès no estàndard sigui usat a l’escola elemental, i d’altres, com Labov, han fet el possible per alleugerir la càrrega imposada a l’alumne negre; però cap d’ells no ha renunciat a l’objectiu final de modelar el parlant no estàndard segons els patrons de l’“estàndard” (per descomptat que faria riure si hom proposés que els parlants de les classes dominants angleses modelessin la seva parla per referència a la de la classe treballadora). Tot plegat, el fet que la nostra societat no permeti que cada individu parli la seva pròpia varietat d’anglès, sense que això impliqui cap taca social, no ha estat criticat pels lingüistes; ni els lingüistes han lluitat per treure de soca-rel la taca, i no els dialectes». El que vol dir això és que el rebuig de les diferències no sols té incidència en les llengües diferents, sinó també en les diversitats internes. L’avarícia és immesurable i, en aquests casos, la glotofàgia no té límits. El sistema escolar, d’una banda, i la promoció del ridícul, de l’altra, seran els instruments d’un poder que ha après urbanitat, que ja no vol colonitzar, que només «civilitza» i treu el poble de la barbàrie. ¿Caminem cap a un futur sense colors i sense els matisos dels colors?

Cal reconèixer la diversitat i la unitat pregona que s’hi amaga i que fa possible l’esclat de la riquesa humana, d’una humanitat on ningú no té el dret de ser més que cap altre i on ningú no podrà mai adduir raons legítimes per esclafar els seus semblants i tot allò que és l’obra dels humans: les seves cultures i les seves llengües, molt especialment. En un món en què la realitat és desigual fins a uns límits lacerants, cal fer apostes per la utopia de l’igualitarisme i de l’humanisme; apostes per una nova educació integradora en què sigui superada la «tolerància». La «tolerància» implica que jo sóc bo de debò i que als altres, que es captenen al marge de la meva norma, els és permès graciosament de viure al seu gust, perquè som tan generosos que fins i tot podem admetre les excentricitats. Una nova educació ha de fer l’envit de l’igualitarisme; ha d’assumir sense cap reticència que el món és de tots els qui compartim el tresor d’una evolució que ens ha posat en la punta esmolada d’una fletxa que mai no es detura. Mentrestant, en el camí de la utopia, caldrà bastir els aixoplucs de la tensió i haurem d’aprendre a viure defugint els simplismes, els esquemes bipolars, el maniqueisme i els prejudicis. I haurem d’aprendre a resistir la mala educació (l’aliena i la nostra), i haurem de lluitar contra les persuasions dolces del poder, i ens taparem amb les nostres mans les orelles per estalviar-nos la gracilitat dels cants de la sirena. Aprendrem a viure lúcids; tal vegada lliures.





BIBLIOGRAFIA



AKMAJIAN, Adrian, Richards A. DEMER i Robert M. HARNISCH (1979): Lingüístics: An lntroduction to Language and Communication, Cambridge, Mass., The MIT Press.

ALONSO, Dámaso (1964): «El primer vagido de nuestra literatura», dins De los siglos oscuros al de oro, Madrid, Gredos, pp. 13-16.

ALVAR, Manuel (1971): «Bilingüismo e integración», Revista Española de Lingüística, 1, 1 (1971), pp. 25-57 (també dins Teoria lingüística de las regiones, Barcelona, 1975).

ARGENTE, Joan (1978): «Lingüística i sociolingüística: reflexions metodològiques», dins De poètica i lingüística, Barcelona, Eumo/Edipoies, 1984, pp. 213-233 (publicat originalment a Els Marges, 13, 1978, pp. 77-88).

ARNAL, Antoni (1987): La controvèrsia sobre els llenguatges naturals en els segles XVII i XVIII, Universitat de Barcelona (tesi doctoral).

AUROUX, Sylvain (1973): L’Encyclopédie «gramtnaire» et «langue» au XVIIIe siècle, París, Mame. BALLY, Charles (1932): Linguistique générale et linguistïque française, Berna, Francke, 1965.

BASTARDAS, Joan (1986): «La història semàntica i la vida i la mort dels nostres mots», dins Festa acadèmica en homenatge als doctors Badia i Margarit, Bastardas, Carratalà i Moreu-Rey, Barcelona, Facultat de Filologia.

BEAUZÉE: veure AUROUX.

BENVENISTE, Émile (1958): «Categories de pensée et categories de langage», dins Problemes de linguistique générale, París, Gallimard, 1966. vol. I, pp. 63-74.

BLOOMFIELD, Leonard (1927): «Literate and Illiterate Speech», dins Charles F. HOCKETT (1970). A Leonard Bloomfield An-tbology, Bloomington, Indiana University Press, pp. 147-156.

BÓAS, Franz (1911): «Introduction» a Handbook of American In-dian Languages, Washington, Government Printing Office.

BRETON, Roland (1976): Géographie des langues, Vendóme, Presses Universitaires de France (Col. «Que sais-je?»).

CALVET, Louis-Jean (1974): Linguistique et colonialisme: Petit traité de glottophagie, París, Payot.

CAPMANY, Antonio de (1786-1794: Teatro critico): Observaciones críticas sobre la excelencia de la lengua castellana, dins Gregorio GARCÉS, Fundamento del vigor y elegància de la lengua castellana, Madrid, Rivadeneyera, 1852.

CHOMSKY, Noam (1985): «La manufactura del consentiment», Saber, 4 (1985) p. 4-14.

DANTE (1305?): De vulgari éloquentia, edició llatina i traducció castellana de M. Rovira i M. Gil, Madrid, Universidad Complutense, 1982.

EURA, Agustí: veure PRATS (1974).

FERGUSON, Charles A. (1959): «Diglòssia», Word, 15 (1959), pp. 325-340.

FERRATER, Gabriel (1968): «Avances del saber: Lingüística», dins Sobre ei llenguatge, Barcelona, Eds. dels Quaderns Crema, 1981, pp. 145-211.

GIACOMO, Mathée (1975): «La politique à propos des langues régionales: cadre historique», Langue Française, 25 (1975) pp. 12-28.

GONZÀLEZ ECHEGARAY, Carlos (1960): Morfologia y sintaxis de la lengua bujeba, Madrid, CSIC.

HAAS, Mary R. (1944): «Men’s and Women’s Speech in Koasati», Language, 20 (1944), pp. 142-149.

HARRIS, James (1751): Hermès ou recherches phÜosopbiques sur la grammaire universelle, trad. per François Thurot (1796, Ginebra-París, Droz, 1972).

HUDSON, R. A. (1980): Sociolingüístics, Cambridge, Cambridge University Press.

HUMBOLDT, Wilhelm von (1821): Sobre el origen de las formas gramaticales y sobre su influencia en el desarrollo de la ideas, Barcelona, Anagrama, 1972.

JESPERSEN, Otto (1922): Language: Its Nature, Development and Origin, Londres, Alien and Unwin, 1969.

JUNYENT, Carme (1985): Molt bona, Jones! (Entorn de la classificació), Barcelona (treball inèdit).

— (1986): Les llengües d’Àfrica, Barcelona, Empúries.

KATZNER, Kenneth (1977): The Languages of tbe World, Londres, Roudedge and Keagan Paul.

KLOSS, H., i G. D. MCDONNEL (1977-1979): Composition linguistique des nations du monde, Quebec, Press de l’Université de Laval.

LAKOFF, Robin (1975): El lenguaje y el lugar de la mujer, Barcelona, Ed. Hacer, 1981.

LECLERC, Jacques (1986): Langue et société, Laval, Mondia.

LAPESA, Rafael (1942): Historia de la lengua espanola, Madrid, Gredos, 1980 (8a. edició, refosa i molt augmentada).

MALHERBE, Michel (1983): Les langages de l’humanité, París, Seghers.

MARÍAS, Julian (1986): «La vigència de las lenguas», La Vanguar-dia (21 novembre 1986), p. 5.

MAYANS, Gregorio (1737): Orígenes de la lengua espanola, Madrid, Victoriano Suàrez, 1873.

MEILLET, Antoine (1928): Les langues dans l’Europe nouvelle, París, Payot.

MENÉNDEZ PIDAL, Ramon (1926): Orígenes del espanol, Madrid, Espasa-Calpe, 1968 (6a. edició).

NEWMEYER, Frederick, i Joseph EMONDS (1971): «The Linguist in American Society», dins Papers from the Seventh Regional Meeting, Chicago Lingüístic Society (April, 16-18, 1971), Chicago, UI., Chicago Lingüístic Society.

NÍNYOLES, Rafael LI. (1971): Idioma i prejudici, València, Raixa.

ORELLANA, Marc Antoni: veure PITARCH.

PERROT, D. V. (1951): Swahili, Bungay, Suffolk, Hodder and Stoughton, 1986.

PITARCH, Vicent (1972): Defensa de l’idioma, València, Editorial Tres i Quatre.

PIZZORUSSO, Alessandro, i d’altres (1983): Ordenació legal del plurilingüisme als estats contemporanis, Barcelona, Consell Consultiu de la Generalitat de Catalunya.

PLATÓ, Cratylus, edició de H. N. Fowler, Londres, W. Heine-mann, 1970.

POPPER, Karl R. (1957): La misèria del historicismo, Madrid, Taurus, 1961.

PRATS, Modest (1974): «Notes sobre la Controvèrsia sobre la perfecció de l’idioma català», Els Marges, 2 (1974), pp. 27-43.

QUINTILIÀ, Institutio oratòria, edició de H. E. Butler, Londres, W. Heinemann, 1969.

RICKEN, Ulrich (1977): «L’ordre naturel en française. Naissance d’une theorie», dins A. JOLY i J. STÉFANINI (1977): La Gram-maire Générale. Des modistae aux idéologues, Lille, Public, de l’Université de Lille, III, pp. 201-216.

ROUSSEAU, Jean-Jacques (1756): Essai sur l’origine des langues, Poitiers, Bibliotèque du Graphe, 1973.

RUSSELL, Bertrand (1927): Iniciació a la Filosofia, Barcelona, Edicions 62, 1977.

SALVADOR, Gregorio (1978): Lengua española y lenguas de España, Barcelona, Ariel.

SAPIR, Edward (1921): Language: An Introduction to tbe Study of Speech, Nova York, Harcourt Brace and World (trad. catalana: El llenguatge, Barcelona, Empúries, 1985).

— (1929): «Male and Female forms of Speech in Yana», Selected Writings in Language, Culture and Personality, editats per D. G. Mandelbaum, Berkeley, Calif., University of Califòrnia Press, 1949.

SAUSSURE, Ferdinand de (1916): Cours de linguistique générale, París, Payot.

SCHULTE-HERBRÜGGEN, Heinz (1963): El lenguaje y la visión del mundo, Santiago de Xile, Eds. de la Universidad de Chile.

SEGARRA, Mila (1985): Història de l’ortografia catalana, Barcelona, Empúries.

SERIOT, Patrick (1984): «Pourquoi la langue russe est-elle gran-de?», Essais sur le Discours Soviétique, (1984), pp. 57-89.

SOLÀ, Joan (1983): «Nació i llengua a les terres catalanes durant el segle XIX», dins Patio de Letras/La rosa als llavis (Homenatge a José Manuel Blecua), 3 (1983), pp. 41-51.

SWADESH, Morris (1946): «American Indian Grammatical Categories», Word, 2 (1946), pp. 103-112.

URIBE, Óscar (1972): Situaciones de multilingüismo en el mundo, Mèxic, Universidad Nacional Autònoma.

VENY, Joan (1985): Introducció a la dialectologia catalana, Barcelona, Enciclopèdia Catalana (Biblioteca universitària).

WHORF, Benjamin L. (1940): Lenguaje, pensamiento y realidad, Barcelona, Barral, 1971.

WILSON, John (1956): Language and the Pursuit of Truth, Cambridge, Cambridge University Press.





JESÚS TUSON i VALLS (València, 1939 - Barcelona, 2017) fou catedràtic de la Facultat de Filologia i professor de Lingüística a la Universitat de Barcelona durant quatre dècades, fins a la jubilació el 2009. La seva docència va abastar matèries com la Història de la Lingüística, la Semàntica, la Lingüística i Poètica i la Teoria i Història de l’Escriptura. És autor de diversos manuals sobre Lingüística i ha publicat, amb gran èxit entre els lectors, llibres d’assaig sobre diversos aspectes del llenguatge i de la comunicació humana, entre els quals: El luxe del llenguatge (1986), Mal de llengües (1988), Històries naturals de la paraula (1998), ¿Com és que ens entenem? (1999), Una imatge no val més que mil paraules (2001), Patrimoni Natural (2004), Lletres sobre lletres (2006), Això és (i no és) Allò (2008), Paraules en la corda fluixa (2009) i Quinze lliçons sobre el llenguatge (i algunes sortides de to) (2011).





